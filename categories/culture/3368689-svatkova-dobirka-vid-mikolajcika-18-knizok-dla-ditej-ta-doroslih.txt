День святого Миколая, Різдво та Новий рік наближаються! А ми підготували для Вас добірку святкових книжечок для дітей та дорослих.

"Святкові страви" Євгена Клопотенка


Фото: @klopotenko

Шукаєте рецепти, щоб здивувати своїх гостей і приготувати незабутні страви на свята, які наближаються – чи це Новий рік, чи Різдво, Великдень чи день народження? Кулінарний експерт Євген Клопотенко вирішив допомогти і тому зібрав у новій книжці перелік рецептів до свят, які кожен може приготувати.
Видання містить 70 авторських рецептів, розділені за найважливішими святами українців. Тут і печена птиця на Новий рік, і кутя на Різдво, розмаїття млинців і вареників на Масляну, пухкі великодні паски, а також смаколики до родинного свята на природі, дитячого дня народження і навіть до весілля.
Тут є все найнеобхідніше до різних свят: коктейлі, закуски, основні страви, десерти. З цими стравами святковий стіл стане дійсно особливим.
А ще ця книжка з особливою обкладинкою, до неї можна прикласти смартфон і отримати відео-рецепти. Жодних qr-кодів.
"Обмін на Різдво" Меґґі Нокс



Фото: @jannei._

Це романтична, драматична, весела і не без пригод історія для всіх, кому вже у холодному листопаді потрібна ця атмосфера свят, що наближаються, щось легке для відпочинку та хорошого настрою.
Близнючки Чарлі та Касс Ґудвіни захоплюються кулінарією та кондитерським мистецтвом. Чарлі мешкає в Лос-Анджелесі та знімається в популярному кулінарному шоу «Солодке та Солоне». А Касс керує сімейною пекарнею «Вудберн» у рідному містечку Старлайт Пік.
За 12 днів до Різдва, коли у обидвох сестер найгарячіший робочий період в році, одна з них отримує травму та втрачає смак і нюх. Інша сестра вирушає на допомогу і обмінюється місцями зі своєю близнючкою. Ці 12 днів будуть насиченими та перевернуть все їхнє життя з ніг на голову, на них чекають випробування, нові знайомства і навіть почуття.
Чим все завершиться? Чи вдасться їм уникнути наслідків через свій обмін та віднайти рецепт святкового настрою?
"Різдво в «Капкейк-кафе»" Дженні Колґан


Фото: @alena_rubanka

Іссі Рендал, жвава засновниця пекарні «Капкейк-кафе», знайшла кохання і, здавалося б, тепер усі прикрощі позаду. Наближається Різдво — час чудес, теплих обіймів і гарячих напоїв. Однак її колежанки Перл і Керолайн не надто радіють святам, а коханий Остін раптом їде у відрядження до Нью-Йорка, й Іссі стикається зі справжнім випробуванням — стосунками на відстані…
Цього морозного грудня Іссі використає всі свої запаси мужності, оптимізму й кориці, щоб друзі та рідні якнайкраще зустріли Різдво!
"Поцілунок у Нью-Йорку" Кетрін Райдер


Фото: @starlev



«Забудьте своїх колишніх за десять простих кроків!» Саме з цієї книжки розпочинається неймовірна пригода Шарлот і Ентоні напередодні Різдва в Нью-Йорку. Шарлот застрягла в аеропорту через скасований рейс. А все, чого їй хотілося після жахливого семестру у Нью-Йорку і складного розриву з коханим, — це повернутися додому, до Лондона. В Ентоні теж видався не найкращий день: його кинула дівчина просто посеред юрби в аеропорту. Шарлот та Ентоні вирішують скористатися порадами з книжки і крок за кроком намагаються залишити минуле позаду, віднайти «нових» себе та знову відкрити серця для кохання.
Чи вдасться це їм — адже на Різдво трапляються дива, — читайте в легкій романтичній історії від Кетрін Райдер.
«Ідеальне Різдво для собаки» Брюса Кемерона

Фото: @CoffeewithHemingway
Навряд чи проблеми, що навалилися на родину Ґоссів, є унікальними: непорозуміння між поколіннями, нездатність почути одне одного та звичка звинувачувати інших у власних невдачах. Найстарший член сім’ї, дідусь Сандер — у депресії, бо не може змиритися зі смертю дружини. Мати сімейства Джуліана важко переживає «декретну ізоляцію», скучає за своєю адвокатською кар’єрою і мріє про повернення на роботу. От тільки це не так просто — на ній будинок, троє дітей і весь родинний побут. Її чоловік Гантер постійно пропадає на роботі в надії на підвищення. Донька Елла переживає підліткову кризу, а близнюки Ґаррет і Юен доводять усіх своїми дитячими витівками. Добробут Ґоссів тріщить по швах... І коли одного дня Елла приходить додому з маленьким цуценям на руках, постає питання: чим чотирилапа несподіванка стане для кожного з них? Ще однією проблемою чи маленьким кудлатим дивом, що об’єднає родину? На Різдво може статися що завгодно...
"Так чи інакше" Кари Макдауелл


Фото: @ranok.ua

Калатання серця, холодний піт, тремтіння пальців… Та ні, це не анонс до фільму жахів)) а лише частина того, що відбувається з Пейдж Коллінз, головною героїнею книги Кари Мак-Довелл «Так чи інакше», коли вона має зробити черговий вибір! Це страх схибити… Адже прийняти одне неправильне рішення дорівнює жалкувати потім усе життя.
Тому, коли Пейдж в останню хвилину пропонують два варіанти канікул, її мозок просто вибухає!
Поїхати до Аризони разом із хлопцем, якого кохаєш, і нарешті покінчити з френдзоною, чи поїхати до Нью-Йорка - міста, де мрієш побувати усе життя?
І тут на “допомогу” приходить доля у вигляді слизької підлоги... «До речі, не намагайтеся відтворити це в реальному житті!» І відтоді дівчина проживає обидва варіанти різдвяної подорожі. Але як... таке... можливо?! Це головна інтрига, якою авторка майстерно утримує читача до останньої сторінки.


"Різдвяний ріг достатку. Історії, які ховаються за традиціями коляди" Марка Форсайта


Фото: @books_passion__
Марк Форсайт у книзі «Різдвяний ріг достатку» заглиблюється у витоки Різдва та значення, що стоять за традиціями та історіями, які ми сприймаємо як звичайні під час свят. Чи знаєте ви, чому ми приносимо мертве дерево в будинок і прикрашаємо його? Чому відлічуємо дні до Різдва з Адвентом? І чому ми відзначаємо цей день 25 грудня?

Багато людей припускає, що ці традиції є сучасними варіантами язичницьких, але цей міф насправді дотепно спростовується автором. Як каже Марк Форсайт на початку своєї книги: «Якби треба було пояснити, що таке Різдво, комусь, хто про нього ніколи не чув — скажімо, …інопланетянину — спочатку б це його, напевно, спантеличило, а потім він підірвав би всю нашу планету — щоб не ризикувати».
До цієї книги ми насправді мало що знали про Різдво.
"Мене звати Варвара" Дзвінки Матіяш


Фото: @starlev

Якщо у день святої Варвари зрізати і покласти у воду черешневу гілочку, на саме Різдво трапиться диво: Barbarazweig розквітне. І це справжня різдвяна магія у житті героїні повісті Дзвінки Матіяш «Мене звати Варвара». Адже з черешневою гілочкою пов’язана історія її народження, яку розповідає улюбленій доньці тато.
Перед Різдвом Варвара очікує на свою Barbarazweig і нотує у щоденнику все, що дізнається про історію свого народження та своє доволі рідкісне ім’я: про віденські різдвяні канікули її мами й тата, загадкову біографію святої Варвари і дивовижну долю тезки дівчинки – київської меценатки Варвари Ханенко. І разом із розквітлою гілочкою черешні в життя Варвари приходять й інші дива та несподіванки…
"Зимові казки" Дона Кейсі


Фото: @knygolove

У цій збірці зимових казок – магія, дива, радість та багато мудрості. З цими історіями можна вирушити у захоплюючу мандрівку чарівними світами, де є герої, які володіють мовою звірів, надприродними силами та гострим розумом, де є дивовижні птахи, істоти та рослини. Це та книжка, з якою можна вчитись мріяти та зробити свої зимові свята більш атмосферними.
Тут зібрано 18 казок з різних країн світу, добрі та теплі – для молодших читачів і пригодницькі – для старших. Тут і дуже знайомі для багатьох твори, і щось зовсім нове – «Лускунчик» та «Король Білий Ведмідь», «Рукавичка» та «Пуансетія», «Дванадцять місяців» та «Чорне кошеня», «Снігова королева» та «Подарунок кролика», «Вільшанка-Червоногрудка» та «Снігуронька» й інші.
Це ілюстроване подарункове видання – для читання всією родиною, для спільного часопроведення, відпочинку і незабутніх свят.
"Різдво на Бузиновій вулиці" Мартіни Баумбах


Фото: @ranok.ua

Ця книга розповість вам про пригоди п’ятьох друзів, які мешкають в одному будинку на Бузиновій вулиці. Кожен новий день приносить їм веселощі, цікаві пригоди й життєві уроки. А ще маленькі й великі радощі, із яких і складається щасливе дитинство (та святковий настрій!): написання листа Санті, готування адвент-календаря, різдвяну виставу-вертеп… Підказка. Із цієї книгою чекати на Різдво буде веселіше! Прочитай першу главу за 24 дні до Різдва й надалі читай по одній історії щодня. Так ти зможеш поринути у святкову атмосферу!
"Ельф для суперзавдань. 24 оповідання" Катаржини Вежбицької

Фото: @ranok.ua
Неймовірно гарна та цікава адвент-книга про клопоти чарівних ельфів напередодні Різдва.
«Ельф для суперзавдань» — це 24 оповідання про пригоди мешканців селища Санта-Клауса - як раз на кожен вечір адвенту. З року в рік 1 грудня Санта оголошує про початок святкових приготувань. З року в рік його маленькі помічники працюють, як заведені, щоб прочитати листи, виготовити іграшки й вчасно відправити їх чемним дітлахам. Але цього року в розміреному житті ельфів стається низка змін, що ставлять під загрозу саме святкування Різдва!
Можна читати поступово, по оповіданню в день, а можна усю книгу прочитати за святковий день та дізнатися, чи вдасться ельфам для суперзадань врятувати Різдво.


"Різдвозавр та список Нечемнюхів" Тома Флетчера


Фото: @starlev

Різдвозавр повертається! Приготуйтеся до НОВОЇ різдвяної пригоди від автора бестселерів Тома Флетчера!
Усі вже знають про списки Чемненьких та Нечемнюхів, правда ж? А про суперсекретний пристрій Санти, який він ЗАВЖДИ звіряє двічі? Що ж, цьогоріч Різдвозаврові доведеться відшукати дітлахів, які опинились у списку Нечемнюхів, аби допомогти їм пізнати справжній дух Різдва, виправити помилки, вугільні грудки обернути на цукерки... а з Нечемнюхів перетворитися на Чемненьких! Адже Санта вірить, що всі діти заслуговують на другий шанс.
"Різдво у часі" Саллі Ніколлз


Фото: @ranok.ua

Портал-дзеркало знову відкрився! Але цього разу Алекс і Рубі знають, що там на них чекає нове завдання. Усі Піліґрими завжди були веселими та доброзичливими. Але далека родичка Ідит може цього ніколи не взнати, бо батько відправляє її до найжахливішої школи-інтернату. Чи зможуть діти переконати батька Ідит, Елайджу, залишити дочку в Еплкоті?
Пригодницька історія «Різдво у часі» від авторки бестселерів Саллі Нікколз про подорожі у часі захопить юних читачів не лише загадками та інтригами. Книжка ненав’язливо та з гумором розкаже про життя людей ХІХ століття в Англії: у що вдягались, які страви готували, як відзначали свята та багато іншого.
"Хто творить Різдво" Упорядниця Оксана Лущевська


Фото: Liliia Shutiak

Книжка «Хто творить Різдво» – це дороговказ. У ній Ти знайдеш 14 оповідань сучасних українських дитячих письменників. Ці оповідання про людей, які завдяки своїм професіям з року в рік допомагають нам підтримувати та формувати наші святкові традиції. А ще про людей, які творять добро на свята, та й не тільки. Отож знайомся – наші різдвяні чарівники!
"Викрадачі снігу" Анастасії Нікуліної

Фото: @book_fairy_eli
Дев’ятилітній Річі понад усе любить свого дідуся, який замінив йому всю родину. Він як ніхто розуміє і підтримує онука, а ще розповідає найцікавіші історії! Про чорноборців — воїнів, які протистоять Вогняним Велетам. Про різдвяних «павуків», які оберігають від Темряви. І про те, що колись були морозні та сніжні зими, а не тоскна мряка, яка тягне з людей життя й віру в диво.
Коли напередодні Різдва дідусь опиняється в лікарні, Річі вирішує врятувати його. Для цього потрібно просто знайти й викрасти сніг. І допомогти в цьому можуть лише міфічні чорноборці!
"Санта-Клаус і його ельфи" Маурі Куннас


Фото: @ranok.ua
Книга, що стала класичним бестселером у Європі під час різдвяних свят. Кумедна та яскрава історія про Санта Клауса, його помічників та друзів.
Де живе Санта-Клаус? Як йому вдається за одну ніч відвідати всіх дітей на Землі? Що він робить улітку й чому ходить на риболовлю без вудки? Санта- Клаус завжди викликав цікавість у дітей і дорослих. Якщо хочете дізнатися про нього і його маленьких помічників ельфів, розгортайте книжку й поринайте в казкову різдвяну атмосферу, яка панує в містечку Санта-Клауса — Корватунтурі. Книжка за правом вважається класикою європейської дитячої літератури й перекладена 25 мовами.
Неодмінне читання для різдвяних святкових днів.
"Дорога до Різдва"

Фото: @svichadopublisher
Дорога до Різдва у кожного своя, свій досвід прийняття Свята, розуміння Дива і пізнання Любови. Хтось приймає таємницю народження Божого Сина вже у дитинстві, а комусь вона відкривається набагато пізніше. Ми відчуваємо час свята, щороку чекаємо чуда і воно приходить до нас у зустрічах із рідними, у розмовах і тихій коляді, у несподіваних випробовуваннях і викликах, які стають свідченнями того, що Він народився тут і зараз.
Тарас Прохасько, Іван Андрусяк, Костянтин Москалець, Богдана Матіяш, Надійка Гербіш та інші сучасні українські письменники діляться з нами своїм досвідом пізнання Різдва Христа.
Запрошуємо вас у мандрівку Його дорогами.



"Різдвяна абетка" Геннадія Меламеда



Фото: @ranok.ua

«Різдвяна абетка» - це незвичайна абетка! Вона дарує радість, безтурботність і відчуття зимового свята кожному, хто тримає її в руках. Таке різдвяне диво створила художниця Катерина Підлісна. Дитина буде знайомитися із літерами у найчарівніший спосіб - занурюючись у казкову атмосферу Різдва!
Подарункового формату зі стильними ілюстраціями Катерини Підлісної. Кожна сторінка присвячена одній букві, до якої є предмет, емоція, подія різдвяно-новорічної тематики. Дитина розглядатиме абетку і не просто вивчатиме букви - вона з задоволенням буде переживати святкові емоції і збагачувати свій словниковий запас.



Ще більше святкових книжок:

Святкова добірка: що почитати біля ялинки
Для маленьких та дорослих: 30 книжок для новорічного настрою
MustRead на Новий рік та Різдво: 20 святкових книжок

"Теплі" книжки до Різдва та Нового року


Огляд підготувала Оксана Ускова