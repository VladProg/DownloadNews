Київський міжнародний кінофестиваль «Молодість» вдруге представить свій національний конкурс повнометражних фільмів на Гамбурзькому кінофестивалі (Filmfest Hamburg).

Про це повідомляє Державне агентство з питань кіно у Фейсбуці, передає Укрінформ.
"У конкурсі будуть представлені сім повнометражних ігрових фільмів. Усі учасники - дебютні й другі фільми режисерів і режисерок", - йдеться у повідомленні.
Зокрема, буде моказано фільми "Назавжди-Назавжди" Анни Бурячкової, "Ла Палісіада" Філіпа Сотниченка, "Як там Катя?" Христини Тинькевич, "Я і Фелікс" Ірини Цілик, "Я, Ніна" Марисі Нікітюк, "Ти мене любиш?" Тоні Ноябрьової, "Люксембург, Люксембург" Антоніо Лукіча.
Ці фільми на "Молодості" змагатимуться за нагороду "Скіфський олень" і грошовий приз у розмірі 100 000 гривень.
Закриватиме українську програму в межах FILMFEST HAMBURG позаконкурсний показ документального фільму Володимира Тихого "День Незалежності".
Як повідомлялося, Filmfest Hamburg - найбільший фестиваль у регіоні й один із провідних у Німеччині. 31-й фестиваль у Гамбурзі пройде з 28 вересня по 7 жовтня.
На Фото: фільм "Назавжди-Назавжди"