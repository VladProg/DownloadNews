Гурт Бумбокс спільно з Сергієм Жаданом презентували кліп на саундтрек до воєнної екшн-драми Ахтема Сеітаблаєва «Мирний-21».

Про це повідомляє пресслужба Держкіно, передає Укрінформ.
"З 22 лютого 2023 року в національний прокат вийшла воєнна екшн-драма «Мирний-21» Ахтема Сеітаблаєва. Сьогодні творці презентували кліп на OST «Правда», в основі якого кадри з фільму. Пісню створили Андрій Хливнюк («Бумбокс»), який написав приспів, Сергій Жадан, який є автором куплетів, та Усеін Бекіров, який створив музику та аранжування", - йдеться у повідомленні.

Стрічка «Мирний-21» розповідає про події, що відбулися на прикордонні Луганщини у червні 2014 року. Тоді російські спецслужби та бойовики підбурювали бійців луганського прикордонного загону зрадити Україну, повторивши кримський сценарій: захопити українські території без бою.
Також стрічка вшановує пам'ять актора Паші Лі, який зіграв капітана Осіріса - будучи волонтером, він загинув в Ірпені 6 березня 2022 року.
Як повідомлялося, 22 лютого відбувся прем'єрний показ фільму режисера Ахтема Сеітаблаєва "Мирний-21".
Фото: НВ