У Городоцькому краєзнавчому музеї на Хмельниччині експонують близько 40 робіт, створених на основі декору єврейських надгробків (мацев) із цвинтаря в Сатанові, що датуються XVIII-ХІХ століть.

Про це кореспондентові Укрінформу розповів краєзнавець, історик, мандрівник, фотограф і журналіст Дмитро Полюхович.
«Надгробки-мацеви старі, їм по 250-300 років, вони дуже красиві, але на світлинах дуже важко передавати всю красу різьблення. Лишайники, які їх вкривають, та сліди ерозії створюють ефект камуфляжу. За допомогою комп’ютерних програм я вирізаю все тло і залишаю лише елементи декору. Після додаткової обробки виходить абсолютно нова та самодостатня картинка. Процес довгий та кропіткий. В залежності від складності барельєфів, особливо великої кількості дрібних деталей, на одну таку «витинанку» може витрачатися від 2 до 8 годин», - зазначив Полюхович.






На Хмельниччині експонують елементи декору єврейських надгробків XVIII-ХІХ століть / Фото Дмитра Полюховича




























За його словами, близько 40 таких робіт, що є синтезом майстерності давніх майстрів, фотографії та цифрових технологій, представлені на виставці «Кам’яне мереживо давніх мацев», що відкрилася 21 вересня у Городоцькому краєзнавчому музеї. Відвідувачі можуть побачити там роботи, створені на основі декору надгробків (мацев), що датуються від початку XVIII до початку ХІХ ст. з цвинтаря в Сатанові, що є одним із найдавніших некрополів Східної Європи.
Краєзнавець пояснює, що релігійні приписи забороняли євреям зображувати людей, тому «портрет» небіжчика зашифровувався в символічних, в основному зооморфних зображеннях, що базуються на Біблії та інших священних текстах. Наприклад, олень символізує Землю Обітовану (ширше – рай), він також вказує на завзяття у виконанні заповідей, його на могилі чоловіка могли зобразити і на прохання удови й тоді він символізував коханого. На пам’ятниках, встановлених на могилах дівчат і молодих жінок, традиційно зображували ланей – вони символізували красу, витонченість, чистоту та любов. Олень і лань на жіночих могилах одночасно можуть виступати символічним втіленням смерті.
«Мета виставки – не просто показати красиві картинки, а культуру та традиційне мистецтво євреїв України. Загальновизнано, що вершиною народного мистецтва євреїв став декор дерев’яних синагог, де кожен дециметр внутрішнього простору вкривало тонке різьблення та розписи. На жаль, вся ця краса згоріла в полум’ї ХХ ст. Частину спалили комуністи, але більшість божниць знищили гітлерівці. Від минулої краси залишилися лише старі фотографії та надмогильні камені. Давні майстри надихалися саме декором синагог, часом повністю копіюючи побачені там сюжети», - додав Полюхович.
Виставка у музеї діятиме впродовж місяця. Після цього роботи передадуть у фонди музею, а далі їх експонуватимуть в інших містах України.