Прем'єра документального фільму "Дача" режисера Олексія Смоляра (робоча назва "Янголи\Дачі") відбудеться 15 лютого 2022 року – у Міжнародний день онкохворої дитини.

Як передає Укрінформ, про це повідомляє пресслужба Держкіно.
"Особисто для мене це дуже важливий проєкт. Ідея прийшла кілька років тому - зробити такий фільм, що допоможе врятувати життя, зробити всіх нас, сподіваюсь, трохи кращими, привернути увагу до благодійності та розуміння творчості, як чогось більшого за особисті амбіції та реалізацію. Велика вдячність Держкіно та інституції гранту президента України, що надають можливість розвивати та реалізовувати такі важливі для суспільства проєкти. Я вдячна команді, яка пішла зі мною у це занурення, та розумію, що цей фільм змінив кожного, хто з ним працював. Наші маленькі герої теж безпосередньо вплинули на нас, продемонстрували нам велику силу любові та перемоги життя. Сподіваюсь, що фільм допоможе багатьом, а для людей, причетних до благодійності, стане певною шаною", - сказала продюсерка, сценаристка, ініціаторка проєкту Ольга Гібелінда.

Зазначається, що "Дача" – це дім далеко від дому, де онкохворі дітки живуть разом із рідними, поки лікуються у столиці. Герої фільму – діти, батьки та їхні "ангели-помічники": працівники фонду "Запорука", психологи та лікарі.

Фільм виходить у прокат з 16 лютого 2022 року. Всі кошти від зборів підуть на благодійність, а саме на допомогу київському центру "Дача".

Стрічку створено за грантом Президента України 2020-го року, що надається молодим діячам у галузі кінематографії для створення і реалізації творчих проєктів.
Над фільмом працювали: режисер Олексій Смоляр, продюсерка та сценаристка Ольга Гібелінда, оператор-постановник та режисер монтажу Ангел Ангелов. Виробництво ТОВ "ВІ ЕС ТІ ПРОДАКШН" за підтримки Держкіно. Дистриб'ютор кінокомпанія "Маланка Студіоз".
Як повідомлялося, Держкіно презентувало офіційний трейлер української комедії "Велика прогулянка", що вийде в прокат у лютому.
Фото: usfa.gov.ua