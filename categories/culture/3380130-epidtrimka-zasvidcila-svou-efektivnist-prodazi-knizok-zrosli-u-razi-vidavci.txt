Державна програма «єПідтримка», що запрацювала 19 грудня, спричинила значне збільшення обсягів проданих книжок і, в разі її продовження, має перспективу розвитку галузі.

Таке переконання висловили у коментарях Укрінформу видавці та представники книгарень.
«Відколи почалися виплати за програмою «єПідтримка», став відчутним приплив покупців. Першого ж дня виторг і онлайн-магазину Видавництва Старого Лева, і книгарень зріс удвічі. З того часу динаміка зберігається, і навіть відчутний певний приріст – у 2-2,5 раза. Звісно, це чудовий збіг, що виплати поєдналися в часі зі святами Миколая, Різдва, Нового року... Але ми можемо порівняти цифри й торішні, й нинішні – і тут вплив цієї «єТисячі» відчутний, і, власне, цей приріст – саме завдяки їй», – розповіла керівник відділу PR & Marketing Видавництва Старого Лева Оксана Зьобро, додавши, що позитивна тенденція збережеться й у 2022 році, оскільки велика кількість виплат ще відбудеться у післясвятковий період.
У видавництві «Ранок» повідомили, що продажі дитячої книжки у грудні збільшилися як мінімум удвічі, і вагомим чинником цього стала саме «єПідтримка».
“За деякими даними, від 30% до 40% витрачених з картки «єПідтримка» коштів пішли саме на книжки, що означає підтримку і книгарень, і видавництв. У нас це дуже добре спрацювало. Якщо «Ранок» має зазвичай 500 замовлень на день в інтернет-магазині, то на Миколая доходило до 3 тисяч, а зараз щодень по тисячі. Закінчуються наклади, а це означає, що у січні-лютому, коли зазвичай усе призупиняється, будуть замовлення для поліграфії», – сказав генеральний директор видавництва Віктор Круглов.
Він додав, що у сподіванні такої підтримки і в 2022 році «Ранок», замість 500-600 назв, збирається видати понад тисячу нових назв книжок.
За словами генерального директора видавництва «Фоліо» Олександра Красовицького, вони майже вдвічі збільшили продажі книжок через сайт, а втричі більші продажі йдуть через мережі: «Книгарню Є», «Букву», Yakaboo. «Сам факт наявності програми «єПідтримка» – це дуже суттєва допомога видавцям на книжковому ринку. Я впевнений, що досвід, який буде отримано, держава повинна використати і в майбутньому», – зазначив він.
Водночас Красовицький висловив оптимістичний прогноз, що “зараз ми маємо тільки маленьку частину айсберга, який випливе наверх після свят”, і видавці матимуть вчасно встигати додруковувати наклади.
Щодо книгарні «Сяйво книги», то завдяки держпрограмі «єПідтримка» і святам вона збільшила продажі на 20-30% порівняно з минулим роком і навіть минулим сезоном. “Особливо на касі у нас розраховуються карткою «єПідтримки», - зауважила директорка книгарні Лілія Орляцька.
А генеральний директор мережі книгарень «КнигоЛенд» Ігор Зарудко повідомив, що їхні продажі першого ж дня збільшилися майже втричі, в основному, за рахунок книжок для дітей та нон-фікшн літератури.
“Я думаю, що саме історія з «єПідтримкою» і збільшила цей продаж, бо не кожен міг собі придбати ці книжки. Вже наступного дня після того, як сертифікати почали видавати, кількість замовлень була захмарна. А на другий-третій день у нас до п’яти разів збільшилися обсяги. Це середній показник по онлайн і офлайн-продажах загалом”, - уточнив він і додав, що після свят замовлень буде більше, ніж дотепер у січнево-лютневий період, тому що програма триватиме.
Своєю чергою директор видавництва “Урбіно” Анатолій Івченко зауважив, що попит на книжки завдяки “єПідтримці” помітно зріс, і найбільше виграли великі гравці: Книгарня Є, Yakaboo і великі видавництва, бо у них дуже велика пропозиція.
“Ми це насамперед відчули по тому, як збільшили - приблизно удвічі - замовлення наших книжок Yakaboo і Книгарня Є. Деякі наші книжки закінчилися значно раніше, ніж ми очікували”, - сказав він.
За словами співзасновника видавництва НОРА-ДРУК Миколи Кравченка, в останню декаду грудня спостерігалося збільшення продажів майже на 20% порівняно з аналогічним періодом попереднього року. “Ми не можемо констатувати, що це відбулося за рахунок саме «єПідтримки», оскільки немає ідентифікаторів цього проєкту при отриманні платежу від замовника”, - водночас уточнив він.
А от видавництво «Лабораторія» завдяки програмі “єПідтримка” збільшило кількість замовлень у 4-5 разів на своєму сайті. “Це невеликі цифри, до 100 замовлень на день. Але це безпосередній контакт із читачем, що важливо для маленьких видавців. З попитом ми справляємось, хоча іноді з невеликими логістичними затримками. Ми готові були б до ще у 2-3 рази більшої кількості замовлень. Але після 200-300 замовлень в день необхідне було б сильне розширення штату... Загалом, ця програма – гарна ін'єкція для культурної сфери”, – підсумував засновник видавництва «Лабораторія» Антон Мартинов.
Як повідомляв Укрінформ, Прем’єр-міністр Денис Шмигаль на нараді під головуванням Президента Володимира Зеленського напередодні Нового року заявив, що більше 5,5 млн українців подали заяви на отримання тисячі гривень у рамках програми «єПідтримка», найбільше грошей витрачають на придбання книжкової продукції, на квитки у кінотеатри та залізничні перевезення.