До 208-ї річниці від дня народження поета Тараса Шевченка національна хорова капела «Дударик» виступила біля пам’ятника Кобзарю у Львові.

Про це повідомляє пресслужба Львівської ОВА, передає Укрінформ.
«Тарас Григорович давно пророчив нам хто є хто. Нам потрібно уважніше прислухатися до його слів і виносити уроки з нашої історії. Україна зараз сильна як ніколи! Всі разом ми переможемо ворога, який посмів напасти на нашу Батьківщину!», - зазначив заступник начальника Львівської ОВА Іван Собко.


Фото: Львівська ОДА


Колектив «Дударик» виконав відомі та знані українцями пісні «Боже Великий Єдиний, нам Україну храни», «Ой у лузі червона калина», а також «Як умру, то поховайте» Тараса Шевченка.

Фото: Львівська ОДА

Підтримати «Дударик» піснею зібралися львів’яни та гості міста. Долучилися до заходу також директорка Департаменту з питань культури, національностей та релігій Львівської ОВА Ірина Гаврилюк та заступниця директорки Тетяна Плугатор.
Раніше уповноважений із захисту державної мови Тарас Кремінь закликав усіх українців приєднатися до загальнонаціональної акції “Шевченко закликає, Україна перемагає!”.
Як повідомлялося, сьогодні, 9 березня, увесь світ відзначає 208 річницю з дня народження українського поета, художника, мислителя Тараса Шевченка. Його творчість стала духовною основою формування сучасної української нації.
Для українців всіх наступних поколінь Великий Кобзар став джерелом національної свідомості та символом України. Загалом в Україні та світі є 1384 пам'ятники Кобзареві, з них 1256 - в Україні та 128 - за кордоном у 35 країнах. Це найбільша у світі кількість монументів, встановлених діячеві культури.
24 лютого президент рф володимир путін оголосив про початок вторгнення в Україну.