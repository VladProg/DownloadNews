Гурт PROBASS ∆ HARDI, відомий за хітом «Доброго вечора, ми з України», став амбасадором штурмової бригади МВС «Спартан».

Про це повідомила пресслужба Харківської обласної військової адміністрації, передає Укрінформ.
«Відтепер PROBASS ∆ HARDI – офіційні представники штурмової бригади «Спартан». Це дасть змогу популяризовувати патріотизм серед молоді та приділити більше уваги гвардійцям «Спартану» в медійному середовищі», - зазначив командир 3 бригади Нацгвардії Вадим Гладков.
Офіційне підписання меморандуму про співпрацю відбулося в Харкові.
«Підписання цього меморандуму дасть нам можливість стати більш впізнаваними. Це популяризація штурмової бригади «Спартан» як на всеукраїнському, так і на міжнародному рівні. Досі є люди, які не розуміють різниці між відомствами. Тому функція роз'яснювальної роботи тут також присутня. До того ж підтримка гурту неабияк підіймає морально-психологічний стан наших воїнів», – зауважив Гладков.
Після підписання меморандуму воїни «Гвардії Наступу» та музиканти розписали синьо-жовтий стяг. Прапор планують продати на аукціоні, а отримані кошти спрямувати на оснащення гвардійців. «З молотка» підуть і бойові трофеї, які передали воїни «Спартану» артистам.
«Для нас це велика честь! Підписання меморандуму спростить збір коштів та закупівлю усього необхідного для наших воїнів. Концерти й аукціони проводитимемо як в Україні, так і за кордоном. До речі, практика проведення аукціонів дуже ефективна. Якщо на концерт не кожен може потрапити, то долучитися до аукціону можуть усі охочі», – зазначив фронтмен гурт у PROBASS ∆ HARDI Артем Ткаченко.
Набір до штурмових бригад «Гвардії Наступу» триває. Бійці «Спартану» комплектуються та проходять вишкіл саме на Харківщині.
Як повідомлялося, тисячі добровольців подаються до штурмових бригад МВС.
Фото: kharkivoda.gov.ua