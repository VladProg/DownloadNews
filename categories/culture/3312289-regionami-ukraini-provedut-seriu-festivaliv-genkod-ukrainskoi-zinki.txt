В Україні проведуть серію фестивалів під назвою «Ген-код української жінки», що об’єднають жінок-лідерок у регіонах країни.

Про це на пресконференції в Укрінформі повідомили організатори фестивалю з ГО «Геополітичний альянс жінок».
Метою фестивалю, за задумом організаторів, є демонстрація сили жіночої єдності країни, що є фундаментальною основою країни, яку шанує весь світ.
«Унікальність фестивалю полягає в ідеології, підході і формі його проведення. Фестиваль повністю відображає усі ціннісні підходи щодо успішного розвитку нашої організації», - сказала президент ГО «Геополітичний альянс жінок» Світлана Саламатова.
Як заявили організатори фестивалю, його завданням є провести учасниць через автентичний ген української жінки, “зашитий” в українських строях, надати можливість відчути вплив різноманіття гену на сучасний розвиток регіону і країни та створити дорожню карту стратегічної спільнодії.






Пресконференція “Фестиваль «Ген-код української жінки» пройде по всіх регіонах країни” / Фото: Геннадій Мінченко














































«Жінка-Берегиня - це наче частина ген-коду, що викарбувана в українській свідомості та підсвідомості віками, в українській землі закладена і передається дивним чином із покоління в покоління, як не намагались це знищити. І ці глибинні генні цінності, як і таємниці вишиванок, ми маємо навчитись не лише одягати у Всесвітній День Вишиванки, ми маємо навчитись одягати їх на свою душу», - зазначила авторка ідеї фестивалю Наталія Чуприна, член ГО «Геополітичний альянс жінок».
За задумом організаторів, фестиваль має підсилити інші культурні проєкти, спрямовані на поширення української культури та участь у цьому жіноцтва.
«Реалізація фестивалів підсилює платформу "Єднання", що створена з метою популяризації української культури у світі та серед самих українців. Фестиваль надає можливість нашим двом культурним фотопроєктам «Батьківська Хата. Homestead» та "Від Лялі до Кралі" ожити, поширювати українську культуру серед значної кількості людей, концентрувати увагу українського жіноцтва на питаннях відновлення нематеріальної культурної спадщини та традицій нашого народу.», - відзначила член ГО «Геополітичний альянс жінок» Оленка Браво, авторка проєкту «Батьківська Хата. Homestead», який зараз експонується у Києві.
Громадські активістки заявляють, що метою фестивалю є прагнення активізувати українське жіноцтво у кризові для країни й світу часи.
«Участь у фестивалі надає жінкам у регіонах країни надбати додатковий життєвий ресурс та мотивацію, такі необхідні українкам і українцям у наш кризовий – епідеміологічний і військовий час», - додала перша віце-президент ГО «Геополітичний альянс жінок» Наталія Каплун.
Як повідомляв Укрінформ, Глобальну платформу “Геополітичний альянс жінок” з центром у Києві було створено у травні 2019 року на базі трьох країн - України, Грузії та Польщі - з наміром залучити до своєї мережі інші країни світу.