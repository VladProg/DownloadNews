Четверта Київська бієнале - форум сучасного мистецтва, знання і політики, що об’єднує виставкові проєкти й дискусійні майданчики, - відбудеться 16 жовтня –14 листопада в столичному Будинку кіно.

Про це Укрінформу повідомили в Центрі візуальної культури, що є організатором проєкту.
“Ця міжнародна подія під назвою "Союзники" організована спільно кураторами з Альянсу східноєвропейських бієнале, до якого, крім Київської бієнале, входять Бієнале Matter of Art у Празі, Бієнале Варшава, OFF-Бієнале в Будапешті та фестиваль Survival Kit в Ризі. Розмаїта програма бієнале стосуватиметься різних історичних форм і сучасних прикладів культурних союзів та політичних альянсів у Східній Європі та за її межами, а також їхньої здатності створювати нові соціальні формати”, - ідеться в повідомленні.

Як зазначається, у рамках Київської бієнале 2021 буде представлено серію мистецьких проєктів та освітніх заходів, присвячених сучасним умовам, політичним чинникам та інституціям, що сприяють створенню нових альянсів у ХХІ столітті. Київська бієнале вкотре досліджуватиме міську архітектуру в контексті радянського модернізму – головною локацією цьогорічної події стане Будинок кіно.
У Центрі візуальної культури нагадали, що попередні випуски бієнале досліджували емансипативний потенціал ідеї Інтернаціоналу та політичну й культурну роль сучасних інформаційних технологій, а також соціальні трансформації, що відбулися у Східній Європі за останні три десятиліття.
Альянс східноєвропейських бієнале був створений у 2019 році, щоб запропонувати нові форми міжнародної солідарності.