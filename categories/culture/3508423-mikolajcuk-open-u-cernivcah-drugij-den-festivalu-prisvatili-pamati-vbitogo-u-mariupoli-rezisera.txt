У Чернівцях фестиваль «Миколайчук OPEN» покаже стрічку «Маріуполіс», який відзняв литовський режисер Мантас Кведаравічюс. У квітні він загинув у Маріуполі, коли знімав продовження цього фільму.

Про це у Фейсбуці повідомляє фестиваль глядацького кіно «Миколайчук OPEN», передає Укрінформ.
«Мантас Кведаравічюс. Не забудемо і не пробачимо. Другий фестивальний день присвятили пам’яті литовського режисера. В квітні цього року він загинув від рук російських окупантів. Це сталося в Маріуполі, де він знімав продовження документального фільму «Маріуполіс», - йдеться у повідомленні.
Зазначається, що прем’єра першої частини стрічки відбулась на Берлінському кінофестивалі ще у 2016 році. Сьогодні у Чернівцях покажуть цей фільм та його продовження під назвою «Парферон».
«Це дебютний ігровий фільм автора, створений у співпраці з українською командою. Фільм представить продюсерка Наталя Лібет. Починаємо о 18:30, але картина рекомендується лише для глядачів та глядачок, які досягли 18 років», - додали організатори фестивалю «Миколайчук OPEN».
Як повідомляло агентство, у Чернівцях 15 червня вперше відкрили фестиваль глядацького кіно «Миколайчук OPEN». Його головною локацією став Культурно-мистецький центр імені Івана Миколайчука.