У Нью-Йорку відбудуться спеціальні покази переможця кінофестивалю Санденс - фільму "Клондайк", що з 4 серпня вийде в прокат у США.

Про це у Фейсбуці повідомляє Держкіно, передає Укрінформ.
"Спеціальні покази та рубрика "питання-відповідь" проходитимуть з 4 по 6 серпня о 19:00 за східним часом у кінотеатрі Angelika Film Center за адресою: 18 W. Houston St., New York, NY 10012. Переможець кінофестивалю Санденс, фільм «Клондайк», вийде у прокат 4 серпня 2023 року в Штатах", - йдеться в повідомленні.

Як нагадують у Держкіно, сюжет стрічки розгортається у 2014 році на Донеччині навколо подружжя, яке чекає на народження первістка. Після появи озброєних чужинців, головна героїня не хоче покидати рідний дім. Водночас її чоловік не приховує свого захопленого ставлення до "ополченців", у той час як брат жінки думає, як би він міг чинити опір.
Головні ролі у фільмі виконали Оксана Черкашина, Сергій Шадрін і Олег Щербина.
Стрічку створено за підтримки Державного агентства України з питань кіно в копродукції з Туреччиною.Оператор-постановник та продюсер — Святослав Булаковський (Kedr Film, Україна). Співпродюсер — Мехмет Баґадир Ер (Protim V.P., Туреччина).
Як повідомляв Укрінформ, у червні фільм "Клондайк" вийшов у кінотеатральний прокат в Японії.
Кадр з фільму