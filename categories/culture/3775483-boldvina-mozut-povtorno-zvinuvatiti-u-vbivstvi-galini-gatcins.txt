Прокуратура штату Нью-Мексико планує повторно звинуватити актора Алека Болдвіна у ненавмисному вбивстві через смертельну стрілянину на знімальному майданчику фільму "Іржа", що сталася у жовтні 2021 року.

Як передає Укрінформ, про це повідомляє BBC.
Прокуратура зняла звинувачення проти Болдвіна, лауреата премії «Еммі», у квітні цього року, лише за два тижні до початку судового процесу у справі щодо стрілянини на знімальному майданчику, що призвела до загибелі операторки українського походження Галини Гатчінс.
Як зазначили у прокуратурі, "додаткові факти" заслуговують на те, щоб справу знову передали на розгляд великого журі наступного місяця.
Адвокати Алека Болдвіна розкритикували ці висновки та саме слідство у цій справі.
"Прикро, що жахлива трагедія перетворилася на це помилкове судове переслідування", - йдеться у заяві адвокатів. "Ми відповімо на будь-які звинувачення у суді", - додали захисники актора.
Після зняття звинувачень з Болдвіна прокуратура здійснила криміналістичну перевірку копії зброї та замінила деякі частини зброї, яка була зламана під час тестування працівниками ФБР.
Експерти з балістики та криміналістики в Арізоні та Нью-Мексико дійшли висновку, що з пістолета не можна було зробити постріл без натискання на гачок.
Спеціальні прокурори, які ведуть справу, заявили BBC News у вівторок: "Після тривалого розслідування протягом останніх декількох місяців було виявлено додаткові факти".
Як повідомляв Укрінформ, Галину Гатчінс було вбито з пістолета, зарядженого бойовим набоєм.
На початку жовтня 2022 року стало відомо, що Алек Болдвін досяг мирової угоди з родиною загиблої.
Офіс шерифа округу Санта-Фе оголосив наприкінці жовтня про завершення розслідування. Справу передали місцевій окружній прокурорці Мері Кармак-Олтвіс.
У квітні 2023 з актора Алека Болдвіна зняли кримінальні звинувачення у зв'язку зі смертю операторки українського походження Галини Гатчінс, яку він випадково застрелив у жовтні 2021 року.