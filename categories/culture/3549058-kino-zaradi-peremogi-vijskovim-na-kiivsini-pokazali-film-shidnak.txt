У Київській області у межах Національного туру “Кіно заради Перемоги!” український актор Богдан Бенюк презентував військовим стрічку “Східняк”.

Як передає Укрінформ, про це Державне агентство України з питань кіно повідомляє у Фейсбуці.
“За сприяння Офісу Президента України у Київській області пройшов показ Національного туру “Кіно заради Перемоги!” для військовослужбовців Національної гвардії України. Бійці обрали до перегляду створену за підтримки Держкіно стрічку режисера Андрія Іванюка “Східняк” із Богданом Бенюком в одній із головних ролей”, - ідеться в повідомленні.
Бенюк, який знявся у стрічці в ролі “Бороди”, особисто представив картину бійцям та довго спілкувався з ними.
“Східняк” – українське комедійне роуд-муві за реальними історіями з життя в АТО. Це дебютний фільм режисера Іванюка (Енді Іва), заснований на його особистій історії.
Головним героєм стрічки є військовий з позивним “Борода”. Він – невгамовний оптиміст, здатний вирішити будь-яке питання. “Борода” відправляється в штаб, щоб “вибити” усе необхідне для забезпечення свого підрозділу. В напарники він бере із собою новачка, якого кличуть “Режисер”. Разом їм доведеться їхати крізь блокпости, прифронтові міста й села, зустрічатись із військовими й цивільними та потрапляти в різні халепи – кумедні та не дуже.

Кінопоказ туру “Кіно заради Перемоги!” став нагодою для воїнів подивитись українське кіно та поспілкуватися з акторами.
Як повідомляв Укрінформ, Національний тур “Кіно заради Перемоги!” пройде в межах заходів до Дня Незалежності України та триватиме до кінця вересня. Проєкт складатиметься із двох частин: кінопоказів у громадах-осередках перебування внутрішньо переміщених осіб та військових частинах (у безпечних для перегляду місцях). Тур охопить 15 областей України.