72-ий Берлінський кінофестиваль оголосив лауреатів Panorama Publikumspreis — призу глядацьких симпатій, що присуджується за результатами глядацького голосування в межах конкурсної фестивальної програми "Панорама".

Як передає Укрінформ, про це повідомляє пресслужба Держкіно.
«Українська драма "Клондайк", що створена за підтримки Держкіно, здобула премію за друге місце глядацького рейтингу в категорії ігрових фільмів», - ідеться в повідомленні.
Як нагадали у пресслужбі, драму Марини Ер Горбач також відзначило своєю премією і фестивальне екуменічне журі. Ця нагорода присуджується фільмам як за мистецьку цінність, так і за їх гуманістичну проблематику. Свого часу в основному конкурсі в Берліні її отримували класики європейського та світового кіно — Асгар Фархаді, Ільдіко Еньєді, Кен Лоуч, Майкл Вінтерботтом.
Режисерка й авторка сценарію фільму Марина Ер Горбач зазначає, що "Клондайк" став дуже актуальним фільмом на Berlinale 2022.
«Ми запропонували європейському глядачеві зворотну сторону актуальної стрічки новин про українсько-російський кордон. Для багатьох усвідомлення, що війна в Україні триває з 2014 року, було емоційним відкриттям. Я особисто відчула, що фільму вдалося перевернути у глядачів страх на емпатію до українців», - коментує вона.

Як повідомлялося, європейська прем'єра стрічки про події війни на Сході України та катастрофу рейсу MH17 відбулася в Берліні 14 лютого. Показ у фестивальному Zoo Palast став першою офлайн-презентацією стрічки. На фестивалі "Клондайк" представила команда фільму — режисерка Марина Ер Горбач, виконавиця головної ролі Оксана Черкашина, продюсери Мехмет Баґадир Ер та Святослав Булаковський, актори Олег Щербина та Артур Арамян, кастинг-директорка фільму Тетяна Симон та художниця по костюмах Вікторія Філіпова.
Після показу під фестивальним майданчиком Zoo Palast глядачів зустрічали активісти з плакатами The film is over. The war is going on"/ "Фільм закінчився. Війна триває". Всього у програмі Берлінале відбулося шість показів "Клондайку".
"Клондайк" — новий фільм режисерки Марини Ер Горбач, створений за підтримки Держкіно у копродукції з Туреччиною. Світова прем'єра стрічки відбулася у програмі World Dramatic Competition міжнародного кінофестивалю "Санденс", де вона була відзначена премією за найкращу режисуру. "Клондайк" став першим в історії України ігровим фільмом у програмі головного фестивалю незалежного кіно у США.

Оператор та співпродюсер "Клондайку" - Святослав Булаковський, засновник української кінокомпанії Kedr Film. Копродюсер стрічки — Мехмет Баґадир Ер та його продюсерська компанія Protim V.P.
Український прокат стрічки заплановано на 2022 рік.
Фото: Держкіно