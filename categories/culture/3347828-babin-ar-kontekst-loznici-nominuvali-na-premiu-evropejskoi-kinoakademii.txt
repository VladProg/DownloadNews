Українську стрічку "Бабин Яр. Контекст" режисера Сергія Лозниці номіновано на премію Європейської кіноакадемії – European Film Awards.

Як передає Укрінформ, про це повідомляє пресслужба Держкіно.
«Картина змагатиметься за перемогу в категорії European Documentary / Європейський документальний фільм. Номінанти щойно були оголошені на Севільському фестивалі європейського кіно в Іспанії», - ідеться в повідомленні.
Зазначається, що за нагороду в категорії Європейський документальний фільм змагатимуться ще 4 стрічки: MR BACHMANN AND HIS CLASS / Містер Бахман та його клас (Німеччина); FLUGT / Тікай (Данія, Франція, Швеція, Норвегія); TAMING THE GARDEN / Приборкання саду (Швейцарія, Німеччина, Грузія); THE MOST BEAUTIFUL BOY IN THE WORLD / Найкрасивіший хлопчик у світі (Швеція).
Як нагадали у пресслужбі, фільм "Бабин Яр. Контекст" розповідає про масові вбивства євреїв в окупованому нацистами Києві у вересні 1941 року та про наслідки цієї трагедії. Стрічка складається з 24 епізодів, змонтованих з архівних матеріалів.
Світова прем’єра фільму відбулася в межах програми "Спеціальні покази" Каннського кінофестивалю, де картину було нагороджено спеціальним призом журі премії "Золоте око". Виробництво ATOMS & VOID. Україна / Нідерланди, 2021 р.
Повідомляється, що нагородження переможців 34-ї премії Європейської кіноакадемії відбудеться 11 грудня 2021 року в Берліні.
European Film Awards вручається за найбільші досягнення європейського кіно.