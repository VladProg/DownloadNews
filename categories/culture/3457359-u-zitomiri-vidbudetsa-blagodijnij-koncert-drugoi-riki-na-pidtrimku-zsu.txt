Музичний гурт «Друга Ріка» влаштує у Житомирі 15 квітня благодійний концерт «Маріуполь», за зібрані на якому кошти куплять амуніцію для ЗСУ.

Про це «Друга Ріка» повідомляє у Фейсбуці, передає Укрінформ.
«15 квітня о 18:00 в Житомирі відбудеться благодійний акустичний концерт «Другої Ріки» «Маріуполь». Маріуполь – форпост сили, витримки і мужності. Місто, яке стало символом незламності і духу. Всі наші думки зараз про колективний Маріуполь. Міста, які зараз боряться за право жити і бути українськими. Подумки ми з кожним з них», - йдеться у повідомленні.
Зазначається, що всі зібрані кошти спрямують на придбання комплекту амуніції для нового штурмового десантного підрозділу, що нині формується в Житомирі, після чого відправиться на схід, деокуповувати Донеччину, і Маріуполь зокрема.
Благодійний концерт також можна буде переглянути в трансляції.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет, авіабомб.