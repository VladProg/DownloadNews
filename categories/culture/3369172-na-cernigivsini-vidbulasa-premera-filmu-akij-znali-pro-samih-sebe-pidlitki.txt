У місті Корюківка Чернігівської області відбулась прем’єра художнього фільму "Неповнолітні", який самостійно створили підлітки.

Про це кореспондентові Укрінформу повідомив директор Корюківського молодіжного центру "КУБ" Володимир Онищук.
"Зняти такий фільм - це була ідея співробітниці нашого молодіжного центру Анни Станіславської, вона ж і стала його продюсером. Режисером-постановником був 16-річний киянин Антон Обараз, який літні канікули проводить у Корюківці та бере активну участь у діяльності "КУБу". Вся знімальна група - це корюківські хлопці й дівчата, самоуки, які буквально на ходу вчились працювати з апаратурою. Знімали вони фільм усе літо, монтували восени, і ось днями в місцевому будинку культури відбулася його прем’єра", - розповів директор.

За його словами, перший показ відвідало близько 400 глядачів. Зароблені на продажу квитків кошти поділили між знімальною групою та акторами, адже над фільмом вони працювали на волонтерських засадах. Єдине, чим їх підтримували, - це безкоштовним харчуванням. Його вдалося організувати за кошти місцевих меценатів і спонсорів, які підтримували зйомку.

"З урахуванням того, що команда була непрофесійною й апаратура - не надто дорогою, продукт вийшов цілком пристойний", - прокоментував результат Онищук.

Тривалість фільму "Неповнолітні" - близько години. Сюжет розповідає про перше кохання та порушує низку підліткових проблем: складні стосунки з батьками, дитячий алкоголізм, булінг, самогубство, бійки на вулицях тощо. У зйомках брали участь понад пів сотні неповнолітніх, яких відбирали за результатами кастингу. Окрім них, у фільмі знімалися і дорослі - батьки й учителі.

Як додала продюсерка Анна Станіславська, головною ідеєю під час створення фільму було не стільки зняти кіно, як залучити якомога більше молоді у сам процес, організувати їй корисне й розвиваюче дозвілля. І ця мета, вважає вона, була досягнута.
За сприятливих карантинних умов фільм планують показувати по Чернігівській області. Найближчої суботи його повезуть у Городню. Після показів у кінотеатрах стрічку викладуть в інтернет.
Фото надані молодіжним центром "КУБ"