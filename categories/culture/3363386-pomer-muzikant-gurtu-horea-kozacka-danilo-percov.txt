У неділю, 5 грудня, на 49-му році життя помер відомий музикант, композитор, виконавець старовинної музики, учасник гурту «Хорея Козацька» Данило Перцов.

Про це гурт повідомляє у Facebook, передає Укрінформ.
"Товариство! Наш друг, колега і брат Данило Перцов відійшов нині в засвіти. Прощай, дорогий Даниле! Прости і прощай! Ми тебе дуже любимо", - написали музиканти.

1 грудня лідер «Хореї Козацької» Тарас Компаніченко написав у своєму Facebook, що Перцов був госпіталізований до лікарні із ковідом та перебував у реанімації на кисневому концентраторі. За його словами, музикант був госпіталізований до столичної лікарні №12.
«Наш друг, товариш, брат та колега по "Хореї Козацькій" Данило Перцов хворіє на Covid-19. Наразі стан його лікарі оцінюють, як стабільно важкий. Він в реанімації, на кисневому концентраті. 85% ураження легень. Лікарі борються за його життя. Він бореться за своє життя! Його мама – Валентина Андріївна Ульянова – видатний український ґрафік теж хвора на Covid», – написав Компаніченко.

Данило Перцов – член Спілки композиторів України. Грав на багатьох інструментах, зокрема шалмеї (різновид сурми), поморті та цинку (корнет). З 2005 року був постійним учасником ансамблю «Хорея Козацька» під керівництвом Тараса Компаніченка.