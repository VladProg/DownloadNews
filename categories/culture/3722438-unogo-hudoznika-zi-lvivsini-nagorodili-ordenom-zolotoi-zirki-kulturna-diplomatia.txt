Восьмирічного художника із Золочева Максима Будзівула нагородили почесною відзнакою WORD ORDER OF CULTURAL DIPLOMACY (Всесвітнім Орденом Золотої Зірки «Культурна дипломатія»).

Про це у Фейсбуці повідомила керівник артстудії «Палітра» Центру позашкільної освіти міської ради Золочівського району Галина Гевко, передає Укрінформ.
«Вихованець Золочівського центру позашкілля юний художник Максим Будзівула нагороджений Всесвітнім Орденом Золотої Зірки «Культурна дипломатія» - WORD ORDER OF CULTURAL DIPLOMACY. Неймовірне досягнення! Цим орденом нагороджуються кращі з кращих - митці, артисти, спортсмени, культурні діячі, дипломати, які своїми досягненнями діяльністю і талантом прославляють Україну. Ось таким міжнародним орденом нагороджений відомий на весь світ народний художник України, лауреат Національної премії України імені Тараса Шевченка, улюблений митець та кумир Максима - Іван Марчук», - написала Гевко.

\



Керівниця артстудії зазначає, що Максим ще маленький за віком, йому лише 8 років, проте на своєму рахунку вже має більше як 300 перемог у Міжнародних та Всеукраїнських конкурсах, з них більше 70 - це «ГРАН-ПРІ». Юний художник здобував перемоги в багатьох країнах світу: Японії, В'єтнамі, Китаї, країнах Бангладеш, Індії, Вірменії, Грузії, Хорватії, Аргентині, Бразилії, Чорногорії, Македонії, Таїланді, кілька перемог в США, Канаді, Іспанії, Німеччині, Італії, Об'єднаних Арабських Еміратах, Португалії, Єгипті, Турції, Польщі, Фінляндії, Литві, Швеції, Естонії, Чеській та Словацькій Республіках та ін.

«Максимко говорить про рідну Україну мовою живопису. Своїми художніми роботами він наголошує, що Україні потрібен мир, а ще, щирістю та різнобарв'ям своїх дитячих малюнків він проявляє велику любов до рідної України. Ми тішимось успіхам нашого вихованця, вітаємо його, і бажаємо успіхів та натхнення», - додала вчителька.



Як відомо, WORD ORDER OF CULTURAL DIPLOMACY нагороджують з формулюванням «За внесок в розвиток суспільства» найвидатніших людей України та світу в номінаціях: космічної, державної, громадської діяльності, науки, медицини, освіти, культури, мистецтва, спорту, журналістики, меценатства, благодійності, бізнесу, юриспруденції. Протягом 10 років Орденом були нагороджені вчені, космонавти, політики, артисти, музиканти, художники, громадські діячі.
Фото: Галина Гевко