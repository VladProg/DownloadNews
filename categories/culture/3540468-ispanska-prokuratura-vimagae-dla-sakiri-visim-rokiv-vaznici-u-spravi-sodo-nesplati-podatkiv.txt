Іспанська прокуратура вимагає вісім років ув'язнення для колумбійської суперзірки Шакіри у справі про податкове шахрайство на суму 14,5 мільйонів євро.

Про це пише Reuters з посиланням на документи правоохоронного органу, передає Укрінформ.
Співачка, яка продала понад 80 мільйонів платівок у всьому світу, раніше цього тижня відхилила пропозицію прокуратури про врегулювання справи. Шакіру звинувачують у несплаті податків у період з 2012 по 2014 рік, коли, за словами співачки, вона не жила в Іспанії.
“У документі прокуратури, з яким ознайомилося Reuters, стверджується, що Шакіра переважно жила в Іспанії між 2012 і 2014 роками, а в травні 2012 року купила будинок у Барселоні, який став сімейним будинком для неї, її партнера та їхнього сина, який народився в Іспанії у 2013 році”, – пише видання.
Якщо Шакіру визнають винною, їй загрожує вісім років ув'язнення та штраф у розмірі понад 23 мільйони євро. Дата суду ще не призначена.
Сама ж співачка заперечує свою провину і вважає, що справа порушує її права. За її словами, вона сплатила іспанській податковій службі 17,2 мільйона євро боргу.