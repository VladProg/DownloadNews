У День українського кіно, в Коростені, на території парку "Древлянський", відбувся перший Коростенський фестиваль вуличного кіно.

Як передає Укрінформ, про це повідомляє пресслужба Держкіно, за підтримки якого відбувся захід.
«Всі охочі мали змогу подивитися просто неба українські стрічки останніх років. На фестивалі представили 30 фільмів конкурсної програми та 5 повнометражних фільмів позаконкурсної програми», - ідеться в повідомленні.
Як зазначається, фестиваль складався з трьох основних програм: конкурсу короткометражних фільмів, конкурсу аматорського кіно та дитячої програми. Були представлені як дебютні стрічки, так і фільми, що вже отримали міжнародні відзнаки та нагороди.
Гран-прі за найкращий короткометражний фільм отримала стрічка "Фаза", режисер Микола Засеєв; Гран-прі за найкращий аматорський фільм – стрічка "Пакєт", режисер Максим Мельник; Гран-прі за найкращий дитячий фільм – "Історія України за 5 хвилин", режисер Олександр Даниленко.
У позаконкурсній програмі відбулась національна прем'єра документальних стрічок "Хор Верьовки NOW" режисера Володимира Шпака та "Північ АТО" режисера Дмитра Січня.
Покази тривали 18 годин поспіль. Також в рамках фестивалю відбулась професійна секція, представлена двома круглими столами: Панельна дискусія українських кіно комісій; Спілка молодих кінокритиків України: "Активізація ролі молоді в процесах творення і розвитку української кіноіндустрії".
Організаторами фестивалю виступили ГО "Житомирська кінокомісія", Коростенська міська рада та Коростенський міський голова Володимир Москаленко. До заходів фестивалю долучились голова Комітету з питань гуманітарної та інформаційної політики Микита Потураєв, член гуманітарного комітету Юрій Павленко, заступник голови Житомирської ОДА Віктор Градівський.