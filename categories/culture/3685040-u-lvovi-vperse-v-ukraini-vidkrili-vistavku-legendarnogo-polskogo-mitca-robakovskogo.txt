У Львівському муніципальному мистецькому центрі відкрилась виставка «Attention: Light! / Увага: Світло!/ Uwaga: Światło!» знаменитого польського митця Юзефа Робаковського. В експозиції представлені фото- та відеороботи, відібрані із 60-річної практики художника.

Про це повідомляє пресслужба Львівської міської ради, передає Укрінформ.
«Тут представлена невелика ретроспектива робіт Юзефа Робаковського за 60 років його творчої діяльності. Зараз Юзефу – 84 роки, і він наважився провести довгу дорогу з міста Лодзя. Це ще одне свідчення того, що поляки підтримують нас в нашій боротьбі не лише дипломатично, а й за допомогою мистецтва», - зазначила директорка Львівського муніципального мистецького центру Роксолана Мицько.
Вона також наголосила, що виставка дуже різнопланова. Зокрема, в одному із залів представлені саркастичні роботи, які були створені проти радянського устрою. Митець показує, як мистецтвом навіть в себе вдома можна підтримувати життя і боротися з радянським режимом та армією. Він хоче підтримати бажання до боротьби українців. Це перша велика виставка Юзефа Робаковського в Україні та його перший візит у Львів.






У Львові вперше в Україні відкрили виставку легендарного польського митця Робаковського / Фото: Роман Балук, ЛМР

















































Зазначається, що роботи Юзефа Робаковського, починаючи від ранніх експериментів з фотографією, ще наприкінці 1950-х та у 1960-х, з кіноплівкою від 1970-х, а згодом відео чи цифровими носіями, оперують світлочутливістю як засобом, методом та й власне меседжем. А самі посилання цих робіт завжди прості, прямі і зрозумілі, як промені. Їхня тематика і значення одночасно мерехтять, як кольори в праці, від якої назва цього показу позичена – Attenion: Light! (Dedication to Paul Sharits), та часто-густо так само мають несподіваний звуковий супровід. І саме звук є також невід’ємною частиною його невпинного аудіовізуального експерименту.
Виставку «Attention: LIGHT! / Увага: СВІТЛО! / Uwaga: ŚWIATŁO!» можна буде побачити у Львові до 15 травня 2023 року.

Юзеф Робаковський – митець, історик мистецтва, автор фільмів, фотосерій, відеозаписів, малюнків, інсталяцій, об’єктів, концептуальних проєктів та ініціатор багатьох важливих подій і мультимедійних мистецьких акцій. Куратор і власник Галереї Exchange. Народився 20 лютого 1939 року в Познані. Вивчав історію мистецтва та музеологію на факультеті образотворчого мистецтва університету Миколи Коперника в Торуні та на відділенні кінематографії PWSFTviT у Лодзі, де в 1970-1981 роках був викладачем та завідувачем кафедри фотографії та візуального мистецтва. У 1995 році він повернувся на роботу в цей університет, де зараз керує студією мультимедійного мистецтва. Більшість робіт Робаковського розміщені у близько 100 значущих міжнародних збірках і колекціях сучасного мистецтва.