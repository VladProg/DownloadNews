У Чернівцях у Культурно-мистецькому центрі імені Івана Миколайчука відбулося офіційне відкриття 14-го Одеського міжнародного кінофестивалю.

Про це повідомляє кореспондент Укрінформу.
"Сьогодні дуже непростий день для культури і для всієї країни. Сьогодні ще одна трагічна подія - це ракета в центрі Чернігова. Постраждало дуже багато людей. І це ще раз доводить те, що ми повинні продовжувати нашу боротьбу на всіх фронтах. Не лише боротьбу нашої армії, а й боротьбу в плані культури. Бо це інформаційне поле, це те, що дуже необхідно зараз робити" - сказала генеральна директорка фестивалю Анна Мачух.

За словами організаторів, глядачам покажуть 46 фільмів документального та ігрового кіно.
На початку церемонії, присутні вшанували хвилиною мовчання пам'ять загиблих на війні з російськими окупантами, в тому числі, і загиблих сьогодні під час обстрілу центру Чернігова.
Чернівецьке відділення Укрпошти підготувало спеціальну марку присвячену ОМКФ. Її погасили під час церемонії відкриття.






У Чернівцях офіційно відкрили 14-й Одеський міжнародний кінофестиваль / Фото: Віталій Олійник. Укрінформ































Одразу після церемонії розпочався показ фільму відкриття фестивалю - історичної картини Олеся Саніна "Довбуш". На прем'єру приїхала творча група на чолі з режисером кінопрем'єри, яка поспілкувалася із глядачами та журналістами. Зі слів Саніна, рівно 5 років тому, 19 серпня був перший знімальний день фільму "Довбуш". Після показу відбудеться обговорення картини.
Цього року фестиваль має три основні локації у Чернівцях. Покази фільмів відбуватимуться у Культурно-мистецькому центрі імені Івана Миколайчука (вул Головна, 140) та Кіноконцертній залі "Чернівці" (вул. Університетська, 10).
Заходи кіноіндустрії та Літньої Кіношколи проводитимуть у готелі "Буковина", що по вулиці Головна, 141. Вхід до кінозали на кінопокази припиняється за 10 хв. до початку сеансу.
За словами організаторів, на всіх локаціях передбачені укриття. Карту їх можна буде побачити безпосередньо на місці.
Як повідомляв Укрінформ, під час проведення цьогорічного Одеського міжнародного кінофестивалю у Чернівцях показуватимуть українські прем'єри, європейські кінохіти та військову документалістику.