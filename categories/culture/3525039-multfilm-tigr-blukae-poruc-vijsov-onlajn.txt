В онлайн-кінотеатрі українського кіно Takflix вийшла у прокат анімаційна стрічка Анастасії Фалілеєвої "Тигр блукає поруч", всі елементи якої створені зі сміття та вторинних матеріалів.

Як передає Укрінформ, про це Державне агентство з питань кіно повідомляє у Фейсбуці.
"Тигр блукає поруч" – це фентезійна анімація про дівчину, думки якої переповнені сумом і тривогою. Головна героїня Кацумі відчуває себе тягарем для друзів і близьких. Дівчина бачить моторошні знаки, які вказують, що її життя опинилось у точці неповернення. Вона наважується на відчайдушний крок – покінчити життя самогубством. Саме у цей момент з'являється містичний Тигр.

Виконаний у техніці stop motion, фільм є на 100% екологічним: витратним матеріалом для створення ляльок і декорацій стало сміття.

Тигра озвучує український актор Андрій Лідаговський – зірка фільму "Мої думки тихі".

Фільм Фалілеєвої був показаний на міжнародних кінофестивалях у Токіо, Лос-Анджелесі, Нью-Йорку, Стокгольмі й Будапешті. Національна прем’єра відбулась на Одеському міжнародному кінофестивалі у 2021 році.
Стрічку створено студією KAPI animation за підтримки Державного агентства України з питань кіно.
На ресурсі Takflix фільм "Тигр блукає поруч" доступний до перегляду на всіх територіях, 10% з продажу квитків перерахують до фонду "Повернись живим".
Як повідомляв Укрінформ, Івано-Франківський драматичний театр через благодійні покази вистав зібрав кошти на автомобіль для Збройних сил України.
Фото: Держкіно, Facebook