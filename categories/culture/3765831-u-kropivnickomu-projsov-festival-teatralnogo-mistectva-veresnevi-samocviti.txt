У Кропивницькому виставою Театру корифеїв «Бондарівна» завершили 53-й Всеукраїнський фестиваль театрального мистецтва «Вересневі самоцвіти».

Як повідомляє кореспондент Укрінформу, протягом тижня в рамках фестивалю на сцені Театру корифеїв охочі мали можливість переглянути вистави «Ціна життя», «Моїй мамі сто років», «Вільні метелики», «Бондарівна», «Селфі зі склерозом», «З вірою і надією в серці», «Юда», «Співи сонця і тіні» та інші за участю творчих колективів з Херсону, Дніпра, Олександрії, Миколаєва, Кривого Рогу та Кропивницького.






У Кропивницькому пройшов фестиваль театрального мистецтва «Вересневі самоцвіти» / Фото: Мирослава Липа, Укрінформ


































Відкрили фестиваль 18 вересня виставою «Заборонений», присвяченою українському поету-дисиденту, знищеному системою КДБ, - Василю Стусу. Це спільний проєкт Кіровоградського академічного обласного українського музично-драматичного театру імені Кропивницького та Херсонського обласного академічного музично-драматичного театру імені Куліша. Прем'єра 2023 року.
На малій сцені театру того ж дня представили виставу «Юда» Херсонського театру імені Куліша.
Наступного дня глядачі мали можливість переглянути вистави «Ціна життя», «Моїй мамі сто років», обидві представлені театром імені Кропивницького.
20 вересня на малій сцені театр Кропивницького показав виставу «Вільні метелики», а на головній сцені театру Дніпровський національний академічний український музично-драматичний театр імені Тараса Шевченка представив виставу «З вірою і надією в серці».
Пластична драма Криворізького академічного міського театру музично-пластичних мистецтв «Академія руху» «Співи сонця і тіні» відбулася 21 вересня на великій сцені. На малій – постановка кропивницького Муніципального театру сатири «Селфі зі склерозом».
22 вересня у Театрі корифеїв на сцені показали класичний твір «Наталка-Полтавка» у творчій інтерпретації театру імені Кропивницького. Того ж дня глядачі побачили виставу «Старший брат» за п'єсою «Молитва за Елвісом» сучасної української драматургині Марини Смілянець Миколаївського національного академічного українського театру драми та музичної комедії.
Крім того, того ж дня у рамках 53-го Всеукраїнського мистецького фестивалю «Вересневі самоцвіти» відбувся показ вистави від Театральної спільноти «N» - «Дорослі забави» в Олександрії, повідомив у Фейсбуці Палац культури «Олександрійський театр».
Шостого дня театрального фестивалю «Вересневі самоцвіти» відбулися вистави «Кохання панночки» (Театр корифеїв) та «Проста українська скіфська баба» за твором Тамари Горіха Зерня «Доця» (Миколаївський академічний художній драматичний театр).
Завершився театральний фестиваль «Вересневі самоцвіти» 24 вересня драмою «Бондарівна» та авторською стендап-комедією актора Михайла Журавля «Тихо начитаний».
Попри обставини воєнного часу та сигнали повітряної тривоги, які інколи лунали під час вистав та змушували їх переривати, аби переміститися у безпечне місце, фестиваль відбувся повню мірою.