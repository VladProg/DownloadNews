У столиці Франції відбулась урочиста церемонія відкриття представництва Українського інституту.

Про це повідомляє кореспондент Укрінформу.
На церемонії відкриття у Парижі виступили, зокрема, перша леді України Олена Зеленська, держсекретар з європейських справ МЗС Франції Лоранс Бун, міністерка культури Франції Ріма Абдул Малак та генеральний директор Українського інституту Володимир Шейко.
«Ви знаєте про нашу країну з новин, але настав час дізнатися про неї глибше та з іншого боку. А саме дізнатись про нашу культуру, нашу літературу, музику та кіно… Наша культура завжди є, була і буде, навіть якщо ворог не хоче цього визнавати», - зазначила Олена Зеленська.






Відкриття представництва Українського інституту в Парижі / Фото надані прес-службою Олени Зеленської




























Як запевнила Лоранс Бун, громадяни Франції хочуть краще зрозуміти Україну й українців: «І для нас немає кращого методу, ніж зануритись у вашу культуру! Будьте впевнені, що французи і надалі з вами». Вона також привітала українців з рішенням Єврокомісії рекомендувати почати переговори про вступ нашої країни до ЄС.
За словами Володимира Шейка, безпрецедентна увага світу до України зараз відкриває нові можливості для культурної дипломатії.
«Взаєморозуміння, обізнаність та співпраця між двома культурами робить наші суспільства більш поінформованими та стійкими. Щоб надати більше можливостей для українських та міжнародних культурних діячів, ми відкриваємо представництва Українського інституту в ключових країнах-партнерах у тісній співпраці з Міністерством закордонних справ та посольствами України», - сказав генеральний директор Українського інституту.
Два основні напрямки виділив в роботі інституції новопризначений керівник представництва Українського Інституту у Франції Іван Рябчій. Перший - робота з вищими навчальними закладами та поширення культурних студій в університетах. Другий – культурні програми підтримки видань українських студій та побудова мостів між різними культурними організаціями в Україні та Франції. За його словами, перший захід Інституту буде присвячений пам’яті української письменниці Вікторії Амєліної, «щоб показати французам, у якій ситуації зараз перебувають митці в Україні і що їм загрожує повсякчас». Нагадаємо, Вікторія Амєліна загинула в липні у Краматорську внаслідок удару російської ракети.
Місія представництва Українського інституту також полягає в залученні Франції до допомоги українській культурі, до відновлення і реставрації об’єктів культурної спадщини.
На церемонії також виступила Джамала - співачка виконала свої найкращі. На концерті були присутні посадовці Франції та України, діячі культури обох країн та представники діаспори. Ведучою відкриття стала Елізабет Кян, відома французька журналістка та обличчя каналу ARTE, європейського суспільного мовника, присвяченого культурі.
Підґрунтям до відкриття Українського інституту у Франції стала ініціатива українських волонтерів, які у березні 2022-го започаткували культурний проєкт Printemps Ukrainien («Українська Весна»). Він був покликаний познайомити французьку аудиторію з українською культурою. Результатом стали 96 культурних заходів, які зібрали понад 40 000 відвідувачів.
Нагадаємо, Український інститут – державна установа, яка представляє культуру та формує імідж України за кордоном. Інститут, заснований Кабінетом Міністрів у 2017 році, належить до сфери управління МЗС. Його місією є зміцнення міжнародної та внутрішньої суб'єктності України з використанням можливостей культурної дипломатії.
Франція – один із ключових партнерів України у Європі та пріоритетна країна культурної дипломатії, відповідно до стратегії Українського інституту на 2020–2024 роки.
Представництво в Парижі стане другим закордонним представництвом Інституту, перше відкрилося в березні 2023 року в Берліні.