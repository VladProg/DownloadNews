В разі зникнення сигналу, безкоштовний доступ до українських телеканалів можна отримати, зокрема, за допомогою ОТТ-платформ, супутника, вебсайтів, а також в застосунку Дія.

Про це у відеозверненні сказав міністр культури та інформаційної політики Олександр Ткаченко, передає Укрінформ.
"Якщо у вас в Україні зник сигнал, крім ефірного мовлення, ви зможете отримати безкоштовний доступ до українських каналів. Марафон #UAразом доступний на ОТТ-платформах, на супутнику, на вебсайтах телеканалів, в їх соцмережах, в інтернет RadioPlayer та додатку Дія. Там ви можете отримати правду про події, які відбуваються в Україні та навколо неї", - сказав Ткаченко.
Міністр нагадав, що загальнонаціональний ефір #UAразом, в якому беруть участь всі провідні телеканали, організовано в перші дні російської агресії.
"Наразі також створено канал російською мовою Freedom, який виходить в режимі 24/7 на каналі UA.TV. Його можуть побачити як жителі Європи, так і жителі російської федерації", - додав Ткаченко.

З 24 лютого в Україні триває війна проти російських загарбників. Збройні сили України за підтримки всього народу мужньо протистоять агресії.