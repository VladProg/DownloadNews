У Вінницькому обласному краєзнавчому музеї відкрилась виставка політичної карикатури відомого вінницького художника Олександра Никитюка «Капричос 2022».

Про це на своїй сторінці у Фейсбуці повідомляє музей, передає Укрінформ.
«Назва проєкту посилається на шедевр світового мистецтва – серію гравюр 1796-1797 рр. «Los Caprichos» (у перекладі «капризи, примхи») іспанського художника Франсіско Гої, у яких він висміює державні установи, безглузді звички і облудні уявлення тогочасного суспільства», - йдеться у повідомленні.






У Вінниці відкрили виставку політичної карикатури «Капричос 2022» / Фото: Олександр Лапін. Укрінформ





































Зазначається, що ідея серії «Капричос» полягає у висміюванні мистецькими засобами намагань держави-агресора збройного захоплення території України, критикує її гібридну збочену ідеологію, наголошує на нелюдській природі її військових злочинів
На виставці представлено серію з 38 графічних робіт, виконаних у жанрі гротескної політичної сатири. Деякі роботи зачіпають міжнародний вплив, а також реакції різних держав та міжнародних організацій на перебіг гуманітарної кризи у зв’язку з війною в Україні.
«Автор переконаний, що його роботи є мистецьким засобом підтримки українського народу у боротьбі з агресором під девізом «Перемагати потрібно, посміхаючись ворогу в очі!», - зазначають музейники.
Виставка політичної карикатури Олександра Никитюка «Капричос 2022» працюватиме до 8 травня.
Як повідомлялось, Міністерство культури та інформаційної політики випустило відеоролик на підтримку української культури.