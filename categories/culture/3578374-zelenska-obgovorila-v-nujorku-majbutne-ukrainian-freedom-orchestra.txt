Дружина Президента Олена Зеленська в Нью-Йорку зустрілася з генеральним менеджером театру Метрополітен-опера Пітером Гелбом та його дружиною Кері-Лінн Вілсон, яка диригує Ukrainian Freedom Orchestra та запропонувала кілька нових проєктів для спільного втілення.

Як передає Укрінформ, про це йдеться на сторінці першої леді України у Фейсбуці.
“Український гімн у Метрополітен-опера у Нью-Йорку. З перших тижнів російського вторгнення цей провідний театр США, один із визнаних центрів світової музичної культури, зайняв однозначну позицію, надавши сцену українським виконавцям і спрямувавши кошти від благодійних концертів на підтримку України та українців. Увесь свій сезон легендарний театр присвятив мужності українського народу”, - зазначила Зеленська.
Вона зауважила, що все це ініціював та реалізував генеральний менеджер театру Пітер Гелб, а його дружина Кері-Лінн Вілсон диригує Ukrainian Freedom Orchestra.

За словами Зеленської, Вілсон “створила цей оркестр із найкращих українських та світових музикантів у відповідь на російське вторгнення, щоб гастролями підтримати Україну у боротьбі із загарбником”.
Дружина Президента наголосила, що колектив невтомно працює з початку війни.

“Сьогодні мала щастя зустрітись та познайомитись із цим неймовірним творчим подружжям та подякувати пану Гелбу й пані Вілсон від усієї України. Сподіваюся, що втілимо з ними одразу декілька нових проєктів, які сьогодні запропонувала: від замовлення театром опери з українськими митцями до програми регулярних стажувань для наших фахівців оперної сфери – менеджерів, програмних директорів, художників з декорацій та костюмів, працівників технічних служб. Це стане важливим внеском у розвиток сучасного театру в Україні”, - підкреслила Зеленська.

Також, зазначила перша леді, під час зустрічі обговорили майбутнє Ukrainian Freedom Orchestra та розвиток проєкту у новому році.

“Приклад великих друзів України Пітера Гелба та Кері-Лінн Вілсон доводить: творчість – потужна й дієва зброя проти агресії та зла, а музика лікує не лише душевні, а й тілесні рани і наближає перемогу кожним своїм акордом”, - підкреслила дружина Президента.
Як повідомлялося, дружина Президента Олена Зеленська у Нью-Йорку презентувала власну благодійну фундацію та запросила світових діячів долучатися до відновлення України.
Фото: Олена Зеленська, Facebook