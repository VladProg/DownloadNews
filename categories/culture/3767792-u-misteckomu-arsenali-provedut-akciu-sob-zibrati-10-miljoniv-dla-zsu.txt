У Мистецькому арсеналі 8 жовтня відбудеться подія за участю відомих українських виконавців і громадських діячів, що має на меті зібрати 10 млн грн на підтримку фонду “Повернись живим”.

Захід стане продовженням відеопроєкту “Хоробрі міста” від Ukraїner, повідомили Укрінформу організатори.
«Відвідувачів чекають концерт, фотовиставка та панельні дискусії, в яких порушуватимуться теми відновлення українських міст після деокупації. Зараз багато українців в окупованих містах продовжують тихо, але впевнено протистояти російському терору, інші ж змушені були евакуюватися і сумують за домівкою. Проєкт «Хоробрі міста» - це проєкт-підтримка та проєкт-мотивація для всіх них», - впевнена команда проєкту.



Зібрані під час акції кошти спрямують на забезпечення восьми інженерно-саперних груп Сил підтримки ЗСУ.

Торік команда Ukraїner презентувала дослідницький проєкт «Хоробрі міста». Він складався із серії відео, що розповідають історію боротьби жителів тимчасовано окупованих міст. Ролики створювалися командою Ukraїner у співпраці з краєзнавцями, істориками, громадськими активістами та спортсменами.



Українські музиканти теж долучилися до проєкту та написали пісні про деякі з цих міст. Вони пролунають на благодійному концерті у виконанні таких музикантів, як Паліндром, OTOY, Лілу 45, Саша Чемеров, гуртів "Друга Ріка", "Крихітка".
Програма передбачає також панельні дискусії «Когнітивна деокупація: з чого починати та як уникнути ризиків (модератор Богдан Логвиненко - засновник Ukrainer, автор книги «Деокупація»), «Політика пам’яті: як побудувати нові наративи» (модераторка Дарка Гірна - журналістка, телеведуча, автор документальних фільмів).


Фото: Dmitriy Kobets