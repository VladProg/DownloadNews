Харківська ОВА анулювала почесну грамоту театральній режисерці Оксані Богусевич, яка виїхала до Санкт-Петербурга та заявила про створення театральної студії на території країни-агресорки.

Як передає Укрінформ, про це повідомила в Телеграмі пресслужба Харківської ОВА з посиланням на слова начальника обласної військової адміністрації Олега Синєгубова.


"Ганебно виступати на сценах ворожої РФ, поки харків’яни кожний метр української землі звільняють від окупантів ціною життів. Вважаю за обов‘язок анулювати почесну грамоту Харківської обласної адміністрації, яку вручили Жанні Богусевич", - заявив Синєгубов.

Начальник Харківської ОВА додав, що доручив профільному департаменту провести ретельну перевірку відповідальних осіб за подання клопотання про нагородження.
Як повідомляв Укрінформ, режисер харківського театру “Время-Ч” Жанна Богусевич і актори Дар’я Терновська та Сергій Лістунов виїхали до Санкт-Петербурга та створили там театральну студію “Пітєр”. У Харкові театр дав останні вистави навесні цього року, заявивши, що припиняє діяльність.