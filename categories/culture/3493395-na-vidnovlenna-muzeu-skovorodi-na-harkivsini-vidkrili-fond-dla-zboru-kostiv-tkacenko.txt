Міністерство культури та інформаційної політики разом з Харківською обласною державною адміністрацією відкрили фонд для збору коштів на відновлення Національного літературно-меморіального музею Григорія Сковороди в Сковородинівці, який обстріляли російські загарбники.

Про це повідомив міністр культури та інформаційної політики Олександр Ткаченко у Фейсбуці, передає Укрінформ.
«Ми разом з головою Харківської обласної державної адміністрації Олегом Синєгубовим оголошуємо про відкриття фонду для збору коштів на відновлення Музею Сковороди. Ми будемо збирати кошти не тільки від держави, а й від благодійників, міжнародних донорів. Наразі вже маємо попередні домовленості з низкою наших західних партнерів про те, що вони згодні давати кошти на відновлення музею», - написав Ткаченко.
На думку міністра, це єдиний варіант відремонтувати його швидко, не затягуючи. Адже час в цьому випадку може лише погіршити зруйноване, в тому числі через погодні умови.
«Держава контролюватиме збір коштів, і він буде публічним, тож кожен зможе спостерігати що і куди йде. Вже було проведено інспекцію та був визначений перелік робіт, потрібних для відновлення музею», - додав міністр культури та інформполітики.

Урядовець зазначив, що росіяни цілять в нашу культуру, але вони її ніколи не знищать.
«Постать Сковороди посідає вагоме місце в нашій літературі, філософії, історії. Сьогодні ми показали і собі і всьому світу, що згуртувавшись ми здатні зробити неможливе. Вірю, що ми зможемо зберегти внесок філософа не тільки в нашій памʼяті та на сторінках книжок, а й фізично», - додав Ткаченко.
Як повідомлялося, 7 травня російські війська вдарили ракетою в Національний літературно-меморіальний музей Григорія Сковороди в Сковородинівці. Ворожий метал зруйнував будинок поміщиків Ковалівських, зведений у XVIII ст., де розміщувалася експозиція музею.
Як повідомляв Укрінформ, в Україні зафіксовані вже понад 353 воєнні злочини армії рф проти культурної спадщини.
Фото: EPA-EFE