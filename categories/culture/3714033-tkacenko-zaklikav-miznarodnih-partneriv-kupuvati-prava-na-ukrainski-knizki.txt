Міністр культури та інформаційної політики Олександр Ткаченко закликав міжнародних партнерів купувати права на книжки українських авторів.

Як повідомив Ткаченко у Телеграмі, про це він заявив на відкритті Міжнародного книжкового ярмарку у Варшаві, передає Укрінформ.
"Звернувся до відвідувачів ярмарки та подякував друзям полякам. Коли наші знесилені громадяни вимушено перетинали кордон, їх зустрічали, підтримували й продовжують завзято підтримувати й далі, тамуючи як реальний голод, так і духовний. Бо українська книжка масово почала з‘являється на книжкових поличках Польщі особливо високими темпами. Зокрема, завдяки книжковим ініціативам Першої леді України Олени Зеленської, які щиро підтримали на всіх рівнях дружньої нам країни", - зазначив Ткаченко.
За словами міністра, читати українське стає модним.
Очільник МКІП закликав міжнародних партнерів купувати права на книжки українських авторів, перекладати і читати українське та про Україну.
"Український стенд представлений на ярмарку під гаслом "Мільйони мостів". Свої пропозиції під час ярмарку представлять близько 45 вітчизняних видавництв", - зауважив Ткаченко.

Стенд підготували: Український інститут книги разом зі співорганізаторами і партнерами: Міжнародний книжковий ярмарок у Варшаві, фундація "Історія і Культура", Інститут книги (Польща), Міністерство культури та національної спадщини Польщі, Посольство України в Республіці Польща, Міністерство культури та інформаційної політики України, Міністерство закордонних справ Республіки Польща, Міністерство закордонних справ України.
Як повідомляв Укрінформ, Міжнародний книжковий ярмарок проходитиме у Варшаві з 25 по 28 травня. Щорічно відвідувачами є понад 90 тисяч людей з різних країн, беруть участь понад 500 учасників, у програмі - близько 200 фахових заходів. Колективний український стенд площею 200 кв. м представлений на ярмарку під гаслом “Мільйони мостів”.