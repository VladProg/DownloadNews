Kyiv Symphony Orchestra 12 серпня презентує Симфонію №2 Левка Ревуцького та П'ятий концерт Людвіга ван Бетховена під орудою головного диригента оркестру Луїджі Гаджеро на одному з найбільших оркестрових фестивалів світу Grafenegg (Австрія).

Про це повідомляє пресслужба Міністерства культури та інформаційної політики, передає Укрінформ.
«Нашою місією є відкриття української культури та музики в світі завдяки, зокрема, виступам на відомих європейських фестивалях з творами українських композиторів. Для виступу в Графенезі ми спеціально обрали масштабну 2-гу Симфонію Левка Ревуцького, яка вважається не тільки вінцем творчості композитора, а й центральним твором української музики першої половини 20-го сторіччя. В ній широко використані мелодії різних народних пісень, які за велінням автора народжують вражаюче і різнобарвне симфонічне полотно. Ми впевнені, що ця музика залишить великий відгук в серцях слухачів», — зазначив керівник Kyiv Symphony Orchestra Олександр Зайцев.
Як повідомляють у МКІП, разом із Київським симфонічним оркестром виступить всесвітньо відомий піаніст Рудольф Бухбіндер, який заснував цей фестиваль та з 2007 року є його художнім керівником. Він співпрацює з видатними оркестрами та диригентами по всьому світу понад півстоліття. Його інтерпретації Бетховена вважаються еталонними: зокрема, він близько 60 разів виконував 32 сонати композитора у 45 країнах.
Концерт відбудеться в акустичній залі Wolkentrum («Хмарна Вежа») — на сцені просто неба в оточенні природного ландшафту та старовинного замку. Виступ транслюватиме Національне телебачення та Національне радіо Австрії.
Як повідомляв Укрінформ, Херсонський обласний музично-драматичний театр ім. М. Куліша з 1 серпня вирушив на гастролі містами України.