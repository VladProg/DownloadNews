У Львові створили Український мистецький фронт. Музиканти з різних міст України об’єднуються для благодійних виступів на користь ЗСУ.

Про це кореспондентові Укрінформу повідомили ініціатори проєкту ГО «Міжнародна Асоціація Мистців».
«Український мистецький фронт створили у середині березня 2022 року. Це вуличні концерти у Львові, із залученням найкращих музикантів країни. Мета - збір коштів для ЗСУ. Задля цього, в місцях, де проходимуть перфоменси, розміщені банери з QR кодом, відсканувавши який можна перерахувати кошти на допомогу українській армії. Зібрані гроші надходять на рахунок ГО "Міжнародна асоціація мистців", далі ми передамо їх на потреби окремого полку спеціального призначення АЗОВ», - повідомили організатори.






У Львові Український мистецький фронт збирає кошти для ЗСУ / Фото з Facebook-сторінки Ольги Черткової














































Як наголошують в мистецькому об’єднанні, музика під час виступів звучить різних форматів - класична, електронна, джаз, рок та блюз. Уже проведено 7 виступів.
Почався проєкт 18 березня на залізничому вокзалі Львова, де біля центрального входу, в натовпі людей з тваринами, з валізами в руках і острахом в очах - звучав джаз. Загін відомих джазових музикантів на волонтерських засадах зіграли 40 хвилинний сет для піднесення духу та настрою біженців, що прибувають до Львова.
У проєкті взяли участь музиканти: труба - Деніс Аду (Кривий Ріг), фортепіано - Костянтин Кравчук (Вінниця) , саксофон - Давид Колпаков (Дніпро), тромбон - Андрій Арнаутов (Львів), бас - Сергій Федорчук (Львів), ударні - Маркіян Криса (Київ).
Наймасштабним на сьогодні став виступ 27 березня на Площі Ринок музиканта Саші Чемерова, засновника каліфорнійського рок-гурту The Gitas та українського рок-гурту Димна Суміш. Разом з Сашею на сцену вийшов фронмен гурту O.Torvald з Полтави Женя Галич, який цього разу грав на басу. Гітарист з Києва Микола Цховребашвілі, гітарист зі Львову Тарас Кушнірук та львівський перкусіоніст Даня Білоус.
Створив та реалізовує проєкт Сергій Федорчук, український контрабасист та організатор музичних івентів. Він грав в оркестрах "Віртуози Львова", "INSO-Львів", "Da Capo" ,"Lviv Jazz Orchestra", "LOMAGA'S-BAND", "Serge Fedorchuk projekt", "Acoustic Image" тощо. До ініціативи долучилася Ольга Черткова, власниця киівської комунікаційної агенції Top Media Communication, яка за 12 років роботи реалізувала 317 проєктів.
Ініціатори Українського мистецького фронту закликають музикантів, співаків, митців з України та світу долучатися до проєкту, щоб розширити його географію та можливості.