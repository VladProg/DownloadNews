У Львові у вівторок, 9 травня, відбудеться благодійний інклюзивний концерт «Відчинилося життя» за участю незрячих солістів з усієї України. Усі виручені кошти скерують на підтримку Збройних сил.

Про це повідомляє пресслужба Львівської міської ради, передає Укрінформ.
«Вперше у такому масштабі в Україні відбудеться благодійна інклюзивна мистецька акція, у якій діти і люди з інвалідністю по зору, спільно із зірками та оркестром, збиратимуть кошти для підтримки одного із підрозділів Сил спеціальних операцій ЗСУ», – зазначила засновниця проєкту «Відчинилося життя» Оксана Потимко.
У концертній програмі виступатимуть 18 учасників, з яких шестеро – діти віком від 9 до 14 років. Вони репрезентують різні регіони України: Львів, Рівне, Полтаву, Кривий Ріг, Миколаївщину, Вінницю, Хмельницький, Київ.
Усі зібрані кошти учасники та організатори передадуть визначеному підрозділу, щоб придбати для військових потрібне техобладнання. Усю забраклу суму (йдеться про сотні тисяч гривень) докладе ГО «Ротарі клуб Львів – Леополіс».
Як повідомили організатори, участь у концерті також візьмуть Соломія Чубай, артисти гурту «Піккардійська терція» Андрій Капраль і Ярослав Нудик, скрипаль-віртуоз Олександр Божик, співачка і композиторка Леся Горова, переможниця ТВ-конкурсу «Україна має талант» Олена Ковтун, дует «Курінь».
Як зазначається, заснований у Львові інклюзивний концерт «Відчинилося життя» не має аналогів у інших країнах Європи і в Україні.
Ініціатори зазначили, що виступ оркестру з незрячими солістами є вкрай складним через фізичну неспроможність виконавців бачити диригентську паличку і, відповідно, вказівки диригента.
Оркестр Національного театру імені Марії Заньковецької перший (і поки єдиний) погодився на сміливий та іноваційний експеримент під назвою «Відчинилося життя» і вже 15 років поспіль співпрацює з обдарованими незрячими виконавцями з України і різних країн Європи (Литва, Польща, Грузія, Швеція).