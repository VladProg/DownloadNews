Український рок-гурт «Без обмежень» зібрав завдяки двом концертам у Києві 1,45 млн гривень на допомогу ЗСУ.

Як передає Укрінформ, про це йдеться на сторінці гурту у Фейсбуці.
Зазначається, що 15 та 17 червня гурт дав два концерти в КВЦ «Парковий».
650 тис. грн було зібрано з продажу квитків та аукціонів, проведених під час виступів. Зокрема, було продано український прапор з підписами учасників групи, футбольний м’яч з автографами гравців і тренера «Динамо», а також пляшку вина, яка вціліла після влучання ворожої ракети в один із найбільших складів Київщини. Усі кошти заплановано витратити на закупівлю дронів та автомобілів для фронту.
Крім того, 800 тис. грн зібрав генеральний продюсер «Без обмежень» Олег Ходачук. Під час концерту 17 червня він ініціював збір коштів з нагоди свого дня народження, закликавши донатити на безпілотний авіаційний комплекс «Валькірія».
«Без обмежень» продовжує світовий тур під назвою «Разом до перемоги», який триватиме до лютого 2024 року. У графіку – виступи у 50 містах України, а також у США, Канаді та Європі.