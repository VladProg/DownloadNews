Кліп української режисерки Таню Муїньо на пісню Montero (Call Me By Your Name) репера Lil Nas X потрапив у список номінантів на престижну премію «Ґреммі» в категорії «Найкраще музичне відео».

Як передає Укрінформ, про це повідомляє сайт премії.
Загалом Національна академія мистецтва й науки звукозапису США оголосила список номінацій у 86 категоріях.
Найбільшу кількість номінацій (11) набрав американський музикант Джон Батіст, у тому числі «за запис року» і «за альбом року».
Виконавці Джастін Бібер та американки Дожа Кет та H.E.R. - будуть представлені у восьми категоріях. Сім номінацій - у Біллі Айліш та Олівії Родріго.
64-та церемонія нагородження переможців має відбутися 31 січня 2022 року в Лос-Анджелесі. Трансляція вестиметься на американському телеканалі CBS.
Як повідомляв Укрінформ, минулого року у номінації «Найкращий запис року» перемогла Біллі Айліш з піснею Everything I Wanted. Крім цього Біллі та її брат Фіннеас О'Коннел перемогли у номінації «Найкраща пісня, написана для кіно, телебачення» з саундтреком до стрічки про Бонда No Time To Die. Статуетку за «Найкращий альбом року» взяла Тейлор Свіфт за свій альбом Folklore, а «Найкращою піснею року» стала композиція I Can't Breathe виконавиці H.E.R. «Найкращим новим виконавцем» Ґреммі визнали реперку Megan Thee Stallion.
Таню Муїньо - українська кліпмейкерка, дизайнерка, стилістка, фотограф і режисерка. Відома своєю роботою над кліпами популярних виконавців: Monatik, Время и Стекло, NK, Мішель Андраде та інших. Вона є рекордсменкою за кількістю нагород у номінації «Найкращий відеокліп» щорічної української премії YUNA.
Раніше її кліп на пісню Montero (Call Me By Your Name) репера Lil Nas X отримав три нагороди премії MTV Video Music Awards 2021 - у номінаціях «Відео року», «Найкраща режисура» та «Найкращі візуальні ефекти» та MTV Europe Music Awards 2021 у категорії «Найкраще відео».