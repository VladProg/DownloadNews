У четвер у столичному кінотеатрі "Жовтень" розпочинає роботу 5-й ювілейний кінофестиваль "Київський тиждень критики".

Як передає Укрінформ, про це повідомляє пресслужба Державного агентства з питань кіно.
Як зазначається, програму головного фестивалю арткіно столичної осені склали професійні кінокритики, які також проводитимуть обговорення фільмів після сеансів. Традиційно фестиваль розпочнеться церемонією нагородження переможців Національної премії кінокритиків "Кіноколо", заснованої в межах фестивалю в 2018 році.
До програми, що включає три традиційні секції та охоплює 16 картин, входять фільми-учасники головних світових кінофестивалів цього року та стрічки, що мають значний вплив на історію кінематографа або присвячені визначним діячам кіномистецтва.
У Міжнародній програмі - чотири фестивальні хіти. Два серед них – з основної програми Канн: "Червона ракета" від американського режисера незалежних фільмів Шона Бейкера та "Кермуй моїм авто" японського режисера і сценариста Рюсуке Хамаґуті. Фільм "Вуховертка" Люсіль Гадзігаліловіч за участі Алекса Лотера побачив світ на Міжнародному кінофестивалі в Торонто-2021 (програма "Платформа"), а в Сан-Себастьяні отримав Спеціальний приз журі. Відкриє “Київський тиждень критики” драма "Маленька мама" режисера Селін Сьямми, відомої за фільмом "Портрет дівчини у вогні". Світова прем’єра "Маленької мами" відбулася в межах основного конкурсу цьогорічного Берлінале, а на кінофестивалі в Сан-Себастьяні робота здобула Приз глядацьких симпатій.
Ретроспективну програму "Нуль за поведінку" складають шість фільмів про бунт на різних рівнях. Це режисерська версія культового "Донні Дарко" Річарда Келлі, найвідоміший фільм за участі легендарного Джеймса Діна – "Бунтівник без причини" Ніколаса Рея, "Яскравий літній день" одного з лідерів тайванської "нової хвилі" Едварда Янга, знакова для покоління контркультури кримінальна драма "Якщо..." Ліндсея Андерсона, відзначена "Золотим левом" Венеційського кінофестивалю "Без даху, поза законом" Аньєс Варда та австралійська екзистенційна кінопритча "Пікнік біля навислої скелі" Пітера Уїра.
Країна-учасниця цьогорічного "Фокуса" на "Київському тижні критики" – Канада. Під час фестивалю відбудеться онлайн-дискусія "Сучасна ідентичність канадського та українського кіно" за участі кінокритиків обох країн, а в програмі "Фокус: Україна – Канада" відбудуться 6 столичних прем’єр сучасних хітів українського та канадського кіно. Куратори фестивалю обрали для програми три фільми, які дають найкраще уявлення про стан канадського кінематографа: "Чорний потік" Ніколь Дорсі, "НАДЯ, БАТЕРФЛЯЙ" Паскаля Планте та "Юний детектив" Евана Моргана. А команда членів Асоціації кінокритиків Торонто обрала три українські картини, що відображають вітчизняний кінопроцес із його жанровими та авторськими пошуками. Національну частину програми представлятимуть три стрічки, створені за підтримки Держкіно, - "СТОП-ЗЕМЛЯ" Катерини Горностай, кримінальна драма "Носоріг" Олега Сенцова та музична драма "Королі репу" Мирослава Латика.
Разом із фантастичною драмою Дмитра Томашпольського "Сторонній" саме ці три фільми є лідерами за кількістю номінацій на Національну премію кінокритиків "Кіноколо" та змагатимуться за отримання премії в номінації "Найкращий повнометражний ігровий фільм". Також серед претендентів на отримання премії "Кіноколо" — створені за підтримки Держкіно фільми "Цей дощ ніколи не скінчиться" Аліни Горлової та "Земля Івана" Андрія Лисецького (номінація "Найкращий документальний фільм "); "Папині кросівки" Ольги Журби (номінація "Найкращий короткометражний ігровий фільм"), "Глибока вода" Анни Дудко, "Непотрібні речі" Дмитра Лісенбарта та "Тигр блукає поруч" Анастасії Фалілеєвої (номінація "Найкращий анімаційний фільм").
Вдруге під час "Київського тижня критики" відбудеться індустрійна подія — показ фільмів програми "Перший погляд", до якої увійшли студентські фільми, що будуть представлені провідним українським продюсерам, відбірникам кінофестивалів та кінокритикам під час фестивалю. Журі продюсерів обере фільм-переможець, режисер якого отримає приз – сертифікат на отримання послуг зі звукових робіт у майбутній стрічці на суму 1000 доларів.
П'ятий кінофестиваль "Київський тиждень критики" пройде з 21 до 27 жовтня. Організатор – компанія "Артхаус Трафік" за підтримки Державного агентства з питань кіно.
На фото: фільм "Кермуй моїм авто"