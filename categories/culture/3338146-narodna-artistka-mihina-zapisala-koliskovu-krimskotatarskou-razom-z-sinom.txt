Народна артистка України, актриса Національного академічного драматичного театру імені Івана Франка Тетяна Міхіна записала стародавню кримськотатарську колискову «Aynenni» («Ой люлі») разом з двомісячним сином в рамках нового культурологічного проєкту «Емєль».

Про це повідомляє кореспондент Укрінформу.
«Я була дуже рада нагоді заспівати колискову пісню кримськотатарською мовою своєму маленькому Богданчику. Цей проєкт огорнений великою любов’ю до своїх традицій, до своєї історії, пісень. Це залишило в мені надзвичайно теплі відчуття, і я сподіваюсь, що у людей, які побачать ці відеоролики, почують ці пісні, залишаться теплі спогади», - розповіла Тетяна Міхіна в коментарі Укрінформу.

Пісня була записана ансамблем української аутентичної музики «Божичі» від Гюльше-апчє Емір-Амєтової, 1929 р.н., уродженки м.Євпаторія.
Акторка додала, що це була її перша тісна співпраця з кримськотатарською культурою, але в інституті вона паралельно навчалася з кримськотатарським курсом - дуже гарно з ними спілкувалася і з багатьма здружилася.
«Пісні виконувалися акапельно мовою оригіналу, перед початком роботи мені переклали текст - це одна з важливіших ланок, коли ти працюєш над твором. Я знала, що означає кожне слово, але дуже нервувала - мені весь час здавалося, що я неправильно щось вимовляю. У мене був запис однієї бабусі, яка виконувала цю колискову - її спів просто лився річкою, а мені треба було знати, як все точно вимовляти, і в цьому була невеличка складність. Не можу сказати, що мені було надто легко ще й тому, що в кримськотатарських народних піснях є якась невідома нам манера виконання – я намагалася її вхопити і заспівати зі всією щирістю своєї душі», - сказала Міхіна.
За її словами, текст колискової чудовий – саме про сина, який виросте і буде світлом вночі, допомогою в старості, і «дуже красива і неймовірно поетична композиція».
Проєкт «Емєль» здійснює громадська організація «Алєм» за підтримки Український культурний фонд в рамках проєкту. Керівник проєкту – Есма Аджієва.
У рамках проєкту буде записано 10 відеороликів зі стародавніми кримськотатарськими народними піснями, які виконають носії кримськотатарської культури, а також українські актори Національного академічного драматичного театру імені Івана Франка (Наталя Сумська, Тетяна Міхіна, Дмитро Чернов, Олександр Печериця).
У мережі вже можна переглянути відео, де народна артистка України Наталія Сумська виконує пісню «Dereler şuma-şuma» («Шумить в ущелині вода»), а також кримськотатарську народну пісню «Gezeyim yalı-yalı» («Як піду я бережком») у виконанні співачки Ельвіри Сарихаліл.
Фото: facebook.com/tetyana.mihina