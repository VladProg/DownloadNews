Комітет Верховної Ради з питань гуманітарної та інформаційної політики рекомендував ухвалити за основу і в цілому в редакції Комітету проєкт Закону щодо особливостей діяльності Українського культурного фонду на період дії воєнного стану (№ 8023).

Про це заступниця голови Комітету ВР з питань гуманітарної та інформаційної політики, заступниця керівника парламентської фракції ”Слуга народу" Євгенія Кравчук повідомила в Фейсбуці, передає Укрінформ.
"Законопроєктом пропонується установити, що тимчасово, до останнього дня року (включно), в якому припиняється або скасовується воєнний стан», норма щодо здійснення фінансування поточної діяльності та матеріально-технічного забезпечення Українського культурного фонду, діяльності експертних рад Фонду в обсязі, що не перевищує 16% відсотків річних надходжень Українського культурного фонду з усіх джерел, не застосовується», - йдеться у повідомленні.
За словами Кравчук, це допоможе стабілізувати діяльність УКФ, покращити організаційну спроможність; не допустити звільнення працівників; зберегти Фонд, як важливу установу розвитку сфери культури та креативних індустрій.
Водночас Комітет запропонував виключити з законопроєкту пункт 2.2, де передбачалося «тимчасово, на період дії воєнного стану, передати окремі повноваження Наглядової ради Фонду центральному органу виконавчої влади, що забезпечує формування та реалізує державну політику у сферах культури та мистецтв та Дирекції Фонду».
Як повідомлялося, задля підтримки та відновлення індивідуальної мистецької діяльності представників сфери культури та креативних індустрій Український культурний фонд (УКФ) започаткував Стипендію для відновлення культурно-мистецької діяльності.