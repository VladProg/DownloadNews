У Києві відбувся допрем’єрний преспоказ стрічки Олега Сенцова «Носоріг». В український прокат фільм вийде уже 17 лютого.

Повідомляє Укрінформ.
Кримінальна драма «Носоріг» зображує українські буремні 90-ті роки. Як зазначив на преспоказі режисер картини Олег Сенцов, для нього було важливим показати та деромантизувати цей період.






Преспоказ кримінальної драми "Носоріг" режисера Олега Сенцова / Фото: Юлія Овсяннікова. Укрінформ




























«Основним завданням фільму було показати більш широко 90-ті, історія яких розпочалась із 70-х: як ми заходимо в той час, як виходимо та як він на нас впливає. 90-ті дуже на нас вплинули, і досі велика частина нашого суспільства живе «по понятіям», а не по закону. Це і є проблема нашої держави загалом. Фільм є посилом для сучасної молоді, яка романтизує той час. Ми зобразили його таким, який він був. Нехай молодь зараз побачить і зробить висновки», - зазначив Сенцов.
Фільм заснований на реальних подіях 90-х років в Україні. У центрі стрічки колишній бандит на прізвисько Носоріг, який ділиться спогадами про своє буремне минуле, обмірковує його наслідки. Прототипом головного героя є знайомий режисера стрічки, який надихнув його на створення картини.
Для втілення свого задуму Сенцов шукав непрофесійного актора, який би мав певний негативний досвід, знав реалії та тримав зброю в руках. Такою людиною виявився Сергій Філімонов - український громадський діяч, лідер неформального українського молодіжного руху «Гонор», колишній керівник київського осередку «Цивільного Корпусу Азов» та київського осередку партії «Національний корпус».
Світова прем'єра фільму відбулася на 78-му Венеційському кінофестивалі в офіційній конкурсній програмі «Горизонти», українська - минулої осені на Київському тижні критики. Стрічка Сенцова була визнана найкращою на Стокгольмському міжнародному кінофестивалі, перемогу у номінації «Найкращий актор» отримав виконавець головної ролі Сергій Філімонов. У широкий український прокат «Носоріг» вийде 17 лютого.
Зйомки «Носорога» проходили в Кривому Розі, Львові та Києві й завершилися в грудні 2020 року. Фільм створено в копродукції України, Польщі та Німеччини.
7 лютого стало відомо, що права на онлайн показ фільму Олега Сенцова «Носоріг» придбав стримінговий сервіс Netflix.
З 8 лютого містами України відбудеться серія допрем’єрних і прем’єрних показів. Представлятимуть фільм «Носоріг» глядачам Олег Сенцов та продюсер Денис Іванов.
Допрем’єрні покази пройдуть у Кривому Розі (8 лютого, кінотеатр «Олімп»), Львові (10 лютого, кінотеатр «Планета кіно», ТРЦ «Форум»), Хмельницькому (11 лютого, кінотеатр WoodMall Cinema) та Харкові (12 лютого, кінотеатр Multiplex, ТРЦ «Нікольський»).
У Києві творчі зустрічі з командою відбудуться 19 лютого у «Сінема Сіті» (ТРЦ Ocean Plaza) та 20 лютого у кінотеатрі «Жовтень».