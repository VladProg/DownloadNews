Вінницькі мистецькі колективи 26 березня об'єднаються для участі в міжнародному флешмобі «Хори за мир», заспівавши одночасно з учасниками з різних країн твір Вольфганга Амадея Моцарта Dona Nobis Pacem («Даруй нам мир»).

Про це в ефірі радіо «Місто над Бугом» повідомила ініціаторка проведення акції у місті - голова Вінницького регіонального відділення Всеукраїнського хорового товариства ім. М.Леонтовича, заслужена діячка мистецтв України Ольга Бабошина.
«Хори за мир» - це великий мистецький проєкт, який був ініційований європейською хоровою спільнотою. Нас запросили взяти у ньому участь. Він проходив ще на початку минулого року, але цього року до проєкту приєднаються багато міст України, в яких є така можливість. Наразі про готовність приєднатися до нього, крім Вінниці, заявляли Чернігів, Ужгород, Івано-Франківськ, Львів», - сказала Бабошина.
За її словами, 26 березня у різних країнах світу учасники акції «Хори за мир» зберуться, щоб о 13.00 за Києвом одночасно a capella заспівати твір Вольфганга Амадея Моцарта Dona Nobis Pacem. У ньому лунає заклик до миру, і таке його виконання має створити потужне енергетичне єднання. Співи усіх хорів-учасників транслюватимуться онлайн на спеціально створеній платформі проєкту.
Як повідомила Бабошина Укрінформу, у Вінниці задля участі в проєкті об'єднаються вісім колективів – хори дитячих мистецьких шкіл, мистецьких, педагогічних навчальних закладів та провідний хоровий колектив області - Подільський камерний хор «Леонтович-капела» Вінницької обласної філармонії ім. М. Леонтовича. Задля цього вони зберуться на Європейській площі у середмісті Вінниці, щоб заспівати разом.
Окрім обов'язкової для усіх композиції Dona Nobis Pacem, вони також виконають передбачений умовами проєкту твір автора зі своєї країни. Вінничани обрали для цього «Щедрика» Миколи Лентовича, який репрезентує Україну загалом і Вінниччину зокрема.
«Хори за мир» (Choirs for Peace) – це некомерційна платформа, яку заснувала та спонсорує Familia Coral Santiago Apóstol у Гріньйоні (Мадрид, Іспанія). Її мета – об’єднати різні хори та інституції для заклику до миру за допомогою хорового співу. Рік тому, 27 березня 2022 року, тисяча хорів у різних містах світу молилися за мир виконанням традиційного канону Dona Nobis Pacem («Даруй нам мир»). Крім того, під час флешмобу відбудеться прем’єра нового гімну Choirs for Peace, створеного Джимом Папулісом саме до цієї події.