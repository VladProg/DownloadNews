Американський актор та амбасадор United24 Марк Гемілл зібрав 1 517 205 $ на дрони RQ-35 Heidrun для українських військових.

Про це повідомив віцепрем’єр-міністр з інновацій, розвитку освіти, науки та технологій – міністр цифрової трансформації Михайло Федоров у Телеграмі, передає Укрінформ.

«Наші захисники і захисниці отримають 10 потужних розвідувальних безпілотників данського виробництва. RQ-35 Heidrun — ефективний та простий у керуванні БпЛА для якісних розвідувальних місій. Також він може протистояти засобам радіоелектронної боротьби росіян», - зазначив український міністр.
Як повідомлялось, «Армія дронів» – проєкт, започаткований Генеральним штабом ЗСУ та Мінцифри. Це комплексна програма, в межах якої запланована системна закупівля дронів, їх ремонт, а також курси навчання відповідних фахівців. Проєкт стартував 1 липня.
В його межах профільні державні органи вже законтрактували понад 3,8 тисячі безпілотників на суму понад ₴4,1 мільярда. А також навчили більше ніж 7 тисяч операторів дронів.