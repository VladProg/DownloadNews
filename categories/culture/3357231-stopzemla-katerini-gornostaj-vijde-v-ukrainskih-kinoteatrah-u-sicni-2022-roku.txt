Володар «Кришталевого ведмедя» Берлінале – фільм «Стоп-Земля» Катерини Горностай вийде в український кінотеатральний прокат 20 січня 2022 року.

Як передає Укрінформ, про це повідомляє пресслужба Держкіно.
Зазначається, що "Стоп-Земля" – чуттєва автобіографічна історія про дослідження себе. 16-річна Маша вчиться у звичайній київській школі в 11-му класі. Не почуватися дивно та відсторонено в колективі їй допомагають близькі друзі Яна та Сєня, по-своєму переживаючи напружену шкільну буденність. Окрім майбутніх екзаменів, вийти із зони комфорту Машу спонукає закоханість в однокласника Сашу. Вона розуміє: якщо не наважишся спитати, то ніколи не дізнаєшся, чи це взаємно.
Як нагадали у пресслужбі, світова прем’єра стрічки відбулася на Берлінському кінофестивалі, де "Стоп-Земля" отримала нагороду "Кришталевий ведмідь" як "Найкращий художній фільм" конкурсу стрічок про підлітків Generation 14plus. А українська прем’єра - в межах Національного конкурсу Одеського міжнародного кінофестивалю, де стрічку відзначили нагородою Ґран-прі та "Золотим Дюком" за "Найкращий повнометражний фільм". Акторський колектив фільму журі нагородило за "Найкращу акторську роботу", що на ОМКФ відбулося вперше.
Також стрічка стала тріумфатором 4-ї Національної премії кінокритиків "Кіноколо" – вона здобула головну нагороду за Найкращий повнометражний ігровий фільм, Катерину Горностай відзначили як найкращу режисерку, авторку сценарію, а також нагородили премією "Відкриття року" – за найкращий повнометражний дебют. Найкращою акторкою кінокритики назвали Марію Федорченко - виконавицю головної ролі в "Стоп-Землі".

Головні ролі у стрічці виконали непрофесійні актори-підлітки, з якими в процесі підготовки до зйомок режисерка та команда працювали в акторській лабораторії: Марія Федорченко, Арсеній Марков, Яна Ісаєнко, Олександр Іванов. Зйомки проходили в Києві та в Київській області.
Продюсери фільму - Віталій Шереметьєв, Вікторія Хоменко, Наталія Лібет, Ольга Бесхмельниціна. Виробництво - кінопродакшн "ЕССЕ Продакшн Хаус" за підтримки Державного агентства з питань кіно та Українського культурного фонду. Міжнародну промоцію фільму підтримав Український інститут. Дистриб’ютор – кінокомпанія "Артхаус Трафік".