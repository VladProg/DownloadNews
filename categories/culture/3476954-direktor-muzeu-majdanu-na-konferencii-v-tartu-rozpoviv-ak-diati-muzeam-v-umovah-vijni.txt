На щорічній Конференції Європейського музейного форуму, який триватиме в естонському Тарту до 7 травня, виступили директор Музею Майдану Ігор Пошивайло та засновниця приватного київського Victoria Museum Вікторія Лисенко.

Про головні тези своїх виступів вони розповіли кореспондентові Укрінформу.
«Я брав участь у панельній дискусії «Музеї в неспокійні часи», зі зрозумілих чинників лише у форматі онлайн. Було жваве і корисне обговорення. Зокрема, розказав про створений в Україні за нашою участю Штаб порятунку культурної спадщини України. Адже дуже важливо фіксувати злочини проти культурної спадщини, вчинені окупантами, а також опрацьовувати механізми відновлення», - сказав директор Національного музею Революції Гідності (Музею Майдану) Пошивайло.
За його словами, зараз Музей Майдану разом з колегами складає покрокову інструкцію, як діяти музейним працівникам в умовах війни, зокрема включаючи можливість тимчасової окупації. «Зараз важливо зрозуміти, що війна, яка точиться, вона не лише за територію. Це війна за культурну спадщину, якої ворог хоче нас позбавити, привласнивши її», - наголосив очільник установи.
Засновниця і кураторка музею костюма та стилю ХІХ сторіччя Victoria Museum Вікторія Лисенко виступала в Тарту в межах круглого столу «Приватні ініціативи, що відкривають скарби для широкого кола людей». Тема музейної роботи, високої мети збереження культурної спадщини в умовах війни в її промови також посідала вагоме місце.
Лисенко зазначила, що вже 7 квітня Victoria Museum знову відкрився, вхід для всіх вільний. І першого ж дня до нього завітало 50 людей, для яких це був «ковток свіжого повітря, можливість відчути внутрішній спокій». «Дівчинка зі зруйнованого Маріуполя написала у книзі, що “це був мій найкращий день за останні 45 днів”… Я плакала від щастя, що мій музей, справа всього мого життя, робить такий внесок у життя людей, в подальше утвердження української ідентичності», - поділилася засновниця Victoria Museum.
Увечері 7 травня Конференції Європейського музейного форуму завершить роботу. Її фіналом стане церемонія нагородження премією European Museum of the Year 2022. Серед цьогорічних номінантів - і Victoria Museum. За 30 років такої честі удостоювалися лише три українські музеї.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.
Європейський Союз запровадив уже п’ять пакетів економічних та особистих санкцій проти російської федерації.