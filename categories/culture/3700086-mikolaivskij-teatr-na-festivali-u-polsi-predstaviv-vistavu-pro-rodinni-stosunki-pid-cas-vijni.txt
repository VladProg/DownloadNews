Миколаївський національний академічний український театр драми та музичної комедії на Міжнародному фестивалі українського театру “Схід-Захід” у Польщі представив прем’єрну виставу “Старший брат” про родинні стосунки під час російсько-української війни.

Про це кореспонденту Укрінформу повідомив керівник літературно-драматургічної частини театру Богдан Головченко.
«З 17 по 23 квітня 2023 року в Кракові відбувався Х міжнародний фестиваль українського театру “Схід-Захід”, який щороку проводить Фундація масових видовищ. На фестивалі, який пройшов під гаслом “мистецтво під кулями”, були представлені національні та академічні театри з Харкова, Дніпра, Сум, Коломиї, Херсона і Миколаєва. На сцені театру "Гротеска" наш театр зіграв виставу “Старший брат” за п'єсою “Молитва за Елвісом” сучасної української драматургині Марини Смілянець (режисер-постановник – Заслужений артист України Сергій Чверкалюк, художник-постановник - Тетяна Чухрій)», - розповів Головченко.






Миколаївський театр на Міжнародному фестивалі “Схід-Захід” у Польщі представив прем’єрну виставу про родинні стосунки під час війни / Фото: Богдан Головченко

























За його словами, історія, яку розповіли на сцені артисти миколаївського театру, на дуже актуальну нині тематику. Вона про суперечку двох братів: учасника АТО\ООС (Юрія) та офісного менеджера (Артема), які мріяли про успішну музичну кар’єру. На сцені вони не лише відстоюють свою точку зору, а й розмовляють із власною совістю, згадують дитинство і те, як передчуття великої війни не полишало одного з братів ще задовго до 2014 року.
Головченко також зазначив, що п’єса, яка була написана ще до повномасштабного вторгнення росії, доповнена Смілянець вже після 24 лютого 2022 року. Молодший брат Артем, який вагався та не завжди розумів старшого брата, приєднався до сил ТрО та продовжив боротьбу за українську державність.
«Важливим завданням режисера-постановника та акторів було не створити пропагандистську виставу, а змусити замислитись про масштаби трагедії, які приносить війна, відповідальність за власне життя і долю своєї країни», - наголосив Головченко.
Родзинкою вистави стали пісні в авторському виконанні акторів Івана Знахаренка та Івана Гобокана, які вони написали під час служби у Миколаївській обласній муніципальній варті протягом весни-літа 2022 року.
Варто зазначити, що під час війни, попри те, що Миколаїв обстрілювали понад 8 місяців, театр не припиняв свою роботу. З 24 лютого 2022 року тут створили і показали вісім прем'єр на малій і чотири - на великій сцені.