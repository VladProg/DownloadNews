Українська дизайнерка Ярослава Хоменко, засновниця бренду RCR Khomenko, створила колекцію світшотів, прикрашених принтами із відомими персонажами картин художниці Марії Примаченко.

Про це Укрінформу повідомила Анастасія Примаченко, засновниця фонду Марії Примаченко, який співпрацював із брендом у створенні цієї колекції.
До колекції увійшли худі у трьох кольорах - білому, нюд та чорному, на які нанесені створені вручну аплікації восьми різних звірів та птахів.

«Для фонду було важливо співпрацювати з брендом RCR Khomenko і створити колекцію світшотів, в яких Ярослава переосмислила відомих персонажів Марії Примаченко» - розповіла Анастасія Примаченко.

За її словами, одяг - це дуже соціальна форма мистецтва, через побутові речі публіка ближче і швидше знайомиться з первними культурними явищами, тому їм було важливо створити не мерч, а самостійний творчий проєкт, що побудований на інтерпретації образів Примаченко.

«Авангардисти початку ХХ сторіччя надихались автентичними народними та культовими артефактами африканських та острівних племен, це дало їм змогу вирватись за межі академічних канонів свого часу. Ужиткові речі та маски часто ставали прототипами полотен Пікассо, Гогена, Брака та інших. А в нашому проекті ми перетворюємо живопис на світшоти - це ніби рух в зворотньому напрямку, але в той же час це діалог народного та авангардного», - розповіла Анастасія Примаченко.

За словами команди проєкту, вони відштовхувались від ідеї поєднання класичної, народної художниці, яка, втім, через унікальну візуальну мову, є дуже сучасною, модерністською, та дизайнерки, яка в своїй практиці переосмислює та продовжує лінію авангардного мистецтва.