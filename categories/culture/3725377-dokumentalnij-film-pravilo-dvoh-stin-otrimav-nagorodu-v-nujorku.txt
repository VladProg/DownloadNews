Документальний фільм «Правило двох стін» про українських митців в умовах війни, який навесні 2022 року знімали у Львові, отримав спецнагороду на міжнародному кінофестивалі –Tribeca Festival.

Про це повідомляє пресслужба Львівської міської ради, передає Укрінформ.
«Tribeca Festival, який свого часу заснував Роберт Де Ніро, за статусом цілком відповідає Каннському кінофестивалю, просто відбувається на іншому материку. Серед усіх документальних фільмів, представлених на фестивалі, три кінострічки отримали нагороди. Одну з них, «за боротьбу за права людини», має наш фільм», – зазначила керівниця Львівського муніципального центру Ляна Мицько.
Повнометражний документальний фільм «Правило двох стін» – кінострічка, що розповідає історії митців, які на початку повномасштабної війни творили у Львові, щоб репрезентувати Україну в світі такою, якою вона було в той момент.
«Кіно показує діяльність художників, артистів, музикантів, які приїхали до нашого міста. Також у фільмі багато фігурує наш муніципальний мистецький центр, бо на його основі відбувається багато зустрічей і знайомств мистецького середовища», – додала директорка.
Окрім Ляни Мицько, у фільмі знялись: Степан Бурбан (Паліндром), Богдана Давидюк (художниця та ілюстраторка), Сергій Петров (художник Bob Basset), Kinder Album (художниця зі Львова) та Діана Берг (авторка проєкту «Укриття», активістка з Маріуполя).

Режисером проєкту став американець українського походження Девід Гутнік. Виконавчими продюсерами «Правила двох стін» були Лієв Шрайбер (актор у «Реї Доновані» і «Росомасі»), Ольга Бесхмельниціна та Наталія Лібет («Парфенон», «Стоп-Земля») та інші.
Українська команда побувала на прем’єрі фільму на фестивалі Tribeca Festival у Нью-Йорку, де вкотре наголосила на тому, що Росія – це держава-терорист, також розповіла про руйнування Каховської ГЕС і вкотре нагадала про силу української культури.
Опісля тріумфу в Нью-Йорку, кінострічка їде в тур багатьма кінофестивалями по цілому світу. В Україні фільм «Правило двох стін» також планують презентувати цього літа.
Як повідомляв Укрінформ, в Україні відбувся показ фільму Шона Пенна Superpower про війну Росії проти України. Пенн почав знімати фільм ще до війни і застав перші її дні безпосередньо в Києві, де встиг поспілкуватися з Президентом Володимиром Зеленським.
Фото з сайту Львівська міськрада