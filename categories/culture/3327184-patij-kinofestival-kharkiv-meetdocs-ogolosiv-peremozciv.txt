П’ятий Міжнародний кінофестиваль Kharkiv MeetDocs, що проходив 26 вересня - 2 жовтня, оголосив переможців конкурсних програм та пітчингу.

Як передає Укрінформ, про це повідомляє Держкіно.
“Переможцем Національного конкурсу, який цього року відбувся вдруге, став створений за підтримки Держкіно фільм "Земля Івана" режисера Андрія Лисецького. Стрічка розповідає про Івана Приходька, одного з останніх народних художників України”, - ідеться в повідомленні.
Як зазначається, членами журі конкурсу були міжнародні експерти: режисер, продюсер, шоуранер документальних фільмів Нільс Бьокамп; засновниця Асоціації документальних фільмів у Європі, член консультативних рад B2B Doc та DMZ Docs Бріджит О’ші; режисер, засновник та керівник кінофестивалю Dolomitale Film Festival Лукас Пітшайдер.

Спеціальну відзнаку від журі отримав фільм "Собаки хороших людей не кусають" режисера Анастасії Максимчук.
Переможцем Міжнародного конкурсу, присвяченого 30-й річниці Незалежності України, став фільм "Віддалений гавкіт собак" Сімона Леренґа Вільмонта. Він розповідає про долю 10-річного Олега, чиє життя перевернулося через війну на сході України. Найкращий фільм обрали глядачі шляхом голосування на сайті фестивалю.
Приз глядацьких симпатій дістався фільму "Будьмо, гей. Діалоги про гідність" режисерів Євгена Лєсного та Андрія Трашкальова.
У Конкурсі українського короткометражного незалежного кіно "Бардак" змагалися 30 стрічок, серед яких найкращий фільм обрали глядачі на сайті фестивалю. Ним став анімаційний фільм "Оригамі" (2021) від команди Zajno, що розповідає історію чоловіка, який втратив дружину і занурився у мистецтво оригамі. Найкращим фільмом за рішенням членів журі стала експериментальна стрічка Олени Гудкової S[QUARE]D (2021).
Спеціальні відзнаки від членів журі конкурсу також отримали: S[QUARE]D (2021) - від композитора, режисера, сценариста та лауреата "Бардака" 2019 Олександра Шимка за "концептуальність і глибину ідеї, тонке символічне художнє втілення, вишукане переосмислення звичних образів, музикальність в монтажі і унікальну атмосферу"; Romani dance (2020) реж. Віталія Гавури - від доктора наук з соціальних комунікацій та професорки кафедри управління соціальними комунікаціями ХНЕУ ім. Семена Кузнеця Вікторії Чекштуріної за "вражаючу силу характеру, відвертість й чесність молодої жінки, цікаві художні прийоми, через які розкриті деталі весільного ритуалу ромів"; "Вася Клюквін" (2021) реж. Олексія Кисельова - від режисера та сценариста Олександра Онуфрієва за "позитивний погляд на сіру буденність".
Спеціальні відзнаки від фестивалю отримали: "Жах, яке щастя" (2021) Артура Садовникова та Олени Кутінової за "вірність обраному способу оповіді"; "Потeрпи трішки" (2020) Олени Гончаренко за "здатність вражати".
Фіналістом пітчингу кінопроєктів в межах індустріальної секції Meet Film Industry за рішенням журі став проєкт режисера Оксани Войтенко та продюсера Катерини Кармаліти "Вільна людина. Горизонт". Проєкт отримав грошовий приз 25 тис. гривень, меценатом якого виступив член журі пітчингу - співзасновник кінокомпанії Real Pictures, креативний продюсер Original Content та куратор напрямку Starlight Originals у медіахолдингу StarLightMedia Олексій Гладушевський. До складу журі також увійшли народний артист України, лауреат Національної премії України ім. Т.Шевченка Сергій Буковський та продюсер компанії Star Media, голова Експертної ради Української телевізійної академії Вікторія Бурдукова.
В межах індустріальної секції пройшли майстер-класи та воркшопи представників української та світової кіноіндустрії. Глядачі також мали змогу поспілкуватися з творчими групами фільмів позаконкурсної програми: "Стоп-Земля" (2021), "Із зав’язаними очима" (2020), "Треба ще вижити" (2021), "Сіль з Бонневілю" (2020), "Цей дощ ніколи не скінчиться" (2020).
Фестиваль Kharkiv MeetDocs 2021 пройшов за підтримки Auswärtiges Amt (МЗС Німеччини) та Державного агентства з питань кіно.