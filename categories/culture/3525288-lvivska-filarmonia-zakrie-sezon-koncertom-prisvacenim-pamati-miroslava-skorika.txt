Львівська національна філармонія 13 липня запрошує на закриття концертного сезону, присвяченого видатному композитору Мирославу Скорику.

Про це Укрінформу повідомила пресслужба Львівської національної філармонії.
«13 липня, у день народження Мирослава Скорика – видатного композитора та патрона Львівської філармонії, відбудеться концерт його пам’яті. Ця подія стане також закриттям 119-го концертного сезону Львівської національної філармонії та філармонійного Академічного симфонічного оркестру. Концерт розпочнеться о 18:00», - повідомила пресслужба.
У філармонії наголошують, що у 2022-му минуло вже два роки, як Мирослав Скорик відійшов у засвіти, залишивши по собі найцінніше – свою музику, яка зараз звучить у всьому світі та слугує вираженням солідарності та підтримки інших країн з героїчним народом України. Ще більш особливою та важливою вона стала і для українців, підтримуючи, лікуючи та допомагаючи у часи жорстокої війни.
Програму філармонійного вечора складуть композиції Мирослава Скорика, двох французьких митців – Моріса Равеля і Клода Дебюссі, та української композиторки Богдани Фроляк.
Концерт №2 для фортепіано з оркестром Скорика розпочинається речитативом й ним закінчується, ніби промовляючи з глибини індивідуального вислову. Зміст музики твору не доводиться «додумувати»: завдяки сплетінню фольклорних інтонацій у художній, творчий акт, вона майстерно викликає у свідомості слухача образи й асоціації, близькі кожному українцю. Солюватиме у концерті піаністка Оксана Рапіта.
Також у програмі вечора слухачі почують Концерт №2 для скрипки з оркестром. Перу Мирослава Скорика належать 10 скрипкових концертів, створених за часовий проміжок у пів сторіччя. Хоч Скрипковий концерт №2 є одним з найменш знаних, втім він неодмінно захопить своїми контрастами: твір поєднує буремність та просвітленість, відчайдушність і меланхолію. Солісткою, яка втілить такі різні настрої, буде скрипалька Лідія Футорська.
«Два інструментальні концерти українського митця пролунають поряд з творами Моріса Равеля та Клода Дебюссі. Саме ці автори особливо вплинули на творчу манеру Скорика: він вивчав оркестрове письмо, стилістику та колористичність їхньої музики, а також створив оркестрування окремих творів цих композиторів», - додали у філармонії.
На завершення концерту прозвучить «Adagio пам’яті Мирослава Скорика» Богдани Фроляк. Вперше твір був виконаний на відкритті Міжнародного фестивалю «Контрасти» у 2021 році.
Усі твори програми прозвучать у виконанні Академічного симфонічного оркестру Львівської національної філармонії. Диригуватиме Володимир Сивохіп.
Мирославу Скорику 13 липня мало виповнитися 84 роки. Відомий композитор, музикознавець, Герой України, народний артист України, лауреат премії ім. Шевченка. Був співголовою Спілки композиторів України (в 2006-2010 роках), художнім керівником Київської опери (2011-2016 рр). Найбільш відомими творами Скорика є опера "Мойсей" за поемою Івана Франка та балети "Повернення Батерфляй", "Перехрестя", "Каприси". Крім того, Скорик є автором музики до відомого фільму Параджанова "Тіні забутих предків" та автором твору "Мелодія". Мирослав Скорик помер 1 липня 2020 року, похований на Личаківському цвинтарі у Львові.