У Львівській національній філармонії нагородили переможців Другого Всеукраїнського композиторського конкурсу імені Мирослава Скорика. Цього року призовий фонд склав мільйон гривень.

Про це повідомила Львівська національна філармонія ім. Мирослава Скорика, передає Укрінформ.
«У рамках 29-го Міжнародного фестивалю сучасної музики “Контрасти” пройшов урочистий концерт та церемонія нагородження лауреатів ІІ Всеукраїнського композиторського конкурсу імені Мирослава Скорика», - йдеться у повідомленні.
Зазначається, що за умовами конкурсу у ньому могли взяти участь композитори, які є громадянами України та яким цьогоріч виповнилося не більше 40 років. На конкурс подавалися твори для симфонічного оркестру без застосування електроніки чи мультимедіа. Однією з умов також була необхідність написання твору цього року і щоб він не був публічно виконаним до подачі заявки.






У Львові нагородили переможців ІІ Всеукраїнського конкурсу ім. Мирослава Скорика / Фото: пресслужба Львівської ОВА






















Відтак переможцями цьогорічного конкурсу стали: лауреат I премії – Юрій Пікуш (м. Дніпро), концерт для віолончелі та оркестру «Concellastra»; лауреатка ІІ премії – Рената Сокачик (м. Ужгород), поема для контрабаса та оркестру «Antonych-fragments»; лауреат ІІІ премії – Нікіта Іванченко (Маріуполь), концерт для віолончелі та оркестру «Картини війни».
Їх відзначили винагородами у розмірі 200, 170 та 130 тисяч гривень. Також спеціальну премію Конкурсу від Оани та Сімона Камартін (Швейцарія, грошовий еквівалент – 750 євро) присудили львів’янину Остапу Мануляку за його твір для контрабаса та оркестру «Монолог-діалог-полілог». Цього року з обласного бюджету для преміювання переможців виділили 1 млн грн.
Провідником у світ звучань кожного автора став Академічний симфонічний оркестр Львівської національної філармонії під орудою відомого польського диригента Вінсента Козловського. Солювали Артем Полуденний, Оксана Литвиненко та Назар Стець. Вшанували й патрона філармонії та конкурсу — на згадку про видатний внесок митця пролунала «Урочиста увертюра» Мирослава Скорика.
Як повідомляв Укрінформ, Всеукраїнський композиторський конкурс імені Мирослава Скорика започатковано у 2021 році та присвячено пам’яті видатного українського композитора. Конкурс проходить що два роки.