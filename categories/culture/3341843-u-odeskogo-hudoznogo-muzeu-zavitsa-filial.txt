Міністр культури та інформаційної політики Олександр Ткаченко повідомив, що занедбана будівля Одеського державного конструкторського бюро кіноустаткування, яка знаходиться в управлінні МКІП, стане філіалом Одеського національного художнього музею.

Як передає Укрінформ, про це він повідомив у Фейсбуці, розповідаючи про свою участь у раді регіонів та місцевих влад при Президентові України в Одесі.
За словами Ткаченка, на раді обговорювали питання боротьби з ковідом та опалювальний сезон.

“Найбільше мене порадувала презентація проєкту “Нова Одеса” щодо реставрації та реконструкції історичної частини міста. Це збереження історичної, культурної спадщини та класичних будівель старої/нової Одеси як туристичного магніту. Масштабний проєкт”, - поділився міністр.


Також він нагадав, що подібний проєкт реконструкції історичного центру міста готується в Кам’янці-Подільському, з обласною та міською владами й кураторами історичної спадщини.
“Крім того, Володимир Зеленський перший із президентів України відвідав художній музей Одеси, який на днях отримав статус Національного і долучається до програми «Велика Реставрація». Це та сама субвенція з боку МКІП та плідна співпраця з місцевою владою Одеської області”, - розповів Ткаченко.

Він зауважив, що Одеський художній музей один з небагатьох в Одесі зараз відкритий для відвідувачів, оскільки більшість його працівників вакциновані та дотримуються правил для відвідувачів у червоній зоні.

“Зауважу, що спадок Олександра Ройтбурда знаходиться в надійних руках нового керівництва. Одеський художній музей – реальний приклад “живого” музею, який співпрацює з меценатами і постійно оновлює колекцію. Музей уже зараз має проєкти виставкових експозицій на роки вперед. Під час візиту з Президентом та новою керівницею Олександрою Ковальчук дійшли згоди, що філіалом Худмузею стане занедбана будівля Одеського державного конструкторського бюро кіноустаткування, яка знаходиться в управлінні МКІП. Вона буде піддана реконструкції, аби згодом там було створено музей сучасного мистецтва”, - розповів Ткаченко.
Як повідомляв Укрінформ, згідно з указом Президента України Володимира Зеленського від 14 жовтня 2021 року, Одеському художньому музею надано статус національного.