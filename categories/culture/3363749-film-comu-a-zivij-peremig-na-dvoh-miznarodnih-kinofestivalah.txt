Драматичний повнометражний фільм українського режисера Віллена Новака "Чому я живий", створений на Одеській кіностудії, визнали переможцем міжнародних кінофестивалів Future оf Film Awards та Europe Film Festival.

Як передає Укрінформ, про це повідомляє пресслужба кіностудії у Фейсбуці.
"Фільм Одеської кіностудії "Чому я живий" режисера Віллена Новака став переможцем одразу двох міжнародних кінофестивалів - FUTURE OF FILM AWARDS та Europe Film Festival", - йдеться у повідомленні.
Варто зазначити, що у вересні ця кінострічка здобула Гран-прі 10-го ювілейного Міжнародного кінофестивалю «Кіно і ТИ».
Як повідомлялося, фільм «Чому я живий», створений за мотивами оповідання Євгена Митька, вийшов у національний прокат 4 листопада 2021 року. У центрі трагікомічної історії, що відбувається у Маріуполі, українсько-єврейська родина, якій довелося пережити окупацію і фашистський терор та зберегти любов і людяність у найтемніші часи.
У ролях - Роланд Мішко, Анастасія Марків, Віктор Жданов, Ірина Мельник, Ольга Радчук, Олексій Горбунов, Георгій Делієв, Максим Горай, Олена Рєпіна, Анастасія Борисова.