Національне бюро програми Європейського Союзу «Креативна Європа» проведе для всіх бажаючих онлайн-вебінар щодо спеціального конкурсу для підтримки українських переселенців та культурного і креативного секторів України.

Як передає Укрінформ, про це повідомляє Міністерство культури та інформаційної політики.
У МКІП зазначили, що вебінар буде корисним великим "гравцям" (державним або приватним організаціям) культурного і креативного секторів України, що мають досвід реалізації грантової діяльності та управління культурними проєктами; міжнародним організаціям; іншим юридичним особам (державним або приватним організаціям), зацікавленим у наданні допомоги культурному і креативному секторам України.
Під час вебінару можна буде дізнатись цілі конкурсу, розподіл грантового фонду, заходи, які можуть бути профінансовані, вимоги до проєктів, процес подачі заявки, критерії оцінки проєктів.
Вебінар відбудеться онлайн у Zoom 5 жовтня з 11:00 до 12:00. Реєстрація на вебінар доступна за посиланням.
Зареєструватися можна до 3 жовтня включно. Учасники отримають підтвердження та посилання на участь у вебінарі 4 жовтня до 18:00.
Як повідомлялось, Європейська комісія створила грантову програму для українських митців, культурних організацій та інституцій на суму 5 мільйонів євро. Конкурс є частиною програми «Креативна Європа» на 2023 рік.