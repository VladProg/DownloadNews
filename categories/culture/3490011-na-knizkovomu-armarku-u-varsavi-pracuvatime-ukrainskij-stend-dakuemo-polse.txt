На Книжковому ярмарку у Варшаві, що проходитиме з 26 по 29 травня, працюватиме український стенд зі слоганом "Дякуємо, Польще!".

Як передає Укрінформ, про це Міністерство культури та інформаційної політики повідомляє у Фейсбуці.
Ярмарок проходитиме у Pałac Kultury i Nauki (PKiN), plac Defilad 1.
Під час книжкової події, крім продажу видавничих новинок, відбуватимуться зустрічі з авторами, перекладачами та ілюстраторами, а також дискусії, майстер-класи і виставки. Вхід для всіх охочих вільний.
На основній локації фестивалю працюватиме український стенд зі слоганом "Дякуємо, Польще!" / Dziękujemy, Polsko!", яким Україна висловлює вдячність дружній Польщі за справжню допомогу і підтримку.
Під час роботи українського стенда відбуватиметься збір коштів на проєкт “Книжки без кордонів”, який Український інститут книги реалізує під патронатом першої леді Олени Зеленської, за підтримки МКІП та МЗС. У Польщі цей проєкт реалізується під патронатом першої леді Агати Корнгаузер-Дуди спільно з Польським інститутом книги та іншими партнерами.
На стенді також буде здійснюватися збір коштів на підтримку України.
Повна програма Книжкового ярмарку у Варшаві за посиланням: https://targi-ksiazki22.exposupport.pl/plan-imprezy
Організаторами виступили Міністерство культури та інформаційної політики України, Український інститут книги, Посольство України у Польській Республіці за участі Українського інституту, Українського ПЕН, міжнародного фестивалю "Книжковий Арсенал" та міжнародного фестивалю BookForum.
Як повідомляв Укрінформ, 22 травня у Києві з візитом перебував глава Польської держави Анджей Дуда. Він, зокрема заявив, що Україна на саміті Європейського Союзу у червні має отримати чіткий сигнал про відкриті двері та отримати статус кандидата на членство в ЄС.