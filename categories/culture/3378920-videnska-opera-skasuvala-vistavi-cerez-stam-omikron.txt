Віденська державна опера скасувала щонайменше до 5 січня усі вистави у зв’язку з поширенням штаму коронавірусу Омікрон.

Як передає Укрінформ, про це повідомляється у суботу на сайті держопери Відня.
"На жаль, мусимо повідомити, що через декілька випадків Омікрону в художніх колективах та пов’язану з цим велику кількість контактних осіб усі вистави у Віденській державній опері будуть скасовані до 5 січня включно. Перша вистава, яка постраждала внаслідок цього — "Летюча миша", була запланована на сьогодні, 1 січня, о 18:30", - йдеться у повідомленні.
У Віденській державній опері наголосили, що досі за весь час пандемії коронавірусу не скасували жодного виступу, якщо тільки це не було через введений у країні локдаун. Наразі понад 85% працівників опери отримали вже три дози вакцини від COVID-19, а ПЛР-тести проводяться щонайменше тричі на тиждень.
"Але умови роботи, передусім у художніх колективах, необхідність спільно грати, співати, танцювати та грати музику унеможливлюють повний захист. З огляду на Омікрон різко зросла швидкість та інтенсивність інфекційного процесу. Наша мета — мати можливість відновити вистави з 6 січня завдяки цій перерві та подальшого посилення заходів безпеки", - заявив директор опери Богдан Рошчич.
Як відомо, протягом минулої доби в Австрії було виявлено понад 3600 випадків зараження коронавірусом, понад 1 тис. COVID-хворих лежать у лікарнях. При цьому, в країні набуває поширення особливо заразний штам коронавірусу Омікрон.
Фото: Talents collection