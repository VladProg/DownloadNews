Десятий Чілдрен кінофест розпочнеться світовою прем’єрою картини-фентезі «Джура-королевич» з українськими кінозірками.

Про це Укрінформу повідомили в кінокомпанії «АртхаусТрафік», яка є організатором найбільшого українського кінофестивалю для дітей і підлітків.
«Світова прем’єра українського фентезі «Джура-королевич» режисера Антона Гойди відбудеться 30 червня і відкриє 10-й ювілейний Чілдрен кінофест. Безкоштовний показ стрічки цього дня відбудеться в кінотеатрах десяти міст: Києві, Львові, Одесі, Дніпрі, Полтаві, Вінниці, Житомирі, Луцьку, Хмельницькому та Чернігові. А в столичному Будинку кіно - головному майданчику Чілдрен кінофесту — фільм особисто представлять творці та актори» - зазначили організатори.
У стрічці зіграли відомі українські актори: Максим Самчик («Пульс», «Перші ластівки»), Таїсія-Оксана Щурук («Перші ластівки»), Аліна Коваленко («Кріпосна», «Захар Беркут»), В'ячеслав Довженко («Дільничний з ДВРЗ», «Кіборги»), Олексій Вертинський («DZIDZIO Контрабас»), Віталій Салій («Я працюю на цвинтарі») та інші. Фільм знятий за підтримки Державного агентства України з питань кіно.
Відвідати безоплатний показ картини «Джура-королевич» та інших стрічок програми Чілдрен кінофесту можна за умови попередньої реєстрації, яка розпочнеться 23 червня на сайті фестивалю.
Також у межах Чілдрен кінофесту вже всьоме відбудеться Дитячий кіноконкурс. У ньому беруть участь роботи юних режисерів і режисерок тривалістю від 1 до 8 хвилин. У фінал Дитячого кіноконкурсу пройшов 21 фільм (список фіналістів — тут)
Юні творці змагатимуться за грошові призи, а головне — всі фільми-фіналісти демонструватимуться багатотисячній аудиторії Чілдрен кінофесту в кінотеатрах міст-учасників 8 липня, а також в онлайн-кінотеатрі фестивалю online.childrenkinofest.com, де будуть доступні для перегляду в усьому світі протягом 30 червня — 9 липня.
Цьогорічний Дитячий кіноконкурс, оголошений восени 2022 року, зібрав понад 100 заявок від дітей із різних куточків України та тимчасово переміщених за кордон. Подавалися стрічки різних жанрів: мелодрама, пригоди, вестерн тощо. Серед тем, яким присвятили свої картини юні режисери та режисерки — війна, екологія, любов і дружба, а також майбутнє.
До складу журі увійшли відомі українські кінематографісти: режисерка анімаційного фільму «Мавка. Лісова Пісня» та авторка мультсеріалу «Пес Патрон» Олександра Рубан, режисер і сценарист стрічки «Памфір» Дмитро Сухолиткий-Собчук та акторка Римма Зюбіна («Гніздо горлиці», «Люся Інтерн»).
9 липня на церемонії закриття фестивалю почесне журі назве Найкращий український дитячий фільм, який отримає нагороду у розмірі 10000 гривень. Також будуть обрані найкращі ігровий та анімаційні фільми в категоріях від 7 до 10 років, а також від 11 до 14 років (по 5000 гривень). Обрати свого фаворита зможуть і глядачі — лауреат Призу глядацьких симпатій отримає 7000 гривень. Усі фіналісти конкурсу одержать іменні сертифікати.
Також на фестивалі для перегляду в кінотеатрах будуть доступні добірка актуальних європейських фільмів для дітей і підлітків (міжнародна конкурсна програма), ретроспективна програма (фільм Аґнєшки Голланд «Таємний сад» до 30-річчя з дати виходу) і показ торішнього переможця — пригодницького фентезі «Пекельна Хоругва, або Різдво Козацьке» українського виробництва. Для онлайн-перегляду організатори підготували спеціальну ювілейну програму — добірку фільмів-переможців Чілдрен кінофесту попередніх років.
Чілдрен кінофест — найбільший в Україні кінофестиваль для дітей і підлітків, створений з метою виховання нового покоління кіноглядачів в Україні, розвитку практик сімейного культурного дозвілля та просування мистецтва кіно. За весь час від заснування у 2014 році подію відвідали понад 250 тисяч глядачів і глядачок. Від започаткування Дитячого кіноконкурсу на нього було подано вже понад тисячу робіт, 25 із яких стали призерами.
Десятий Чілдрен кінофест відбудеться з 30 червня до 9 липня.