Ввечері у неділю в Лос-Анджелесі журі Академії кінематографічних мистецтв і наук США оголосило переможців 95-ої церемонії однієї з найпрестижніших кінопремій світу “Оскар”.

Цьогоріч переможцем у найпрестижнішій категорії “Найкращий фільм” стала стрічка “Все завжди і водночас”. Творчий колектив фільму забрав одразу сім “Оскарів”: на додачу до найкращого фільму, ще й за “Найкращу режисерську роботу”, “Найкращу жіночу роль”, “Найкращу чоловічу роль другого плану”, “Найкращу жіночу роль другого плану”, “Найкращий оригінальний сценарій” та “Найкращий монтаж”,

Звання найкращого актора заслужено завоював Брендан Фрейзер, який виконав головну роль у фільмі “Кит”.

Найкращим анімаційним повнометражним фільмом було визнано “Піноккіо Ґільєрмо дель Торо”, а найкращою короткометражною анімацією - “Хлопчик, кріт, лисиця і кінь”.

Технічна нагорода за “Найкращий звук” очікувано дісталася “Найкращому стрільцю: Маверіку”, а в категорії “Найкраща музика до фільму” перемогу здобув фільм “На західному фронті без змін”. Натомість, найкраща пісня, на переконання журі, - це “Naatu Naatu” із фільму “RRR”.

Прикметно, що один із фаворитів цьогорічної кінопремії “Банши Інішерин”, який номінувався на перемогу у 9 номінаціях, не отримав жодної статуетки.

Не здобув перемоги й знятий у співпраці між Україною, Данією, Швецією та Фінляндією фільм "Будинок зі скалок", який претендувала на отримання “Оскара” в категорії “Найкращий повнометражний документальний фільм”, однак поступилася “Навальному”. Документальний фільм про Україну вперше змагався за отримання “Оскара” за майже століття вручення нагород.

Загальний список всіх номінацій та переможців:


найкращий фільм: “Все завжди і водночас” (Ден Кван і Деніел Шайнерт, а також Джонатан Ван);
режисерська робота: Ден Кван і Деніел Шайнерт (“Все завжди і водночас”);
чоловіча роль: Брендан Фрейзер (“Кит”);
жіноча роль: Мішель Єо (“Все завжди і водночас”);
чоловіча роль другого плану: Джонатан Ке Кван (“Все завжди і водночас”);
жіноча роль другого плану: Джеймі Лі Кертіс (“Все завжди і водночас”);
оригінальний сценарій: Ден Кван і Деніел Шайнерт (“Все завжди і водночас”);
адаптований сценарій: Сара Поллі (“Говорять жінки”);
анімаційний повнометражний фільм: “Піноккіо Ґільєрмо дель Торо”;
анімаційний короткометражний фільм: “Хлопчик, кріт, лисиця і кінь”;
міжнародний художній фільм: “На західному фронті без змін”;
документальний повнометражний фільм: “Навальний”;
документальний короткометражний фільм: “Заклиначі слонів”;
ігровий короткометражний фільм: “Ірландське прощання”;
музика до фільму: Фолькер Бертельманн (“На західному фронті без змін”);
пісня до фільму: “Naatu Naatu”, музика М. М. Кіравані та слова Чандрабоза (“RRR”);
звук: Марк Вайнгартен, Джеймс Х. Мазер, Ел Нельсон, Кріс Бердон і Марк Тейлор (“Найкращий стрілець: Маверік”);
робота художника-постановника: Крістіан М. Голдбек та Ернестін Хіппер (“На західному фронті без змін”);
операторська робота: Джеймс Френд (“На західному фронті без змін”);
грим та зачіски: Едріан Моро, Джуді Чін, Енн Марі Бредлі (“Кит”);
Дизайн костюмів: Рут Картер (Чорна пантера: Ваканда назавжди»);
монтаж: Пол Роджерс (“Все завжди і водночас”);
візуальні ефекти: Джо Леттері, Річард Бейнхем, Ерік Сайндон і Деніел Барретт (“Аватар: Шлях води”).

Цьогорічний "Оскар" відзначився також тим, що його організатори, як і торік, відмовили в трансляції звернення президента України Володимира Зеленського.
Глава МЗС України Дмитро Кулеба назвав це рішення лицемірством, особливо враховуючи, що одним із головних претендентів на перемогу в номінації "Найкращий фільм" була антивоєнна стрічка.