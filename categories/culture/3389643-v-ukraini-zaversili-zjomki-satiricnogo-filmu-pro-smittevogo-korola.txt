В Україні завершилися зйомки сатиричного мок'юментарі "Територія" – короткометражного ігрового дебюту режисера Мішеля Ладеса.

Як передає Укрінформ, про це повідомляє пресслужба Держкіно.
"Я формувався у творчості як режисер документального кіно, і художня стрічка стала для мене великим особистим викликом. Інший принцип роботи, інші правила гри, занурення. Я великий фанат мок'юментарі, і вирішив ризикнути – спробувати, вийти за рамки того, що робив раніше. Мені пощастило: була крута команда, справжні фанати кіно та профі, всі підтримували проєкт, розуміли мій підхід та ідеї. Я хотів поговорити про серйозні речі, але через сатиру, через гумор", - сказав Ладес.

У фільмі йдеться про документалістів, які приїхали на Волинь для зйомки фільму про місцевого "сміттєвого короля" Григоровича. Для здійснення своєї ризикової ідеї, хлопці вдають, що зніматимуть фільм до річниці сміттєпереробного полігону, який кришує Григорович. Головний герой здогадується про задум хлопців, але із з задоволенням бере участь у зйомках та приймає знімальну групу на своїй території.

Проєкт фільму "Територія" став одним із переможців п'ятнадцятого конкурсного відбору Держкіно. Режисер та автор сценарію – Мішель Ладес, оператор-постановник – Ігор Васильєв, художниця-постановниця – Марія Денисенко, продюсер – Ольга Гібелінда (кінокомпанія "Маланка студіоз").
У ролях: Сергій Солопай та Роланд Мішко. Одну із ролей виконав Євген Володченко, більш знаний як Курган з гурту "Курган і агрегат".
Як зазначається, передпрем'єрний показ фільму "Територія" планується 16 квітня 2022 року, зараз фільм почав свою мандрівку вітчизняними та зарубіжними фестивалями.
Як повідомлялося, український історичний фільм "Довбуш" вийде в кінопрокат 12 травня 2022 року.
Фото: usfa.gov.ua