Міністр культури та інформаційної політики України Олександр Ткаченко під час зустрічі із з керівниками музеїв та заповідників в Національному музеї народної архітектури та побуту України обговорив розвиток сфери згідно зі змінами воєнного часу.

Як передає Укрінформ, про це Ткаченко повідомляє у Телеграмі.
"Обговорили виклики та плани на найближчий час - розвиток сфери згідно змін воєнного часу, важливість створення стратегії розвитку заповідників, безбарʼєрність та інклюзивність музейного продукту та інфраструктури, долучення до програм ментального здоровʼя, переосмислення музейних просторів та їх сенсів, розвиток державного приватного партнерства, зміни до законодавства та адаптація його до сучасних потреб", - зазначив Ткаченко.

За його словами, музейна сфера сьогодні стоїть перед викликами, але важкі часи відкривають нові можливості.

"Я бачу як деякі колеги вже користуються цим, адаптуючись та випереджаючи час. Тому впевнений, що нам під силу не тільки зберегти, а й якісно розвинути музейну сферу. Дякую всім за наснагу розвиватись, за діалог та нові ідеї", - наголосив Ткаченко.
Як повідомляв Укрінформ, протягом 18-21 травня на території Національного заповідника «Софія Київська» проходять квести, екскурсії та виставки з нагоди Міжнародного дня музеїв.
Фото: Tkachenko.UA