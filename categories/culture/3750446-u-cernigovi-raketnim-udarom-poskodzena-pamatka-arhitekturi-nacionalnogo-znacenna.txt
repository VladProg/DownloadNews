У Чернігові ракетним ударом російських військ знищений Чернігівський обласний академічний музично-драматичний театр імені Тараса Шевченка, пошкоджена також пам'ятка архітектури національного значення – П'ятницька церква.

Як передає Укрінформ, про це Міністерство культури та інформаційної політики України повідомило в Телеграмі.
"19 серпня росія цинічно обстріляла історичний центр міста Чернігова, коли містяни повертались з церковної служби. Внаслідок потрапляння ворожої ракети вщент знищено пам'ятку архітектури місцевого значення Чернігівський обласний академічний музично-драматичний театр імені Т. Шевченка. Також пошкоджень зазнала пам'ятка архітектури національного значення П'ятницька церква, яка віднесена до сфери відповідальності Національного архітектурно-історичного заповідника "Чернігів стародавній", – зазначили у відомстві.
У міністерстві нагадали, що історичний центр Чернігова – міста з тисячолітньою історією – є кандидатом на внесення до Списку об'єктів Світової спадщини ЮНЕСКО.
Спільно з обласною та міською адміністраціями цьогоріч МКІП розпочав роботу над внесенням культурного ландшафту Чернігова до Переліку об'єктів культурної спадщини, що перебувають під загрозою, адже загроза від російських загарбників лише зростає.
"Росія як країна-терорист планомірно нищить культурну спадщину України, завдаючи непоправних втрат не тільки українській, а й світовій культурі", – наголосили у міністерстві.
МКІП закликає світову спільноту ізолювати агресора, а також позбавити Росію членства в ЮНЕСКО.
У відомстві висловили співчуття родинам і близьким жертв чергової російської атаки.
Як повідомляв Укрінформ, у суботу, 19 серпня, російські війська завдали ракетного удару по Чернігову. Під ворожим вогнем опинився центр міста.
Відомо щонайменше про сімох загиблих, серед яких – шестирічна дівчинка. За попередніми даними, поранені 117 людей.