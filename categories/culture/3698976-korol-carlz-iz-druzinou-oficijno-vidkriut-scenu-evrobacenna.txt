Британський король Чарльз III із дружиною офіційно відкриють завісу сцени пісенного конкурсу "Євробачення-2023".

Як передає Укрінформ, про це повідомляє BBC.
Наступного місяця Ліверпуль прийматиме конкурс від імені зруйнованої війною України.
Король та королева-консорт відвідають M&S Bank Arena, що в Ліверпулі, у середу перед проведенням події наступного місяця. Вони продемонструють оформлення сцени "Євробачення-2023" та поспілкуються з представниками та ведучими телевізійного конкурсу. Зокрема, королівське подружжя зустрінеться з українською ведучою шоу Юлією Саніною.
За словами організаторів, дизайн сцени має на меті створити враження, що конкурс "розкриває свої обійми для України".
Крім того, в рамках свого візиту до міста королівське подружжя також відвідає Ліверпульську центральну бібліотеку, щоб офіційно відзначити її побратимство з першою публічною бібліотекою України - Одеською обласною науковою бібліотекою.
Як повідомляв Укрінформ, стали відомі імена запрошених артистів, які виступатимуть у фіналі Євробачення-2023.
Фото: Facebook/The Royal Family