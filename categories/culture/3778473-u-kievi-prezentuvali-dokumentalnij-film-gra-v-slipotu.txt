У Києві 25 жовтня відбулася презентація документального фільму з ігровим короткометражним доповненням «Гра в сліпоту».

Презентація відбулася в Медіацентрі Україна-Укрінформ.
«Гра в сліпоту» – це документальний телефільм з ігровим короткометражним доповненням, що має на меті популяризацію паралімпійського духу та історій спортсменів з інвалідністю, відновлення і зміцнення їх віри в себе. Це кіно про силу духу та незламність людей з інвалідністю, яке мотивує не втрачати віри в себе та жити повноцінним життям.

«Головна мета цього фільму дуже проста. Ми хочемо розповідати прості людські історії про тих, чиє життя змінив спорт. Це історії про учасників паралімпійського руху, професійних спортсменів, про ветеранів, які займаються спортом, про звичайних людей, які з тих чи інших причин мають інвалідність, і про те, як вони крокують по життю і завдяки спорту стають трішечки щасливішими», - зазначив режисер та продюсер фільму Руслан Батицький.

Він наголосив, що мета фільму – допомогти людині шукати трансформацію через спорт.
«Мета проєкту також в тому, щоб, наприклад, Сергій Врабій, який є незрячою людиною з шести років, мав можливість спробувати себе в абсолютно іншому амплуа, наважитись на щось нове», - додав Батицький.

Водночас режисерка фільму Анна Борисова розповіла, що насправді під одним проєктом, під однією назвою команда підготувала два фільми. Один – документальний, а інший зі сценарієм та акторами.
Актор фільму та професійний спортсмен-голболіст Сергій Врабій вперше спробував себе в сфері кінематографу. Він розповів, що після пропозиції режисерів прийняти участь у проєкті, одразу ж погодився.

Голболіст наголосив, що саме спорт став важливою складовою його життя після втрати зору, дав можливість прийняти участь у створенні фільму та отримати новий досвід та емоції.
«Що для мене цей фільм… Хочу, щоб він став таким камінчиком в озері спокою людей і незнання людей, щоб вони побачили ситуацію під іншим кутом, щоб зрозуміли, що життя на інвалідності не закінчується, адже вони можуть і займатися спортом, і зніматися в кіно», - підкреслив Врабій.
Окрім того, популяризаторка ветеранського спорту Sport Ambassador Ярослава Мазур поділилася, що для неї ветеранський спорт – можливість жити повним життям.

Для Мазур кінозйомки також були новим, хвилюючим досвідом у житті, але у кадрі вона намагалася просто бути собою і отримувати задоволення від процесу.
Зазначається, що над фільмом працювала українсько-німецька кінокоманда.
У авторів фільму є амбітні плани показати роботу як мінімум на десяти міжнародних кінофестивалях.
Також метою команди є те, щоб кіноробота потрапила на телебачення, а також можна було переглянути фільм у вільному доступі, щоб якомога більше українців, в тому числі й з інвалідністю, побачили це кіно, і воно дало їм поштовх до пошуків і створення нових можливостей».
Попередньо українські глядачі зможуть переглянути фільм після його виходу 13 листопада на Всесвітній день незрячих. Більш детальну інформацію можна буде знайти на сторінках фільму «Гра в сліпоту» у Фейсбуці та Інстаграмі.
Як повідомлялося, стрічка режисера Дениса Тарасова «БожеВільні» отримала приз глядацьких симпатій на Варшавському міжнародному кінофестивалі.