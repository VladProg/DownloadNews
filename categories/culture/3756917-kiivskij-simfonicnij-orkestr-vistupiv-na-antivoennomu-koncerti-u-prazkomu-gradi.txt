Kyiv Symphony Orchestra взяв участь в антивоєнному концерті, що пройшов у Празькому граді під патронатом президента Чехії Петра Павела.

Як передає Укрінформ, про це Міністерство культури та інформаційної політики України повідомило у Фейсбуці.
Так, у неділю, 3 вересня, в урочистій Владиславській залі Старого королівського палацу пролунав «Воєнний реквієм» Бенджаміна Бріттена за участю 220 музикантів.
Антивоєнний твір під керівництвом диригента Лукаша Василька виконали оркестри Празької і Чеської філармоній, Київського симфонічного оркестру, Празького філармонічного хору, дитячого хору «Радість» і міжнародні солісти.

Уперше культовий музичний твір 20-го століття, спогад про дві світові війни Прага почула наживо в лютому поточного року до роковин з дня повномасштабного вторгнення Росії в Україну.
Як повідомляв Укрінформ, у Брюсселі 5 вересня в межах міжнародного проєкту Lost childhood відбудеться концерт Молодіжного симфонічного оркестру України.
Фото: МКІП