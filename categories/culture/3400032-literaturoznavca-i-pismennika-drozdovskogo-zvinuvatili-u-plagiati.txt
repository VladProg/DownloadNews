Львівський науковець та директор музею «Дім Франка» Богдан Тихолоз звинуватив літературознавця, письменника, головного редактора журналу "Всесвіт" Дмитра Дроздовського у плагіаті.

Докази Тихолоз оприлюднив на своїй сторінці у Фейсбуці, передає Укрінформ.
«Я, Богдан Тихолоз, кандидат філології, літературознавець, автор близько 200 наукових праць і директор Дому Франка, заявляю про факт плагіату, виявлений у «статті» Дмитра Дроздовського «Українське шістдесятництво: розставляючи крапки…», що містить численні прямі текстові запозичення з моєї праці «Поети-шістдесятники» (Київ-Львів, 2001) без жодної вказівки на їхнє справжнє авторство», - зазначено у повідомленні.

Тихолоз провів детальний аналіз обох праць і виявив, що 53% наукової статті «Українське шістдесятництво: розставляючи крапки…» належать його авторству. Львівський науковець оприлюднив таблицю з детальним зіставленням фрагментів тексту і наголосив, що Дроздовський особисто опублікував цей текст, який упродовж кількох років був доступний на різних інтернет-ресурсах та часто використовувався студентами та науковцями з посиланням на копірайтера як на першоджерело.

У зв'язку із цим Тихолоз вважає, що Дроздовський "заслуговує публічного осуду фахової спільноти і виключення з усіх можливих експертних і вчених чи методичних рад (зокрема й експертної ради Українського культурного фонду), а автентичність наукових положень інших його праць підлягає сумніву і вимагає критичної перевірки і переоцінки".

У коментарях до допису Тихолоза Дроздовський стверджує, що на своїй сторінці у Фейсбуці вибачився перед ним. Утім згадані вибачення недоступні для загального перегляду.
«Пане Богдане, приношу публічно свої вибачення за цю прикру ситуацію. Пост відкритий для всіх, і не знаю, чому й хто сказав, що він тільки для друзів. Вам висловив вибачення в пості, який є world open», - зазначив Дроздовський у коментарі.
За деякий час він оприлюднив пост іншого змісту - відкритий для усіх без вибачень, але з переліком власних наукових досягнень. Критику ж у свій бік він оцінив як діяльність "гейтерської групи", яку дратує його "робота в системі конкурсів і проєктів.., наукова діяльність".
У переданому Укрінформу коментарі Дроздовський зазначив: "У понеділок, 07.02.2022 р., Богдан Тихолоз, очільник Франкового Дому у Львові, розпочав публічну атаку на ФБ щодо факту плагіату стосовно його роботи в нібито моїй статті «Українське шістдесятництво: розставляючи крапки», яку представлено на інтернет-ресурсі https://ruthenia.info/"
Він також звернув увагу, що лінк на цю статтю не є активним.
Також Дроздовський просить звернути увагу, що сайт має відверте проросійське спрямування, про що свідчить його підназва: «WELCOME TO RUTHENIA The realm of spirituality and community initiatives in Russia and in Russian communities in other territories».
"Матеріал, про який йдеться в дописі Б. Тихолоза, є розділом давньої книжки «Код майбутнього», якої в мене не було до вчорашнього вечора. Ця книжка побачила світ майже 15 років тому.
У ній розміщено той самий матеріал, який тепер представлено в інтернеті на сумнівному російському сайті. У першодрукові всі покликання на роботу Б. Тихолоза проставлено, самого автора матеріалу згадано в розділах монографії", - зазначив літературознавець.
За словами Дроздовського, він «не мав доступу до своєї праці (в домашньому архіві її не залишилося), тому в умовах медіапресингу (Б. Тихолоз затегав більше сотні людей, надав своєму посту максимального публічного розголосу в режимі cancel culture), які були формою публічного тиску на мене, не міг за допомогою фактів довести, що в роботі є покликання на працю Б. Тихолоза».
"Зараз я заявляю, що в моїй розвідці покликання на роботу Б. Тихолоза є. Хто виставив мою статтю без посилань на проросійському сайті, я не знаю. Маю припущення, що це чиясь провокація", - додав Дроздовський.
За його словами, "скріни оригінального матеріалу-першодруку будуть надані для проведення судового розслідування стосовно коректності цитування праці Б. Тихолоза. Юристи радять мені поки що не оприлюднювати скрінів у медіа".
Дмитро Дроздовський – головний редактор журналу іноземної літератури “Всесвіт”, член Комітету з Національної премії Шевченка, заслужений працівник культури України, кандидат наук, лауреат премій ім. О.Гончара, ім. О.Білецького, ім. І.Кошелівця, ім. В.Сосюри, газети "Літературна Україна" і журналу "Кур'єр Кривбасу", автор шести книжок (першу видав у 17 років), консультант МОН щодо викладання літератури в школі, член журі конкурсу “Вчитель року”, експерт у рейтингу “Книга року” та Українського Культурного Фонду, рецензент книжок і дисертацій. У 2018 р. комісія Інституту літератури ім. Т. Шевченка НАН України виявила у книжці Дроздовського «Множинність реальності в англійському постпостмодерністському романі» 64% плагіату.