Українська поетеса та перекладачка Маріанна Кіяновська отримала Міжнародну літературну премію імені Збігнєва Герберта за книжку "Бабин Яр. Голосами".

Про це повідомляє пресслужба Українського інституту книги у Фейсбуці, передає Укрінформ.
"Фундація імені Збігнєва Герберта оголосила лауреата ювілейної, 10-ї Міжнародної літературної премії ім. Збігнєва Герберта. Її отримала українська поетеса та перекладачка Маріанна Кіяновська за збірку віршів "Бабин Яр. Голосами", за яку вона в Україні отримала Шевченківську премію 2020 року", - йдеться в повідомленні.
Зазначається, що у своїй роботі поетеса розповідає про історію життя і злочину, "надаючи голос мертвим". Як зазначив польський письменник Томаш Ружицький, авторка зібрала неповторні історії, які " водночас жахливо універсальні, які також стосуються тих злочинів, які відбуваються на наших очах".
Міжнародна літературна премія Збігнєва Герберта — престижна відзнака, яка присуджується щорічно 10 років поспіль у галузі світової літератури — насамперед у галузі поезії. Нагорода присуджується за видатні мистецькі та інтелектуальні досягнення, пов’язані з ідеями, якими керувався у своїй творчості Збіґнєв Герберт. Церемонія нагородження відбудеться 27 жовтня 2022 року в Teatr Polski im. Arnolda Szyfmana w Warszawie.