На Львівщині поновлюють роботу заклади культури: театрально-концертні установи, музеї та заповідники.

Про це повідомляє у Фейсбуці начальник Львівської обласної військової адміністрації, передає Укрінформ.
"Від початку повномасштабного вторгнення військ рф в Україну більшість закладів культури нашої області перетворилися на прихистки для тих, хто тікає від бомбардувань. Творчі працівники тимчасово змінили амплуа і почали розселяти людей, готувати для них їжу, плести сітки для військових… Але культурна сфера – це дзеркало суспільства та того, що воно переживає. І вона має виконувати свої функції. Саме тому відзавтра, 1 квітня, заклади культури на Львівщині почнуть відновлювати свою роботу", - йдеться у повідомленні.
Зокрема, інформує Козицький, розширять формат роботи театрально-концертні установи - Львівська національна опера, Львівський національний театр імені Марії Заньковецької, Львівська національна філармонія імені Мирослава Скорика. Продовжать приймати відвідувачів Державні історико-культурні заповідники «Тустань» та «Нагуєвичі», а також скансен «Музей народної архітектури та побуту у Львові імені Климентія Шептицького».
Уже з 26 березня доступні для відвідувачів відділи Львівської національної галереї мистецтв імені Бориса Возницького: музеї-заповідники «Підгорецький замок», «Жовківський замок», «П'ятничанська вежа».
Команда Львівського музею історії релігії регулярно організовує тематичні екскурсії про релігійне життя Львова, екскурсії підземеллями музею та розважально-пізнавальні квести для дітей вимушено переселених осіб.
"Ті заклади, де зараз проживають вимушені переселенці, також відновлюють роботу. Але прихистки для людей, які у них облаштували, функціонуватимуть і надалі", - зазначив очільник ОВА.
Як повідомляв Укрінформ, міністр культури та інформаційної політики заявив, що заклади культури та мистецтв України з 1 квітня поступово поновлюватимуть свою роботу.
Фото: Ruslan Lytvyn/Shutterstock