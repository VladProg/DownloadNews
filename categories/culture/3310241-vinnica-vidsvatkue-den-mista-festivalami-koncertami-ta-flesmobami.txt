Вінниця 10-11 вересня відсвяткує День міста, у програмі - сім фестивалів, концерти, а також мистецькі акції, квести та флешмоби.

Про це повідомляє департамент у справах ЗМІ та зв'язків з громадськістю Вінницької міської ради, передає Укрінформ.
«У цьому році заходи до Дня народження Вінниці відбуватимуться 10 та 11 вересня. Основна концепція святкування Дня міста – «Вінниця – це місто-магніт. Ми намагались так організувати свято, щоб було цікаво всім, щоб кожен вінничанин та гість Вінниці знайшов локації собі до душі: чи то виступи симфонічних оркестрів, чи попгуртів, чи то майстер-класи з народної творчості або ж із сучасного мистецтва», – повідомив директор департаменту культури міської ради Максим Філанчук.
Зазначається, що у межах святкувань Дня міста у Вінниці відбудеться сім фестивалів.
Так, 10 вересня на Майдані Незалежності відбудеться XV МіжНародний ВІННИЦіЯнський кінофестиваль комедійного та пародійного кіно. Він розпочнеться о 19:00 Тематика фестивалю – 25-річчя першого українського комедійного серіалу «Шоу довгоносиків». Спеціальні гості свята – дует «Володимир і Великий» та шоу «Вар'яти».
Наступного дня на цій площі відбудеться VІІ Фестиваль «VinBookFest», під час якого видавництва та книгарні представлять літературні новинки, а також пройдуть автограф-сесії письменників, інтерактиви, фотосесії та флешмоби і парад літературних героїв.
На площі Ліверпуль пройде мистецько-освітній фестиваль «Водограй», на Майдані Небесної Сотні - фестиваль народної творчості громади «Благословенні будьмо і єдині». У Центральному парку ім. М. Леонтовича відбудеться фестиваль-конкурс сучасного танцю «Dance HUB», а також фестиваль вуличної їжі «Vinnytsia Food Fest» (він триватиме 10-12 вересня).
Також на головній вулиці міста Соборній пройде фестиваль спорту «Сила міст-9». Тут всіх запрошуватимуть познайомитись зі спортивними школами міста, вихованці яких продемонструють виступи з художньої гімнастики, спортивної акробатики та чирлідингу, буде й товариська зустріч з тхеквондо.
11 вересня відбудеться низка культурно-мистецьких акцій. Зокрема, на Майдані Незалежності святкування відкриє концерт симфонічного оркестру Вінницької обласної філармонії ім. М. Леонтовича «Арката» і виступи чоловічого вокального секстету «ManSound» та жіночий оркестр «Queens Orchestra».
Серед новинок свята - проєкт «Вінницькі натхненники». На Майдані Незалежності професійні актори в образі відомих історичних постатей спілкуватимуться з вінничанами та гостями міста. Також тут будуть тематичні просторові інсталяції, фотозони та виставки.
Біля водограю «Мушля» проходитиме мистецький пленер «У колі друзів», де вінницькі художники та викладачі кафедри образотворчого мистецтва ВДПУ проведуть майстер-класи для дорослих та дітей.
Вулиця Соборна традиційно перетвориться на пішохідну зону. Тут буде презентовано візії Стратегії «Вінниця 3.0». Всіх охочих запрошують поринути у туристичну атмосферу Вінниці та відчути привітність міста у рамках проєкту «Гостинна Вінниця». Виставки, майстер-класи, «живі» картини, інсталяції сучасного мистецтва працюватимуть у межах Всеукраїнського форуму сучасного мистецтва «ВІНнеційська бієнале».
У рамках проєкту «Територія «D» відбудеться мистецький флешмоб «Додай Вінниці своїх барв», квест для школярів «PRO МІСТО», діятиме креатив-зона «Вінницьке позашкілля». Діти та молодь зможуть долучитись до проєктів «Youth Time», «Art Time» та «Kids Time».
На площі Європейській вінничан вітатимуть Академічний міський камерний хор ім. В.Газінського, зразкова муніципальна майстерня естрадного мистецтва «Зоряна мрія» та гурт «Sunrise». Концерт відбудеться в рамках проєкту «Rock-N-Choir». А о 20:00 всі охочі зможуть завітати до «Кінодворика» та подивитись кінострічку просто неба.
Локація «Пісня води і полум'я», присвячена 170-й річниці заснування професійної пожежної служби у Вінниці, теж розташується на площі Європейській біля Вежі Артинова, яка у той час слугувала пожежною каланчею та спостережним пунктом для вогнеборців.
Завершиться відзначення Дня народження Вінниці на площі Василя Стуса, де о 19:00 стартує концертна програма за участю зіркових гостей: гурту «Go_А», Артема Пивоварова та гурту MOZGI.
Фото: vmr.gov.ua