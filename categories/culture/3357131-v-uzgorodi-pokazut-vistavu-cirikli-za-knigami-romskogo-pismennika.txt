В Ужгороді вперше зіграють виставу “Чіріклі” за книгами ромського письменника із Виноградівщини.

Про це в коментарі кореспонденту Укрінформу повідомив письменник, драматург Олександр Гаврош.
“Вистава “Чіріклі” створена за моєю п’єсою, в її основі – біографічна проза сучасного ромського письменника Миколи Бурмека-Дюрі, який проживає у Великих Ком’ятах на Закарпатті. Це монодрама, монолог матері про свого сина. Вона розповідає його історію від народження і до останніх днів. Між ними дуже сильний емоційний зв'язок. У нього незвична для ромів доля: він отримав вищу освіту, але все одно життя його сповнене трагічних обставин”, - розповів Гаврош.

Драматург зазначає, що його спонукало до написання монодрами бажання розповісти про ромів те, чого більшість із нас не знає.
“Ми бачимо ромів чи не щодня, але насправді мало знаємо чим вони живуть, про що думають чи мріють. Це закритий для нас світ. Тому й захотілося розказане у творах Миколи Бурмека-Дюрі винести на театральну сцену. Про ромів загалом у нас сформована негативна громадська думка, тому наша робота направлена на те, аби похитнути цю упередженість. Цією виставою Закарпатський муздрамтеатр торкається дуже гострої соціальної теми, показує сучасне життя без прикрас, уникаючи загравання з глядачем. «Чіріклі» - це, мабуть, перша документальна драма на ужгородській сцені”, - сказав Гаврош.
За його словами Гавроша, прем’єра відбудеться сьогодні, 25 листопада, режисером-постановником спектаклю є заслужений діяч мистецтв України Анатолій Канцедайло, в головній ролі — заслужена артистка України Наталія Засухіна.

Микола Бурмек-Дюрі - перший ромський літератор Закарпаття. Пише українською мовою. Автор п’яти видань поезії та прози, в яких описує життя місцевих ромів. Три роки тому в ужгородському видавництві «Гражда» вийшла його перша книжка «Щоденник молодого рома – мандрівника». Молодий письменник тішиться, що за його творами створили виставу в найбільшому театрі Закарпаття.
Вистава “Чіріклі” виходить за підтримки ромської програми Міжнародного фонду «Відродження».