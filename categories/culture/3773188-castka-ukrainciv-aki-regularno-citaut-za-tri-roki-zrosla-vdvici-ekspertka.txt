В Україні щодня читають друковані й електронні книги або прослуховують аудіокниги 16% громадян віком від 16 років, що вдвічі більше, ніж у 2020 році.

Про це свідчить опитування "Як читають українці під час повномасштабної війни-2023", проведене дослідницькою агенцією Info Sapiens у серпні-вересні на замовлення Українського інституту книги, результати якого презентували в Медіацентрі Україна-Укрінформ.
Керівниця відділу соціально-політичних досліджень Info Sapiens Анастасія Шуренкова пояснила, що дослідники сфокусувалися саме на дозвіллєвому читанні.

"Це не є читання рефератів для навчання, для школи. Це саме те читання, під час якого людина робить вільний вибір між тим, як подивитися Ютуб, поскролити стрічку в соцмережах чи почитати книжку", - зазначила експертка.
Згідно із дослідженням, 16% опитаних щоденно на дозвіллі віддають перевагу читанню книжок - друкованих або електронних, а також прослуховуванню аудіокниг. Шуренкова підкреслила, що ця цифра вдвічі більша, аніж у 2020 році, коли регулярно читали лише 8% українців. Водночас частка тих, хто не читає, залишилася незмінною - на рівні третини від загальної кількості опитаних.
Шуренкова зауважила, що 21% опитаних воліють читати друковані твори, 15% респондентів віддають перевагу електронним книжкам, а 10% проводять дозвілля за прослуховуванням аудіокниг.
Своєю чергою директорка УІК Олександра Коваль констатувала, що після повномасштабного вторгнення українці "почали читати суттєво більше, і на це варто зважати, будуючи далі державну політику у галузі промоції читання".

Т.в.о. міністра культури та інформаційної політики Ростислав Карандєєв звернув увагу на той факт, що починаючи від молодшого шкільного віку і далі інтерес до друкованої книжки спадає і перевага надається електронним ресурсам.
"Очевидно, що держава має створити певну виховну пропозицію для дітей від 14 років, що полегшить доступ до книги, зокрема і з фінансового боку. З цією метою УІК наступного року реалізуватиме програми щодо надання сертифікатів на купівлю книг громадянам України молодшого віку. Зараз ідеться про сертифікати для немовлят та для чотирнадцятирічних, але ми працюємо над уточненням віку", - сказав очільник МКІП.

Дослідники також зазначають, що у 2023 році переважна більшість українців (65% опитаних) у вільний час переважно читають новини у месенджерах: Телеграмі, Ватсапі, Вайбері. А 57% респондентів переглядають стрічки у соціальних мережах, таких як Фейсбук, Інстаграм, Тікток.
Дослідження "Як читають українці під час повномасштабної війни – 2023" проводилося на всій території України, окрім тимчасово окупованої, шляхом особистого опитування дітей та підлітків віком від 6 до 17 років (1000 інтерв'ю), а також телефонного опитування 1000 дорослих віком від 16 років.
Як повідомляв Укрінформ, наступного року в Україні будуть реалізовані дві нові програми підтримки книговидавничої справи і читання, які передбачають надання адресної грошової допомоги для придбання книг та державних субсидій розповсюджувачам видавничої продукції.