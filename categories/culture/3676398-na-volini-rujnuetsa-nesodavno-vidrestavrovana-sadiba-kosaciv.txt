На Волині руйнується недавно відреставрована садиба Косачів, де працівники музею досі не розмістили експозиції.

Про це повідомляє у Фейсбуці пресслужба Волинської обласної ради, передає Укрінформ.
«Рік тому було проведено реставрацію цих історичних пам’яток (Білого і Сірого будиночків. - ред.), однак працівники музею і досі не розмістили тут експозиції. Через короткий термін після завершення відновлення почали проявлятися огріхи», - йдеться в повідомленні.
У дописі зазначається, що стінами пішли тріщини, подекуди відлущується тиньк, відчувається запах плісняви, просочуються ґрунтові води у підвалі Білого будиночку. Виконавець робіт не раз залучався до виправлення недоліків, проте до бажаного результату це не призвело.






На Волині руйнується недавно відреставрована садиба Косачів / Фото: Волинська обласна рада











































Голова обласної ради Григорій Недопад спільно з очільником бюджетної комісії Орестом Маховським обстежили стан Білого і Сірого будиночків у музеї-садибі Косачів.
Як було зазначено після обстеження, не можна допустити руйнування історичної пам’ятки, і щойно дозволять погодні умови, проблему потрібно вирішити. Планується, що найближчим часом відбудеться позачергове розширене засідання майнової комісії за присутності і замовників, і виконавців робіт, а також проєктантів та інших профільних спеціалістів.
Як повідомляв Укрінформ, садиби Лесі Українки у с.Колодяжне Ковельського району («Сірий та Білий будинки Косачів») є пам’яткою історії національного значення, яка взята під охорону. Музей десятиліттями функціонував у занедбаному вигляді, не бачивши ремонту близько 30 років. На реконструкцію виділили понад 11 млн грн за програмою «Велике будівництво». Відновлювальні роботи розпочалися у червні 2021 року.