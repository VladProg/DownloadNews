Режисер фільму «Памфір» Дмитро Сухолиткий-Собчук називає свою картину за жанром драмою, але розповідає, що для себе створював дорослу казку.

Про це він повідомив у Івано-Франківську перед допрем’єрним показом стрічки, передає кореспондент Укрінформу.
«За жанром картину охрестили драмою. Для себе я створював дорослу казку, де створюється міфологема, скажемо, міф навколо певного персонажа, за основу якого я брав канони грецької трагедії», - розповів Сухолиткий-Собчук.
Він зазначив, що кастинг акторів на фільм «Памфір» тривав майже два роки.
«Тут було питання професіоналів, які готові співпрацювати. Для мене важливим був музичний слух. Пам’ятаю, з усіма ми говорили про те, чи всі співають, бо на слух можна надіятись, що вони опанують повністю діалект», - сказав режисер.
За його словами, більшу частину зйомок творці фільму провели у Верховинському районі, а це - селище Верховина, села Замагора, Топільче, Зелене, Буркут, Дземброня. Актори шліфували місцевий діалект з консультантом Василем Зеленчуком і до кінця не знали сценарію фільму.
«Коли актор не думає про те, як він розплутує ту вервітку подій, а коли він мислить лише у контексті своїх взаємин з партнерами, це – важливо. Про сюжет думає сценарист і режисер. Актор думає про співпрацю з партнером. Якщо дати йому інформацію, яка відсіче не надважливі для нього інформативні блоки, то він сконцентрується на роботі над своєю роллю, над взаєминами, звичкою і це – важливо», - переконаний режисер.
Нині фільм «Памфір» став учасником близько 60 кінофестивалів світу, де здобув відзнаки та нагороди. Режисер пояснює це тим, що «усі творці фільму є дебютантами і хотіли стрибнути вище своєї голови».
«Ми цим фільмом відкриваємо Україну по-новому і ми на культурній мапі світу теж займаємо вагому позицію, і це для мене важливо», - зазначив Сухолиткий-Собчук.
Він розповів, що головні герої фільму живуть в середовищі карнавалу. Відтак, глядач спостерігає традицію «Маланки», яка в багатьох селах Буковини та Івано-Франківщини стає тією точкою відліку, «де переплітаються життя і смерть, добро і зло».
За словами Сухолиткого-Собчука, стрічка «Памфір» є дуже багатогранною і для нього є важливим, аби після перегляду стрічки люди вели внутрішній діалог, або розмову з тими, хто цей фільм дивився. Водночас режисер фільму застеріг, що «Памфір» має обмеження для перегляду за віком через сцени сексу та насильства.
У стрічці йдеться про Леоніда на прізвисько "Памфір". Чоловік повертається на зимові свята із заробітків у рідне село. Сім’я вмовляє Леоніда більше нікуди не їздити. А син Назар, намагаючись завадити від'їзду батька, знищує його документи та підпалює місцевий храм. Щоб компенсувати збитки, Леонід згадує минуле, коли йому не було рівних у контрабанді.
В українських кінотеатрах фільм «Памфір» покажуть з 23 березня. Також творці фільму обіцяють показати маски та костюми, які були задіяні у фільмі. Зазначають, що виставка «Памфірова Маланка» мандруватиме містами та країнами, де покажуть український фільм.
Відомо, що у 2019 році «Памфір» став одним із переможців 11-го конкурсного відбору Держкіно та отримав державну фінансову підтримку. Стрічка також отримала підтримку Польського Інституту Кіно (PISF), швейцарського фонду Visions Sud Est, одного із найбільш відомих європейських фондів, які фінансують експериментальне кіно — Hubert Bals Fund, французького національного центру кіно — CNC Aide aux cínemas du monde, міжнародного фонду Goteborg Film Fund та Чернівецької обласної державної адміністрації.