Міністр культури та інформаційної політики Олександр Ткаченко заявляє, що сьогодні українські культура та мистецтво перебувають на передовій у боротьбі із російським агресором.

Як передає Укрінформ, про це Ткаченко написав у Телеграмі.
"Щороку 15 квітня відзначають одразу два свята – у Всесвітній день мистецтва та Міжнародний день культури хочу привітати всіх. Сьогодні українська культура та мистецтво - на передовій у боротьбі з агресором", - підкреслив Ткаченко.
За його словами, саме культура є візитівкою України в світі, завдяки чому її знають, захоплюються, пізнають глибше.
"Культура - то наша душа, суть, наш код та наша безпека. Бережімо її", - наголосив очільник МКІП.
Як повідомляв Укрінформ, у Національному музеї українського народного декоративного мистецтва представлена виставка творів Марії Примаченко "Людям на радість".