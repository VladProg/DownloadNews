У Житомирі розпочалася VII Міжнародна хореографічна асамблея ім. Н. Скорульської, присвячена 150-річчю народження Лесі Українки, її драмі-феєрії «Лісова пісня» та однойменному балету.

Як передає Укрінформ, про це повідомляє Житомирська облрада.
«Захід відбувається в режимі прямої трансляції у Житомирській обласній філармонії ім. С.Ріхтера за сприяння Міністерства культури України під патронатом Житомирського міського голови та за підтримки Житомирської обласної ради, Житомирської ОДА, спонсорів і меценатів. Учасники – кращі творчі колективи та танцівники з різних районів Житомирщини, областей України та країн світу», - йдеться у повідомленні.






Відкриття VII Міжнародної Хореографічної Асамблеї ім. Н.Скорульської / Фото: Житомирська обласна рада






















Зазначається, що цьогорічна хореографічна асамблея ім. Н. Скорульської присвячена 150-річчю від дня народження Лесі Українки, 110-річчю написання драми-феєрії «Лісова пісня» її авторства та 75-річчю створення балету «Лісова пісня» на музику Михайла Скорульського.
У межах заходу упродовж дня у форматі онлайн відбуватимуться Міжнародний конкурс виконавців і хореографічних постановок «Лісова Пісня-2021», Міжнародний конкурс хореографічного мистецтва ім. Н.Скорульської – 2021 (балет, модерн, дитячий танець), Міжнародний фольклорний фестиваль ім. Н.Скорульської – 2021 та майстер-класи провідних педагогів-хореографів України.
Читайте також: В Азербайджані видали драму-феєрію Лесі Українки «Лісова пісня»
Голова журі – прима-балерина Національної опери України, народна артистка України, суддя телепроєкту «Танці з Зірками» Катерина Кухар.
Відома українська артистка балету Наталія Скорульська народилася в Житомирі 7 листопада 1915 року. Похована на Байковому кладовищі в Києві разом з батьком Михайлом Скорульським. На фасаді Житомирської обласної філармонії ім. Святослава Ріхтера встановлена меморіальна дошка Наталії Скорульській.