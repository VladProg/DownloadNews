У Херсоні у віці 95 років пішла з життя почесна громадянка міста, художниця-наївистка Олена Рибальченко.

Про це у Фейсбуці повідомив начальник Херсонської міської військової адміністрації Роман Мрочко, передає Укрінформ.
«Пішла з життя почесна громадянка Херсона, художниця-наївистка Олена Рибальченко. Олена Павлівна народилася 1928 року у Павлограді Дніпропетровської області», - йдеться у повідомленні.
Як зазначається, за життя мисткиня пережила голодомор, Другу світову війну та окупацію Херсона армією РФ.
Начальник МВА розповів, що 112 картин Олена Рибальченко подарувала Херсонському обласному художньому музею ім. Шовкуненка. Сотню робіт художниця передала краєзнавчому музею Павлограда.
Загалом творчий доробок Олени Рибальченко налічує близько тисячі живописних творів.
Як повідомляв Укрінформ, народилася художниця Олена Рибальченко, яку експерти назвали «херсонською Піросмані», у Павлограді, працювала у Харкові кранівницею, а вже пенсіонеркою, у 1984 році, перебралася у Херсон.
Вона називала себе художником-злидарем, бо малювала на дошках, які знаходила надворі, їй також приносили старі стенди, а одна з картин намальована на дитячому манежику.
Фото: Роман Мрочко