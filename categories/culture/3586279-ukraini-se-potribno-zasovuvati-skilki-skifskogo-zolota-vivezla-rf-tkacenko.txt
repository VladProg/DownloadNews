Україні ще доведеться з’ясовувати, які саме об'єкти скіфського золота вивезла росія.

Про це міністр культури та інформаційної політики Олександр Ткаченко сказав у інтерв’ю «Радіо Свобода», передає Укрінформ.

«Там, звичайно, були деякі (викрадені – ред.) об’єкти (скіфського золота – ред.). Але переважна більшість цінних об’єктів з розкопок знаходиться і знаходилась не в Мелітополі. І з ними все окей», - сказав Ткаченко.с

За його словами, у Мелітополь російські війська зайшли буквально впродовж двох-трьох днів. А для того, щоб вивезти ті чи інші експонати, їх потрібно, згідно з протоколом, запакувати, мати відповідні можливості для вивезення у безпечному транспорті і в безпечні місця. «Це не робиться за один день», - додав урядовець.

Він зазначив, що Україні потрібно з’ясувати, що вивезено і, відповідно, подаватися до міжнародних судів не тільки з приводу повернення, а й з приводу репарацій за заподіяну шкоду.

Як повідомляв Укрінформ, Міжнародна група вчених та експертів із цифрових технологій, які відслідковують крадіжки, з’ясувала, що направлена росією "група фахівців" займається контрабандою цінних історичних артефактів із тимчасово захоплених територій України до рф.

29 квітня міський голова Мелітополя Іван Федоров заявив, що російські загарбники викрали у тимчасово захопленому Мелітополі колекцію скіфського золота.

Раніше у проросійських пабліках з’явилося відео про те, як загарбники нібито знайшли схованку із золотою колекцією, яка була захована українською владою.

Зі свого боку голова Запорізької ОВА Олександр Старух повідомляв, що у березні найцінніші колекції, які становили собою історико-культурну цінність, були вивезені в інші регіони України. Йшлося, ймовірно, про експонати Запорізького краєзнавчого музею та Запорізького художнього музею.