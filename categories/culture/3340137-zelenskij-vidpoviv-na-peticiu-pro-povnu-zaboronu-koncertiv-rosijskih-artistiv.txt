Президент Володимир Зеленський попросив Прем’єра Дениса Шмигаля, секретаря РНБО Олексія Данілова та голову СБУ Івана Баканова опрацювати пропозиції щодо заборони концертів російських артистів в Україні та питання удосконалення системи їх організації.

Про це йдеться у відповіді глави держави на відповідну електронну петицію № 22/123500-еп щодо повної заборони концертної діяльності артистів з країни-агресора Росії до повернення Криму у склад України та відновлення контролю Україною над своїми східними кордонами, яка набрала необхідні 25 тисяч підписів, повідомляє Укрінформ.
«Мною надіслано петицію Прем’єр-міністрові України Д.Шмигалю, Секретарю Ради національної безпеки і оборони України О.Данілову та Голові Служби безпеки України І.Баканову з проханням доручити відповідно до компетенції опрацювати внесені пропозиції, проаналізувати стан дотримання вимог відповідного законодавства, зокрема Закону України «Про гастрольні заходи в Україні» в частині проведення гастрольних заходів, учасниками яких є громадяни держави-агресора, опрацювати питання щодо удосконалення системи їх організації та проведення, посилення відповідальності за порушення вимог вказаного Закону», - зазначив Зеленський.
Водночас він нагадав, що відповідно до закону «Про кінематографію» Міністерство культури та інформаційної політики складає Перелік осіб, які створюють загрозу національній безпеці, на підставі звернень РНБО, СБУ, Національної ради з питань телебачення і радіомовлення.
Крім того, за його словами, законом «Про гастрольні заходи в Україні» визначені обмеження при проведенні гастрольних заходів та встановлено особливості організації і проведення гастрольних заходів, учасниками яких є громадяни держави-агресора, зокрема забороняється проведення гастрольного заходу, учасником якого є особа, внесена до Переліку осіб, які створюють загрозу національній безпеці.
Президент зауважив, що цим законом встановлено, що не допускається проведення гастрольних заходів, що популяризують або пропагують державу-агресора та її органи влади, представників органів влади держави-агресора та їхні дії, що створюють позитивний образ держави-агресора, виправдовують чи визнають правомірною окупацію території України.
Також він відзначив, що СБУ у встановленому порядку розглядає та надає організатору гастрольного заходу відповідь на запит про наявність або відсутність законних підстав для недопущення громадянина держави-агресора до участі у гастрольному заході, за порушення визначених законодавством вимог передбачена відповідальність.
Крім того, Зеленський додав, що за законом «Про телебачення і радіомовлення» телерадіоорганізації не мають права розповсюджувати програми й передачі, одним з учасників яких є особа, внесена до Переліку осіб, які створюють загрозу національній безпеці.
Як повідомлялося, раніше 21 вересня телеведучий і продюсер Ігор Кондратюк зареєстрував електронну петицію з вимогою повної заборони концертної діяльності артистів з країни-агресора Росії до повернення Криму у склад України та відновлення контролю Україною над своїми східними кордонами.
11 жовтня вона набрала необхідні 25 тисяч підписів для її подальшого розгляду Президентом України.
З 2015 року Міністерство культури України за поданням СБУ веде перелік осіб, що становлять загрозу національній безпеці, який наразі налічує 206 прізвищ.