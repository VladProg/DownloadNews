Київський академічний театр ляльок попри неможливість працювати на власній сцені активно займається волонтерською ініціативою «Мистецький десант».

Про це Укрінформу повідомили у театрі.
«Із 24 лютого наш театр, на жаль, не може працювати у штатному режимі: в будівлі немає сертифікованого бомбосховища, а сама вона знаходиться в урядовому кварталі, тобто у зоні підвищеного ризику. Але ми пам’ятаємо, що одним з головних завдань мистецтва є підтримка бойового духу людей у скрутні часи, отже, попри те, що багато акторів роз’їхалися з Києва, я запросив тих співробітників, що залишилися в столиці, долучитися до волонтерської ініціативи «Мистецький десант», - розповів директор-художній керівник театру Ігор Гулий.


Він повідомив, що перше зібрання «Мистецького десанту» відбулося 16 березня, а вже 2 квітня команда показала першу благодійну виставу на станції метро «Героїв Дніпра». Наразі в рамках проєкту здійснено вісім благодійних виїздів з дитячими виставами та два благодійних покази нової вистави для дорослих «Хедлайнер». Це сатирична вистава, присвячена сучасним подіям. За цей час виставу зіграли двічі, 11 тисяч 500 гривень з неї були перераховані до фонду «Повернися живим», а ще частину коштів перерахували на підтримку співробітників Херсонського театру ляльок, які відмовилися співпрацювати із загарбниками.
За словами керівника столичного театру ляльок, за цей час також було здійснено онлайн-проєкт в колаборації з мобільним оператором lifecell, в рамках якого онлайн-вистави театру набрали майже 50 000 переглядів.
«Що стосується виїзних дитячих вистав, то 2 квітня на станції метро «Героїв Дніпра», в кооперації з ГО «Волонтери Оболоні», було зіграно виставу «Мишка та Рожева стрічка», а вистава «Котик та Півник» побувала у двох дитячих лікарнях - у КНП «Дитяча клінічна лікарня 7» та в лікарні «Охматдит». На честь Міжнародного дня захисту дітей «Котик та Півник» завітали до діток, що знаходяться під патронатом другої роти "Батальон Чайки" в/ч А 7299 сил ТРО ЗСУ. Вистави «Кіт у чоботях» та «Котик та півника» зіграли на благодійному Stand-Up Family Fest, за підтримки фонду Сергія Притули, а відновлена вистава «Попелюшка» порадувала дітей, що проходять посттравматичну реабілітацію в медично-реабілітаційному центрі «Джерело», - розповів Гулий.


В рамках волонтерської ініціативи «Мистецький десант» театр також реалізує онлайн-проєкт «Казконавти» у співпраці із мобільним оператором lifecell. Його мета – створити україномовний розважальний контент, доступний онлайн.
«Адже дуже багато українських дітей зараз далеко від дому і не мають можливості відвідувати заходи у рідних містах. «Казконавти» - це мінісеріал про подорож трьох дітей у казковий світ книжок. Чотири серії спільним хронометражем понад годину набрали у соцмережах понад 50 000 переглядів», - розповіли в Київському академічному театрі ляльок.