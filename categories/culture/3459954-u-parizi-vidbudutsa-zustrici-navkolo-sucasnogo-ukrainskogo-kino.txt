Cтрічку Віри Яковенко "Подвійний іммельманн" покажуть у Парижі на "Зустрічах навколо сучасного українського кіно" від Університету Сорбонна та дослідницького підрозділу THALIM Національного центру наукових досліджень Франції CNRS.

Як передає Укрінформ, про це повідомляє пресслужба Держкіно.
«Показ фільму та дискусія з режисеркою відбудуться 18 квітня в кінотеатрі Reflet Médicis. 19 квітня в межах "Зустрічей навколо сучасного українського кіно" відбудуться також презентація та покази дипломних робіт випускників КНУТКіТ імені І. К. Карпенка-Карого та круглий стіл пам'яті литовського режисера Мантаса Кведаравічюса, який загинув у заблокованому Маріуполі», - ідеться в повідомленні.
Зазначається, що в дебютному фільмі Віри Яковенко російсько-українська війна, що розпочалася у 2014 році, є тлом, каталізатором дій героїв. Стрічка безоціночно показує суспільні процеси серед мешканців "сірої зони", що стикнулися з новою реальністю і намагаються пристосуватися до життя в нових умовах. Зіткнення віч-на-віч з представниками української сторони породжує прагнення до пізнання, що йде урозріз із телевізійною пропагандою і викликає в одних поштовх до людяності, розуміння та переосмислення, а в інших – жагу до використання безмежної влади, здирництво та втрату моральних цінностей заради власної вигоди.
Фільм знято за сценарієм Ірен Роздобудько, який 2020 року посів перше місце в номінації "Кіносценарії" Міжнародного літературного конкурсу "Коронація слова".
Ролі у стрічці виконали Лариса Руснак, Істан Розумний, Ксенія Баша, Наталія Ярошенко, Володимир Ямненко, Наталія Скрябіна.
Виробництво – кінокомпанія Eidetic Pictures (продюсери Олексій Пантелєєв, Ольга Пантелєєва, Роман Негрієнко) за підтримки Державного агентства України з питань кіно.
Як повідомлялося, 3 квітня режисер Віталій Манський поінформував, що у Маріуполі загинув литовський режисер Мантас Кведаравічюс. Литовські ЗМІ зазначали, що в його автомобіль влучила російська ракета.
Згодом уповноважена Верховної Ради з прав людини Людмила Денісова повідомила про нові обставини загибелі режисера. За її словами, Кведаравічюс був розстріляний загарбниками у Маріуполі. Його тіло викинули на вулицю.
Фото: Держкіно