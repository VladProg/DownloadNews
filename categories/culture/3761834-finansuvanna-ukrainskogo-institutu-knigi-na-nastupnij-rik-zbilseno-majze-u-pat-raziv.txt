У 2024 році видатки державного бюджету на Український інститут книги буде збільшено майже у п’ять разів.

Про це повідомляє пресслужба Міністерства культури та інформаційної політики, передає Укрінформ.

Зазначається, що суму збільшено до 466 млн грн.
«Це означає, що ми зможемо замовляти більше видань, перекладів, краще популяризувати наше книговидавництво за кордоном. Йдеться й про запровадження сертифікатів на придбання книжок за системою Е-підтримки», – сказав т. в. о. міністра культури та інформаційної політики Ростислав Карандєєв.
У МКІП нагадали, що у бюджеті на нинішній рік на забезпечення діяльності Українського інституту книги, підтримку книговидавничої справи та популяризацію української літератури у світі передбачено 86,9 млн грн.
Як повідомлялося, Кабінет міністрів затвердив законопроєкт про Державний бюджет на 2024 рік з власними доходами загального фонду бюджету в 1 трлн 560 млрд грн та видатками загального фонду у 3 трлн 108 млрд грн.