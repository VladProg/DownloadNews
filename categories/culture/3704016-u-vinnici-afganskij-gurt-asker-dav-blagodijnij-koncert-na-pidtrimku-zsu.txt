У Вінниці гурт «Аскер», до складу якого входять учасники бойових дій в Афганістані, дав благодійний концерт на підтримку ЗСУ та волонтерських проєктів.

Про це кореспондентові Укрінформу повідомив керівник гурту «Аскер» Сергій Котляревський.
«Свого часу ми створювалися як «афганський» колектив і співали відповідних пісень. Коли розпочалася війна 2014 року, ми їздили з концертами у зону проведення АТО/ООС. Та вже після двох концертів зрозуміли, що хлопцям потрібен інший формат, бо вони хочуть слухати свої пісні, до того ж україномовні. Тому до червня 2015-го на 90% переформатували програму, яка називається «Нестаре життя» і зробили її україномовною. Потім була авторська програма «Не стріляй». А наразі ми презентували нову програму - «Наші дороги». Співаємо про життєві дороги кожного українця, який проходить війну своїм шляхом: хтось на полі бою, хтось волонтерить, хтось забезпечує життя у тилу», - розповів Котляревський.

За його словами, найбільше глядачів розчулила пісня «Молитва» - про кожного із українських воїнів, які щоденно ризикують життям, захищаючи Батьківщину. Тим більше, що її слова лунали з уст людей, які також пройшли через війну і знають, що відчуває нинішнє покоління захисників.

На концерт «Аскера» у Вінницькому академічному музично-драматичному театрі ім. М. Садовського завітали військовослужбовці, родини захисників, волонтери, а також небайдужі вінничани, які захотіли підтримати творчість колективу та їх благодійну місію.
Разом із «Аскером» на концерті виступили й вихованці Зразкової майстерні естрадного мистецтва «Зоряна Мрія».
Кошти, зібрані під час виступів, колектив гурту традиційно спрямовує на підтримку ЗСУ та волонтерських проєктів.
«Ми - не зірки, ми - виконавці військово-патріотичної пісні. Тому наша творчість не стільки комерційна, як благодійна і виховна. Крім виступів перед нашими захисниками, ми все ж прагнемо зібрати кошти, щоб допомагати «закривати» потреби, про які нас просять військові і волонтери», - зазначив керівник колективу.

З початку повномасштабного російського вторгнення артисти вже зібрали на ці потреби близько чверті мільйона грн.
Гурт «Аскер» створений 2009 року. Тоді вперше як колектив, що виконує військово-патріотичні пісні, він вийшов на сцену Фестивалю афганської пісні у Вінниці.
Як повідомлялося, гурт «Антитіла» анонсував концерт у Ялті.