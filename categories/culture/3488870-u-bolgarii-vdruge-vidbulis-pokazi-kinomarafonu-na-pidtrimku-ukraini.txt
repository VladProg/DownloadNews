У Болгарії уже вдруге відбулись покази Всесвітнього благодійного кіномарафону на підтримку України.

Як передає Укрінформ, про це Державне агентство України з питань кіно повідомляє в Телеграмі.
“Чотири дні поспіль, із 16 до 19 травня, в столиці Болгарії - Софії, в межах благодійного кіномарафону CinemAid Ukraine Charity Film Marathon, у будинку культури "Ісъкр" глядачі переглянули девять українських кінострічок”, - ідеться в повідомленні.

Зокрема глядачі подивилися ліричну комедію “Мої думки тихі” режисера Антоніо Лукіча, музичну комедію “Шляхетні волоцюги” режисера Олександра Березаня, історичну драму Фільм "Толока" режисера Михайла Іллєнка.
Також в межах марафону було показано короткометражні фільми проєктів “Дивись українське!” та "Все починається в Києві": "Анна" режисера Олеся Саніна, "Травень" Віктора Придувалова, "Клоун" Олександра Кирієнка, "Звичайний ранок" Кадіма Тарасова, "Урок" Михайла Іллєнка та "На краю" Олександра Ітигілова.
Заходи відкривали перший секретар Посольства України в Болгарії Ірина Козік та керівник будинку культури "Искър" Дімітр Стоянов. Із відеозверненнями до глядачів звернулисяголова Держкіно Марина Кудерчук та виконавиця головної ролі у стрічці "Мої думки тихі" Ірма Вітовська-Ванца.

“Всі зібрані під час показів благодійні внески спрямовуються на технічну підтримку кіноекспедиції з фільмування життя й боротьби українців за свободу під час війни від відомої кіноспільноти Жовтий автобус”,- ідеться в повідомленні.
Захід пройшов під патронатом Посольства України в Болгарії за підтримки мерії Софії, будинку культури "Іскър" та Спілки українських організацій "Мати Україна". Співорганізаторами з української сторони виступили комунальне підприємство "Київкінофільм" та асоціація “Дивись українське”.

Благодійний кіномарафон ініційований Державним агентством України з питань кіно спільно з Українською кіноакадемією, асоціацією "Дивись українське!", Українською кіноасоціацією, громадською організацією "УкрКіноФест", ГО "Спілка підприємців теле та кіноіндустрії", ГО "Нарешті", КП "Київкінофільм", благодійним фондом "Двері" та ГО "Центр розвитку креативних індустрій".
Як повідомляв Укрінформ, Всесвітній благодійний кіномарафон на підтримку України CinemAid Ukraine Charity Film Marathon розпочався 20 березня.
Фото: Фейсбук Держкіно