Бібліотека – це простір, де поєднуються минуле, сучасне і майбутнє, заявляє т.в.о. міністра культури та інформаційної політики України Ростислав Карандєєв.

Як передає Укрінформ з посиланням на Міністерство культури та інформаційної політики, про це ідеться у привітанні Карандєєва з Всеукраїнським днем бібліотек.
За словами очільника МКІП, "бібліотека – це не просто місце, де зберігаються книги. Це простір, де поєднуються минуле, сучасне і навіть майбутнє. Простір, де люди знаходять свої мрії, де ми стаємо кращими".
Книга завжди відігравала важливу роль в становленні будь-якої нації, суспільства. Сьогодні значення книги тільки зростає, підкреслив Карандєєв.
"Ми зустрічаємо багато викликів, які змушують нас переглянути своє відношення до книги. Сьогодні це не просто джерело знань. Від початку війни книга стала потужною зброєю. Водночас книга стала нашою духовною бронею. Попри виклики, сфера знаходить шляхи, які дозволяють відкривати нові книгарні, авторам писати нові твори, видавати їх, забезпечувати попит українців і не тільки", - зауважив він.
Як зазначив Карандєєв, "сьогодні в бібліотеках твориться наше майбутнє. Бібліотеки потребують уваги держави. Пріоритет міністерства – підтримувати будь-які ініціативи, що спрямовані на задоволення потреб українців, які хочуть читати, для яких читання – норма життя".
Т.в.о. міністра культури та інформаційної політики у Всеукраїнський день бібліотек подякував всім, хто не забув про читання, хто любить читати, хто шанує українську книгу, українським письменникам, видавцям, бібліотекарям.
"З вірою в майбутнє, бажаю всім нам великої перемоги, бажаю, щоб книга завжди була на достойному місці у кожної людини і разом з книгою ми досягли нашої мети – побудови мирного щасливого українського суспільства", – підкреслив Карандєєв.
Як повідомлялося, Всеукраїнський день бібліотек відзначається щорічно 30 вересня. Свято встановлене згідно з Указом Президента від 14 травня 1998 року.