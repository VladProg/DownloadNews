Український гурт «Курган & Agregat», який називають головним музичним гуртом української провінції, випустив свій другий повноформатний альбом під назвою «Зембонджу».

Про це Укрінформу повідомила пресслужба гурту.

«Альбом був придуманий і написаний за пів року, паралельно зі зйомками хлопців у майбутньому трагікомічному фільмі українського режисера Антоніо Лукича «Люксембург, Люксембург». На новому записі хлопці йдуть від свого звичного стилю - хіп-хопових частівок про переживання жителя української глибинки. Диско, фанк, джаз - три нових жанрових кити, на яких тримається музика нового альбому. Потужні, грувові баси, ніжні, тендітні поп-мелодії, величезна кількість хуків в сукупності з фірмовим гумором - це музичне та концептуальне переродження гурту, радикальний розворот від своїх хіп-хопових коренів», - пояснили у пресслужбі.

Назва нового альбому «Зембоджу» - це ім'я легендарного афроамериканського джазового співака, чиї пісні знали всі, але його самого ніхто ніколи не бачив. З ним хотіли працювати безліч продюсерів та артистів, проте він вважав за краще творити музику самостійно для якоїсь вищої мети, а не заради приземленої комерційної вигоди. І коли Зембонджу записував останню пісню для свого фінального альбому, в його студію увійшов незнайомець і застрелив співака - альбом закінчується записаним звуком фатального пострілу.

Музику для українського альбому «Зембоджу» написав бітмейкер і музичний продюсер Сергій «Сир» Сорока, відомий за участю у складі гурту «Сальто Назад», фіналістів національного відбору на «Євробачення» 2017.

Кліп на лід-сингл «Параноя» вийшов 2 жовтня. У ньому розповідається історія двох заклятих ворогів, які через багато років сходяться не на життя, а на смерть в битві в настільний теніс.

Спеціально до прем'єри альбому український застосунок Reface, який дозволяє замінити обличчя знаменитостей у відео своїм селфі, дає можливість стати героєм кліпу «Параноя» за допомогою технології face-swap.
Слухати альбом можна на цифрових платформах: Apple Music, Spotify, YouTube Music, Deezer.
«Курган & Agregat» - це український поп / рейв / хіп-хоп-гурт з селища міського типу Близнюки Харківської області, що був утворений у 2014 році.
Першу популярність хлопці отримали завдяки кліпу на пісню «Учителька» з Дашею Астаф'євою з попгурту «NikitA» в головній ролі, який зібрав близько 1,8 мільйона переглядів.