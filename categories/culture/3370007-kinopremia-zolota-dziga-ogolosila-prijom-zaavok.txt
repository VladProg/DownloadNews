Українська кіноакадемія оголосила прийом заявок на участь у Шостій Національній кінопремії “Золота Дзиґа”.

Як передає Укрінформ, про це повідомляється на офіційному сайті кіноакадемії.
"З 15 грудня 2021 року і до 28 лютого 2022 року триватиме прийом заявок на участь у конкурсі Шостої Національної кінопремії “Золота Дзиґа”. Для того, щоб подати фільм для участі, необхідно заповнити онлайн-форму на сайті Української кіноакадемії”, - йдеться у повідомленні.
Зазначається, що до участі в конкурсі допускаються українські фільми та серіали або створені у копродукції з Україною, які відповідають таким вимогам: повнометражні ігрові та анімаційні фільми, які були в українському кінопрокаті хоча б тиждень у період з 1 березня 2021 р. до 28 лютого 2022 р.; повнометражні документальні, короткометражні ігрові, короткометражні анімаційні фільми, які були в українському прокаті хоча б тиждень або брали участь у конкурсі кінофестивалю з історією щорічної діяльності не менше 5 років та наявністю професійного журі в період з 1 березня 2021 р. до 28 лютого 2022 р.; оригінальні ігрові серіали, що мали прем'єру на загальнонаціональному телеканалі або вебплатформі в період з 1 березня 2021 р. до 28 лютого 2022 р., та без залучення фахівців із країни-агресора; всі репліки іноземною мовою мають бути субтитровані, озвучені або дубльовані українською мовою.
Повідомляється, що після закінчення прийому заявок буде оголошено довгий список претендентів. Переможців у номінаціях визначають члени Української кіноакадемії та Правління шляхом двоетапного голосування.
Лауреати Шостої Національної кінопремії будуть оголошені під час урочистої церемонії вручення нагород, дату проведення якої буде оприлюднено згодом.