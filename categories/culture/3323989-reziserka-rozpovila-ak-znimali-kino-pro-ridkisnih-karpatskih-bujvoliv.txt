У жовтні в український прокат виходить документальний фільм “Май далеко, май добре” про еколога-рятівника карпатських буйволів Мішеля Якобі. Фільм зняла київська режисерка Ганна Ярошевич.

Про це вона розповіла в коментарі кореспондентові Укрінформу.
“Фільм "Май далеко, май добре” про відомого еколога Мішеля Якобі, який переїхав на Закарпаття із Німеччини рятувати популяцію Карпатського буйвола, ми робили 5 років. Власне, зйомки проходили три роки — із 2016-го по 19-й. 7 жовтня фільм виходить у всеукраїнський прокат”, - розповіла вона.
За словами Ярошевич, знімали фільм у шість етапів, чотири із них відбувалися на Закарпатті — у селі на Хустщині, де має ферму Мішель Якобі, інші два — у Берліні та місті Кіль у районі Гамбурга, де живе сім'я Якобі. Для неї - це повнометражний дебют у документальному кіно.
“Мене зацікавив феномен цієї людини: аби втілити свою мрію він переїхав із Західної Європи в закарпатське село. У нас же зазвичай молоді люди за мрією навпаки — їдуть до Західної Європи. Тому це фільм, перш за все, про мрію і про свободу, про те, що для кожної людини свобода може мати свій сенс”, - сказала Ярошевич.
Вона зазначила, що Якобі учить глядача — як це добре: любити природу і бути із нею в гармонії.
“Я живу у великому місті, там, де усі настільки поглинуті кар'єрою, роботою зранку до ночі, що ми розучилися помічати та любити прості речі: гори, повітря, тварин. Мені дуже хотілося нагадати людям, що є такі прості речі, які роблять тебе дуже щасливим”, - наголосила режисерка.
За її словами, прем'єра фільму відбулася на фестивалі “Докудейз”, міжнародна презентація фільму була в Італії. Фільм бере участь у різних фестивалях за кордоном, в український прокат виходить із 7 жовтня. Також буде промотур фільму: 4 жовтня його покажуть у Львові, 5 жовтня — в Ужгороді, 6 жовтня допрем'єрний показ відбудеться у Києві.
Ярошевич зазначила, що фільм добре сприймають, він не лишає байдужим, бо сам герой дуже цікавий.
“Помітила, що глядачі діляться на дві групи: тих, хто одразу закохуються в Мішеля, і тих, кому він та його спосіб життя незрозумілий”, - додала Ярошевич.
Вона зазначила, що із квитків, які куплять на фільм в українському прокаті, кожні 5 гривень буде перераховано на розвиток ферми буйволів Мішеля Якобі.
Як повідомляв Укрінформ, із 2020 року Мішель Якобі за домовленістю із Карпатським біосферним заповідником випасає буйволів у Долині нарцисів під Хустом. За задумкою екологів, буйволи, випасаючись на луках Долини, повинні знищувати верболози, якими вона заростає та сприяти розмноженню популяції нарцису вузьколистого.