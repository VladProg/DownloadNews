Національний культурно-мистецький комплекс "Мистецький арсенал" сьогодні, 19 січня, проводить День вільного відвідування.

Як передає Укрінформ, про це повідомляє пресслужба Мистецького арсеналу в Фейсбуці.
"Ідеальне місце для міжнародного флешмобу День селфі у музеї — виставка футуристів у Мистецькому арсеналі. По-перше, у нас сьогодні безкоштовний вхід і це останній День вільного відвідування Футуромарення. По-друге, це єдина можливість побачити широкий пласт українського авангарду, який ми зібрали з 16-ти українських музеїв та приватних колекцій", - йдеться у повідомленні.
У музейному комплексі закликають відвідувачів робити селфі з експонатами, викладати їх у соцмережі з хештегами #MystetskyiarsenalSelfie, #MuseumSelfieDay та відмічати там Мистецький арсенал.
Як повідомлялося, виставковий проєкт «Футуромарення» презентує найбільш радикальну візію мистецтв 1920-х в Україні: деструкції старої мистецької форми та її модернізації. Експеримент і провокація, змішування серйозного і смішного, політичного і побутового — таким був шлях футуризму. Проєкт “Футуромарення” - не лише про мистецтво. Він передусім про людину і суспільство, які постають перед викликами доби — соціальними, економічними, світоглядними.
Виставка “Футуромарення” займає 4 тисячі квадратних метрів Мистецького арсеналу. Її експозиція - це майже півтисячі експонатів про футуризм, твори з 19 державних інституцій культури (музеїв, архівів, бібліотек, дослідницьких центрів) та 8 приватних колекцій, архівні документи, фотографії, ігрові та хронікальні кінострічки.
Зокрема, це єдині збережені в Україні супрематичні вишивки Ніни Генке-Меллер, а також твори Давида Бурлюка, Вадима Меллера, Олександра Богомазова, Марії Синякової, Бориса Косарева, Сандро Фазіні, Василя Єрмилова, кінокамера і фільми Євгена Деслава. На виставці глядачі побачать реконструкцію сцени з вистави Ігоря Терентьєва «Дивак», нереалізованого футуристичного архітектурного проєкту Театру масового музичного дійства у Харкові, мультимедійну інсталяцію «Поезомалярство» на вірші Михайля Семенка.