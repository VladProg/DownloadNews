У столиці Кенії, місті Найробі пройшли кінопокази Всесвітнього благодійного кіномарафону на підтримку України.

Як передає Укрінформ, про це Державне агентство з питань кіно повідомляє у Фейсбуці.
“28 квітня у місті Найробі, у кінотеатрі Anga Diamond Cinema, відбулись кінопокази Всесвітнього благодійного кіномарафону CinemAid Ukraine Charity Film Marathon. Глядачі побачили фільм-притчу "Толока" режисера Михайла Іллєнка та короткометражні стрічки "Дякую" Максима Люкова та "На своїй землі" Олександра Кирієнка”, - ідеться в повідомленні.

Посол України в Кенії та Руанді за сумісництвом Андрій Праведник привітав гостей та подякував за підтримку і солідарність із Україною та висловив упевненість у тому, що Україна за підтримки світової спільноти переможе у цій війні і відновить свою економіку задля майбутнього своїх громадян. Із відеозверненням до глядачів кіномарафону виступили голова Держкіно Марина Кудерчук та режисер фільму "Толока" Іллєнко.
Участь у події взяли представники дипломатичних місій в Кенії, зокрема, посли Словаччини, Австралії, Чилі та Колумбії, дипломати Польщі, Австрії, Італії, Фінляндії, Коста-Ріки, представники кенійських засобів масової інформації та культурно-мистецьких кіл. Усі вони висловили підтримку Україні та її народу у боротьбі з російською агресією.
Захід пройшов під патронатом Посольства України в Кенії за підтримки кінотеатру Anga Diamond Cinema. Співорганізатором із української сторони стала Асоціація “Дивись українське”. Всі отримані кошти буде перераховано на підтримку України до фонду "Повернись живим".
Благодійний кіномарафон ініційований Державним агентством України з питань кіно спільно з Українською кіноакадемією, Асоціацією "Дивись українське", Українською кіноасоціацією, Громадською організацією "УкрКіноФест", ГО "Спілка підприємців теле- та кіноіндустрії", ГО "Нарешті", Комунальним підприємством "Київкінофільм", Благодійним фондом "Двері" та ГО "Центр розвитку креативних індустрій".
Як повідомляв Укрінформ, 18 квітня Всесвітній благодійний кіномарафон CinemAid Ukraine Charity Film Marathon розпочався в столиці Болгарії.
Фото: Фейсбук Держкіно