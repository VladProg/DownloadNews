Касові збори стрічки «Довбуш» за 13 прокатних вікендів склали 67 794 722 грн.

Як передає Укрінформ, про це Державне агентство з питань кіно повідомило у Фейсбуці.
«Фільм «Довбуш» продовжує збирати зали вже майже три місяці, а касові збори становлять 67 794 722 грн та 480 351 проданий квиток», - ідеться в повідомленні.
У Держкіно подякували глядачам за перегляд фільму про славетного Довбуша, його боротьбу за рідну землю, кохання та вільне життя й закликали приходити в кіно, щоб підтримати українську стрічку про відважних опришків.
Фільм створено кінокомпанією Pronto Film за підтримки Держкіно. Кінотеатральною дистрибуцією фільму на території України займаються компанії Kinomania Film Distribution і FILM.UA Distribution.
Як повідомляв Укрінформ, у Карпатах після виходу фільму стають популярними маршрути слідами Довбуша - з легендарним опришком пов'язаний Чорногірський гірський хребет та гора Шпиці.