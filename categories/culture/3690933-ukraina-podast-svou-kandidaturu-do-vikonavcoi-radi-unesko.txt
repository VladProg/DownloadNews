Україна подасть свою кандидатуру до Виконавчої ради ЮНЕСКО на 2025-2029 роки та готує досьє для внесення до Списку ЮНЕСКО культурного ландшафту Чернігова.

Про це заявили міністр культури та інформаційної політики Олександр Ткаченко та перша заступниця міністра закордонних справ Еміне Джапарова на спільному з генеральним директором ЮНЕСКО Одрі Азуле брифінгу, повідомляє кореспондент Укрінформу.
«Ми продовжимо працювати над іншими досьє (для включення до Списку ЮНЕСКО - ред.) - як щодо матеріальної, так і нематеріальної спадщини. Ми також раді повідомити, що вирішили подати нашу кандидатуру до Виконавчої ради ЮНЕСКО на наступний період, 2025-2029 років, і сподіваємось, що наші партнери підтримають нас», - сказала Джапарова.

Зі свого боку Ткаченко зазначив, що планує відвідати Чернігів, аби розпочати створення досьє щодо культурного ландшафту міста, «аби відзвітувати, яка культурна спадщина у небезпеці».
Міністр також зауважив, що вірить у провідну роль ЮНЕСКО у зборі коштів для відновлення об’єктів культурної спадщини.

Як повідомлялося, 3 квітня генеральний директор ЮНЕСКО Одрі Азулє прибула з візитом до Києва.
25 січня історичний центр Одеси включено до списку Всесвітньої спадщини ЮНЕСКО.

Ткаченко заявляв, що МКІП розглядає можливість представити до включення у список Всесвітньої спадщини ЮНЕСКО центри ще кількох міст, зокрема Чернігова.
Фото: Геннадій Мінченко