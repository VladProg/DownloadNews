Диригент Оксана Линів одружилася з музикантом Дюссельдорфського симфонічного оркестру скрипалем Андрієм Мурзою.

Фотографії з весілля, яке відбулося 6 листопада у Львові, диригент опублікувала у Фейсбуці, передає Укрінформ.
"Через ситуацію з пандемією ми святкували наше весілля в тісному сімейному колі... Було багато сміху, музики та радості!" - написала Линів.
За її словами, весілля проходило з дотриманням українських традицій: з викупом нареченої, благословінням батьків, весільним караваєм.


"Протягом вечора всі співали традиційних українських пісень", - зазначила музикант.
Вона також подякувала всім за привітання і теплі побажання.
Як повідомлялося, українська диригентка Оксана Линів у жовтні стала музичним директором італійського Teatro Comunale Bologna.

Вона також була першою жінкою, яка диригувала оркестром Швейцарії на концерті, присвяченому річниці ООН, у женевському Victoria Hall.
Фото: Serhiy Horobets