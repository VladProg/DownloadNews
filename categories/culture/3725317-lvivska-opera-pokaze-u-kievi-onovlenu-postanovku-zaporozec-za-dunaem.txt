Прем'єра сучасної інтерпретації опери Семена Гулака - Артемовського «Запорожець за Дунаєм» відбудеться у Києві 21 червня.

Про це повідомили організатори на брифінгу в Медіацентрі Україна-Укрінформ.
«Передусім ми почали працювати з головною дійовою особою. Ми вирішили що це має бути вольова, освічена, здібна людина, тобто вирішили надати Івану Карасю рис, із якими нам би зараз хотілося бачити українців... Цією постановкою ми намагалися зламати «шароварну» тенденцію», - зазначила режисер-постановник і співавторка нового лібрето опери Оксана Тараненко.

За її словами, команда проєкту йшла шляхом філософського узагальнення, щоб знайти баланс між класичним і сучасним, побутовим та філософським, комічним і ліричним.
Тараненко висловила переконання, що у новій опері глядач оцінить "картинку", оскільки в постановці використовувалися кінематографічні принципи, а також сучасна музика.
«Костюми ми також переосмислили. З одного боку, хотілося їх зробити максимально історичними, а з іншого - щоб вони відповідали сучасному образу. Тож одяг героїв засновано на традиційному крої, але в його структуру введені сучасні елементи», - зауважила художниця по костюмах Людмила Нагорна.

Генеральний директор - художній керівник Львівського національного академічного театру опери та балету імені С. Крушельницької Василь Вовкун зазначив, що новий «Запорожець...» транслює той меседж, що до своєї класичної спадщини потрібно ставитися відповідально та інтелектуально.
«Переосмислення такої класики, як «Запорожець за Дунаєм», тобто перехід від традиційного пострадянського до сучасного сприйняття класики, є зараз надзвичайно актуальним», - підкреслив міністр культури та інформаційної політики Олександр Ткаченко.
Постановку Львівської опери в Києві підтримав благодійний фонд «МХП – Громаді».
Як повідомляв Укрінформ, у Львівській національній опері 22 травня відбулася прем'єра опери «Запорожець за Дунаєм» Семена Гулака - Артемовського в новій інтерпретації.