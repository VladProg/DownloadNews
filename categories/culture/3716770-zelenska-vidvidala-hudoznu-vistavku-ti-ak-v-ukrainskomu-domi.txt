Перша леді відвідала виставку робіт українських митців - частину проєкту «Ти як?», який презентують Український музей сучасного мистецтва, платформа культури памʼяті Минуле/Майбутнє/Мистецтво та Національний центр «Український дім».

Про це повідомляє Офіс Президента, передає Укрінформ.
Зазначається, що виставка триватиме з 1 до 25 червня. Проєкт також передбачає дискусійну програму.

Близько 500 мистецьких робіт, створених після початку повномасштабного вторгнення Російської Федерації в Україну, від сучасних українських художників займуть усі п’ять поверхів Українського дому. Дискусійна програма покликана допомогти відрефлексувати досвід українців і зробити крок до формування картини спільного майбутнього.

"Наше мистецтво й наша культура – наша підтримка. Щось важливе говорять вони нам про нас, бо навіть під час війни українці почали частіше відвідувати музеї й театри. Згідно з даними опитування від Київського міжнародного інституту соціології, у лютому 2023 року 60% респондентів відвідали принаймні один культурний захід проти 50% до війни. "Ти як?" – питає нас і країну мистецтво. І дає відповіді не лише про сьогодення, а й про майбутнє, яке відбудовуємо разом", – зазначила Олена Зеленська.

17–18 червня відбудеться дискусійна програма "Мистецтво та війна" – цикл розмов про досвід українського суспільства з 24 лютого 2022 року, формування пам’яті про російсько-українську війну й ті зміни, які відбулися в кожному з нас і в країні загалом. Також у межах проєту відбуватимуться лекції, кураторські екскурсії, перформанси митців і мисткинь, заняття з арттерапії та інші події.
ОП також нагадує, що в березні у Всеукраїнської програми ментального здоровʼя "Ти як?" з’явилися сторінки @howareu_program. На них можна знайти: доказові техніки самодопомоги та мобільні застосунки на цю тему; контакти гарячих ліній психологічної допомоги; відео, що навчить перемагати стрес; поради психологів онлайн; вебінари світових фахівців із подолання стресу, спричиненого війною; досвід і психологічні лайфхаки зірок.
Як повідомляв Укрінформ, в Міністерстві культури та інформаційної політики зазначили, що в основу виставки "Як ти?" покладений "Архів мистецтва воєнного стану", який з 24 лютого 2022 року почав формувати Український музей сучасного мистецтва (UMCA). Формування архіву планується завершити в день перемоги над російськими загарбниками.
Фото: ОП