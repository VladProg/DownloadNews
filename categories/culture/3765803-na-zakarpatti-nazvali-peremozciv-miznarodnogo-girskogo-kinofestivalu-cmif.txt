На Закарпатті назвали переможців міжнародного гірського кінофестивалю CMIF.

Про це повідомили в Фейсбуці Карпатського гірського міжнародного кінофестивалю, передає Укрінформ.
"Члени та членкині журі у складі програмної директорки Міжнародного фестивалю документального кіно про права людини Docudays UA та кінокритикині Юлії Коваленко, режисерки Олесі Моргунець-Ісаєнко та продюсера Іллі Гладштейна визначили чотирьох переможців Карпатського гірського кінофестивалю CMIF", - йдеться в повідомленні.

Найкращим ігровим короткометражним фільмом визнали «Іди в ліс», режисер Люсі Прост (Франція, 2022).
Найкращий анімаційний короткометражний фільм: «Еголенд», режисер Ігнасій Лопес Фабрегас (Іспанія, 2022).
Спеціальна відзнака за анімаційний короткометражний фільм: «Хижий виклик», режисер Карні Аріелі, Сол Фрід (Велика Британія, 2022).
Також найкращим документальним короткометражним фільмом визнали «Ало, я на горі», режисер Ліза Пирожкова (Україна, 2023).
Найкращий документальний повнометражний фільм: «Три жінки», режисер Максим Мельник (Німеччина, 2022)
Як повідомляють організатори, приз глядацьких симпатій, визначений шляхом голосування, отримав фільм Аліси Коваленко «Ми не згаснемо».
Як повідомляв Укрінформ, на Закарпатті з 21 по 24 вересня тривав міжнародний гірський кінофестиваль CMIFF, глядачам представили 36 стрічок про гори та гірських жителів.