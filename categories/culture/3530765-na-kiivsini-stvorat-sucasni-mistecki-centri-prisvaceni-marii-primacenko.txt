Голова Київської ОВА Олексій Кулеба зустрівся з правнучкою всесвітньо відомої художниці Марії Примаченко Анастасією, яка є засновницею благодійного фонду родини Примаченко.

Як передає кореспондент Укрінформу, про це Кулеба написав у Телеграмі.
"Разом із представницями фонду обговорили започаткування мистецьких резиденцій, аби створити належну базу для популяризації творчого доробку художниці в області", - зазначив очільник ОВА.

"Головне наше завдання – створити сучасні мистецькі центри, що будуть присвячені масштабу особистості Марії Примаченко. Вони стануть культурними та туристичними осередками області, де митці та всі охочі зможуть творити й розвиватися. Починаємо напрацьовувати детальну концепцію реалізації задуманого", - наголосив Кулеба.
Він нагадав, що в Іванківському історико-краєзнавчому музеї зберігалися роботи Марії Примаченко, на початку війни його зруйнували російські загарбники. Тоді від полум'я пожежі вдалося врятувати 14 її робіт.
Як відомо, Марія Примаченко - українська народна художниця в жанрі "наївного мистецтва, яка створила понад 800 картин.