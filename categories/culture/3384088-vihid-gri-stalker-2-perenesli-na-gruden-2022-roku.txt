Український розробник комп'ютерних ігор GSC Game World оголосив, що реліз гри S.T.A.L.K.E.R. 2 відбудеться не 28 квітня, а 8 грудня.

Про це йдеться на сторінці гри у Twitter, передає Укрінформ.
Розробники пояснили, що додаткові сім місяців їм потрібні для повноцінної реалізації свого бачення та доведення гри до належного стану.
«Ми переконані, що розробка має тривати стільки, скільки потрібно: особливо у випадку з таким проєктом. Рішення було непростим, але ми хочемо подарувати вам гру, яка відповідатиме очікуванням», — йдеться у повідомленні.

pic.twitter.com/cXD2YGFbGP
— S.T.A.L.K.E.R. OFFICIAL (@stalker_thegame) January 12, 2022

Уперше розробники назвали дату виходу гри у червні — вони оголосили, що реліз відбудеться 28 квітня 2022 року. Тоді автори гри також назвали підзаголовок нової частини гри — Heart of Chernobyl («Серце Чорнобиля»). Крім того, у YouTube з'явився п'ятихвилинний трейлер S.T.A.L.K.E.R. 2.

Нова частина гри вийде на Xbox Series X та ПК і буде одразу доступна підписникам Xbox Game Pass. Гра стане тимчасовим ексклюзивом Microsoft, тобто на консолі конкурентів — PlayStation 5 — вона з’явиться пізніше.