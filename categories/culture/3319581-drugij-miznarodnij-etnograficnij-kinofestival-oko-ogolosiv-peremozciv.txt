Другий етнокінофестиваль «ОКО», що відбувся 11-18 вересня в Бессарабії, на півдні України, оголосив переможців.

Про це Укрінформу повідомили організатори.
«Переможцем в українській повнометражній програмі став фільм «Будинок» режисерів Тетяни Кононенко та Матільди Местер, який, крім диплома, отримав грошову нагороду в розмірі 25 000 грн. Дипломом «За життєствердний портрет українки в світах» була відзначена стрічка «Італійський щоденник Ольги» режисерки Олени Федюк. В українській короткометражній програмі першу премію і грошову нагороду в розмірі 13 000 грн. було присуджено стрічці «Брудні води Дунаю» режисера Всеволода Ананьєва», - ідеться в повідомленні.
Як зазначається, в міжнародній повнометражній програмі переміг мексиканський фільм «Лабіринт Йоеме» Сержи Петро Роса, який також отримав 25 000 грн. У цій же номінації дипломом «За силу духу й прагнення свободи» була відзначена бельгійська стрічка про Бразилію «Село опирається» режисера Девіда Берт Джоріс Дерта.
У міжнародній короткометражній програмі переможцем і володарем премії в розмірі 13 000 грн. стала стрічка «Архо-Афарська торгівля сіллю на північному сході Ефіопії», яку зняв німецький режисер Тілль Якоб Фредерік Троєр. У цій же номінації диплом «За особливий погляд у цивілізаційному діалозі культур» отримав ефіопський фільм «Електронні листи моїй молодшій сестрі» Соломона Меконена.
Володарем Призу глядацьких симпатій від Болградської міської ради став фільм з повнометражної програми національного кіно «Ткацький шлях» режисерки Лесі Воронюк. Друге і третє місця дісталися фільмам «Вусатий фанк» режисера Олександра Ковша та «Над землею» сирійського режисера Сомара Афіфа Ага.
У журі працювали відомі кінознавці, режисери та фольклористи: Володимир Войтенко (голова журі, кінокритик), Андрій Різоль (кінорежисер, продюсер), Василь Барков (режисер, Болгарія), Олександр Гусєв (кінокритик), Юлія Коваленко (кінокритикиня, програмерка Docudays UA), Максим Руденко (режисер, переможець минулорічного фестивалю «ОКО»), Олена Івановська (професорка кафедри фольклористки Київського університету імені Т. Г. Шевченка).
На закритті етнокінофесту була показана стрічка Тетяни Станєвої «Місце сили» про українську Бессарабію, в якій і відбувався унікальний кінофест етнографічного та антропологічного документального кіно.
Як повідомляв Укрінформ, другий Міжнародний етнографічний кінофестиваль «ОКО» відбувся 11 - 18 вересня в онлайн-форматі, офлайн-частина пройшла 16 - 18 вересня у столиці бессарабських болгар – місті Болград Одеської області, де можна було подивитися фільми просто неба на трьох екранах, відвідати зустрічі з режисерами, панельні дискусії, концерти та зануритись в атмосферу етнографічного кінофестивалю.
Фестиваль зібрав у свою програму документальні фільми з усього світу і мовою кіно розповідав про звичаї, обряди, традиції, релігії та культуру різних країн і народів. Цьогоріч фестиваль отримав близько 500 заявок із 73 країн. У міжнародній конкурсній програмі представлені 8 повнометражних та 26 короткометражних фільмів, у національній – 10 повнометражних і 7 короткометражних стрічок.
Програма показів була побудована у форматі подорожі: щодня глядачі вирушали у кіномандрівку до певного регіону світу і поверталися додому, аби подивитися картини національного виробництва.
Крім того, цього року «ОКО» презентував нову, позаконкурсну секцію художніх та документальних стрічок на теми етнографії, антропології, культури; а також ретроспективу «Африка у фокусі», до якої увійшли кращі роботи з африканського континенту з торішнього фестивалю.