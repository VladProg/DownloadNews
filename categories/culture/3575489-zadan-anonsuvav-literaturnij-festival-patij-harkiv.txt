У Харкові з 23 по 25 вересня проходитиме літературний фестиваль «П'ятий Харків», який організовують письменник, громадський діяч, волонтер Сергій Жадан і Харківський літературний музей.

Про це в ефірі національного марафону новин повідомив сам Сергій Жадан, передає кореспондент Укрінформу.
«Саме тому, що Харків постійно на лінію вогню, дуже важливо, щоб місто відчувало повноцінне життя, щоб воно не жило в страху. Ми, починаючи з весни, робимо всілякі літературні, музичні акції. В нас була і «Ніч музеїв», були літературні й музичні фестивалі. Ми відкривали рок-кафе, відкривали книгарню. В Харкові з культурним життям завжди все було нормально», - сказав Жадан.
Він зауважив, що мистецькі заходи «гуртують людей, яким це потрібно».
«Крім того, що це можливість послухати цікавих спікерів, це ще можливість побачити один одного, побути разом, відчути оцю спорідненість і співприсутність», - зазначив Жадан.
За його інформацією, фестиваль проходитиме в режимі офлайн, на нього приїдуть цікаві учасники з різних куточків України, також будуть брати участь харківські митці.
«Будуть лекції, дискусії, будуть концерти. «П’ятий Харків» - це концепція Юрія Шевельова (всесвітньо відомий мовознавець із Харкова - ред.), який під цією метафорою вбачав певне майбутнє міста. Тож ми спробуємо про це поговорити – про Харків майбутнього, країну в майбутньому, про себе в майбутньому», - сказав Жадан.
Вхід на всі події фестивалю відбуватиметься за попередньою реєстрацією. Як повідомили в Харківському літературному музеї, адресу проведення кожної події гостям, які зареєструвалися, повідомлять за день до заходу.

За інформацією музею, у програмі фестивалю 14 подій – лекції-розмови, дискусії, публічне інтерв’ю, концерти, художня виставка та вистава лялькового театру.
Вхід на всі заходи буде безкоштовним, однак сам фестиваль – благодійний. Під час подій гості зможуть зробити донат на підтримку ЗСУ.