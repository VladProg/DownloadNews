Короткометражна анімаційна робота «Садок вишневий» на вірші Тараса Шевченка візьме участь у відбірковому на «Оскар» 47-му Міжнародному кінофестивалі в Клівленді.

Про це інформує пресслужба Міністерства культури та інформаційної політики, передає Укрінформ.
«Короткометражний фільм українських студентів-аніматорів на текст вірша Тараса Шевченка «Садок вишневий коло хати...» заявлений у програмі кінофестивалю, яка розміщена на офіційному сайті заходу», - йдеться в повідомленні.
Зазначається, що з лютого по червень 2022 року над фільмом працювали 20 студентів 2 курсу анімаційної режисури Київського національного університету театру, кіно і телебачення імені Івана Карпенка-Карого. Художньою керівницею курсу є Олена Касавіна.
Водночас у МКІП зауважують, що захід, де презентуватимуть українську анімацію, відбудеться як змішаний фестиваль з 22 березня по 1 квітня 2023 року на Playhouse Square у центрі Клівленда, штат Огайо, США, та онлайн як CIFF47 з 2 по 9 квітня 2023 року.
Як повідомлялося, Клівлендський міжнародний кінофестиваль є одним із 34 кінофестивалів у світі, де на «Оскар» претендують фільми у трьох категоріях короткометражних фільмів. Фільми, які отримали нагороди журі за найкращий анімаційний короткометражний фільм, найкращий короткометражний документальний фільм і найкращий короткометражний фільм у прямому ефірі, отримають право подаватись на «Оскар» для вручення премії «Оскар» 2024.