Україна очікує від ЄС виключення російських телеканалів з європейських платформ мовлення та застосування до них санкцій.

Про це у відеозверненні сказав міністр культури та інформаційної політики Олександр Ткаченко, передає Укрінформ.
"Щодня я маю розмову з міністрами та комісарами ЄС. Зокрема ми лобіюємо питання відключення російських пропагандистських каналів від європейської платформи, і натомість заміни їх мовлення українськими телеканалами, які виробляють наші приватні та державні кампанії. Наразі, що ми очікуємо від ЄС, - виключення російських каналів з європейських платформ, негайного застосування тих санкцій, які прийняв наш уряд до всіх телеканалів держави-агресора та всіх "видатних" пропагандистів, припинення всіх рекламних виплат на користь держави-агресора, розірвання рекламної співпраці компаній ЄС з російськими пропагандистськими ресурсами, підтримку трансляції українського об'єднаного телеканалу UA Разом", - сказав Ткаченко.
Міністр додав, що світ не вірить в брехню кремля, і ми маємо цим скористатися.
Він нагадав, що Міністерство культури та інформаційної політики співпрацює з приватним медіабізнесом, аби протидіяти російській дезінформації.
"Ютуб уже заблокував трансляцію кількох російських пропагандистських каналів, Твіттер заблокував можливість реєструвати акаунти в росії. Мета, тобто Фейсбук колишній, обмежила доступ до каналів russiatoday та Sputnik по всьому світу. Також рекламодавці з росії більше не зможуть створювати або показувати рекламу на своїх платформах в Ютубі", - сказав Ткаченко.
24 лютого президент російської федерації володимир путін оголосив про початок вторгнення до України. Російські війська одночасно перетнули українські кордони з півночі, сходу та з Криму. Вони руйнують міста, вбивають мирне населення, обстрілюють та знищують ключові об'єкти інфраструктури, ракети влучають в житлові будинки українців.
В Україні запроваджено воєнний стан та оголошено загальну мобілізацію. Збройні сили України за підтримки всього народу мужньо протистоять агресії.