Біля намету "Все для Перемоги" на площі Свободи у центрі Харкова відзначили 252-гу річницю від дня народження класика української літератури, поета та драматурга Івана Котляревського.

Коментар кореспонденту Укрінформу з цієї нагоди дав координатор міського культурно-освітнього хабу та кіноклубу "Нова Україна", заслужений журналіст України Володимир Чистилін.
"Хочемо нагадати землякам, що Котляревський, визнаний як фундатор сучасної української літератури, був дуже різним, що відбилося на його долі. Духовна семінарія, невдале кохання, військова кар’єра, чиновницька служба, товариство масонів, директорство у будинку виховання дітей, мистецтво, затяте холостяцтво, театральне життя та вишуканий гумор, від якого шаленіла тодішня інтелектуальна еліта – все це про нього. Але передусім Котляревський – це початок справжнього культурного спротиву Російській імперії. Не даремно у часи національного відродження ХІХ століття його ім’я для вітчизняних діячів значило дуже багато, а Тарас Шевченко писав про нього: "Будеш, батьку, панувати, поки живуть люди, поки сонце з неба сяє, тебе не забудуть!", - розповів на відкритті акції Чистилін.

За його словами, Котляревський сам себе виносив за дужки історії та просто, без зайвого пафосу, творив український наратив: "Коли Котляревський ішов вулицями рідної Полтави (де, до речі, ще в 1903 році йому встановили перший у Російській імперії пам’ятник як герою війни 1812 року, бо визнати його українським поетом, який своєю творчістю кинув культурний виклик Московії, було для царизму неможливо), з ним уклінно віталися всі – від старого до малого. Безжурний і оптимістичний – він ніколи не скаржився: "Я до жалю не мастак: я сліз та кохання боюся"…

Гості акції, для яких установили стільці біля намету, почули майже всю "Енеїду" у виконанні артистів харківських театрів, тут також відбувся показ документальних фільмів про Котляревського та його оточення.
Як повідомляв Укрінформ, ім’я Івана Котляревського увічнено у назві Харківського національного університету мистецтв. Саме тут у 1991 році започатковано міжнародний фестиваль класичної музики "Харківські асамблеї", у програмі якого були теми, так чи інакше пов’язані з особистістю Котляревського - від "Гайдн та Котляревський: мистецтво оптимізму" до "Котляревський-250: особистість на перехресті культур".
Фото: facebook.com/nakipelovo