На Вінниччині Музей композитора Миколи Леонтовича, розташований у с. Марківка Теплицького району, отримав у подарунок репліку дивана, який належав родині композитора.

Про це у Фейсбуці повідомляє Музей композитора Миколи Леонтовича, передає Укрінформ.
«Музей композитора Миколи Леонтовича отримав цінні доповнення: репліку дивана другої половини ХІХ ст. у стилі бідермаєр, що належав родині Леонтовичів», - йдеться у повідомленні.
Згідно з повідомленням, репліку дивана для музею композитора виготовили у київській художньо-виробничій майстерні «Артміст».
Окрім того, колекцію музею поповнило старовинне піаніно (1909 р., Дрезден, Німеччина), подароване музею черкащанином Юрієм Ткаченком. Ідея подарувати піаніно у нього з’явилася у пана Юрія саме під час екскурсії до музею. Інструмент налаштований і досі має гарне звучання.
Фінансову допомогу у виготовленні репліки дивана та доставку старовинного піаніно із м. Черкас до музею надав Фонд «МХП – Громаді».

Як повідомлялось, Музей композитора Миколи Леонтовича – це Відокремлений підрозділ Вінницького обласного краєзнавчого музею. Він розташований у м. Марківка, на місці родинного будинку Леонтовичів, в якому 23 січня 1921 року композитор загинув від руки більшовицького агента.
Поруч з музеєм розташований меморіальний комплекс на могилі Миколи Леонтовича.
Микола Леонтович - видатний український композитор, хоровий диригент, фольклорист, педагог i громадський діяч, який вписав яскраву сторінку в історію української музики. Його називають українським Бахом. Він є автором відомої обробки українського «Щедрика», яку наразі в усьому світі знають, як різдвяну колядку Carol of the Bells.