На столичній площі Перемоги 18 вересня відбулася церемонія закладання зірок переможцям Загальнонаціональної акції «Зірка України» - Ігорю Покладу, Оксані Білозір, Іво Бобулу та Наталії Шелепницькій.

Про це Укрінформу повідомили організатори.
“Цього разу до переліку людей, які прославили Україну, додалося ще чотири яскраві зірки. Це видатний український композитор Ігор Поклад — автор пісень «Ой, летіли дикі гуси», «Чарівна скрипка», «Пісня про матір», «Посміхнися, доле», «Кохана». Також свої іменні зірки отримали співачка, громадська діячка, волонтер і політик Оксана Білозір, відомий український співак, композитор, педагог Іво Бобул та співачка академічного жанру, актриса, професор вокалу, композитор, громадський діяч Наталія Шелепницька”, - ідеться в повідомленні.

Під час церемонії голова оргкомітету Ростислав Левінзон та генеральний продюсер акції Валерій Куцевалов вручили переможцям дипломи та пам'ятні знаки «Зірка України».

Після офіційної частини відбувся концерт за участю лауреатів акції та їхніх друзів. Шелепницька виконала арію «Хабанера» з опери Бізе «Кармен» та власну пісню «Сила жінки» (сл. Міли Кирилюк). Іво Бобул заспівав «Небеса очей твоїх» композитора Ігоря Поклада, а також хіти, музику до яких написав сам. Оксана Білозір виконала шлягер «Україночка» та зворушливу «Чорну квітку», присвячену удовам бійців АТО.

Переможниця талант-шоу «Голос країни» (2018) Олена Луценко заспівала пісню Ігоря Поклада «Очі на піску», яка вперше пролунала в 1969 році.
Директор видавничого дому «АДЕФ Україна» Алла Істоміна презентувала автобіографічну книгу Ігоря Поклада «По ту сторону рояля».
Акція «Зірка України» як символ найвищого визнання була заснована в 2001 році. Тоді ж була закладена й «Алея Зірок». Першою на ній у 2001 році з’явилася зірка Василя Зінкевича. У різні роки лауреатами нагороди ставали Софія Ротару, Євгенія Мірошниченко, Сергій Бубка, хор ім. Г.Верьовки та Анатолій Авдієвський, Богдан Ступка, Ада Роговцева, Олег Блохін, Тарас Петриненко, Михайло Воронін, Дмитро Гнатюк, Юрій Рибчинський, Олександр Злотник, Мирослав Вантух з Національним заслуженим академічним ансамблем танцю України імені Павла Вірського та ін.
Фото: Універмаг Україна