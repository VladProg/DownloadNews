На Каннському кінофестивалі 25 травня відбудеться світова прем'єра створеного за підтримки Держкіно дебютного фільму режисера Максима Наконечного "Бачення метелика".

Як передає Укрінформ, про це повідомляє пресслужба Держкіно.
«Cтрічку Максима Наконечного відібрано до секції "Особливий погляд" (Un Certain Regard) офіційного відбору 75-го Каннського кінофестивалю. Фокус цієї категорії – фільми, які вирізняються оригінальною ідеєю та естетикою і, на думку програмного відділу фестивалю, матимуть значний вплив на розвиток кіномистецтва», - йдеться у повідомленні.
Зазначається, що повнометражний дебют Максима Наконечного "Бачення метелика", відомий під робочою назвою "Спас", – це жорстка та сюрреалістична історія про жінку-воїна, яка після звільнення з ворожого полону намагається повернутися до мирного життя в Україні. Біль і травма через пережите повсякчас виринають на поверхню, проте щось всередині неї не дозволяє забути, чому вона мусить жити далі.
Головні ролі зіграли актори театру та кіно Ріта Бурковська (кінодебют відбувся у фільмі Мантаса Кведаравічюса "Парфенон") та Любомир Валівоць (актор Київського театру на Липках). Серед акторського складу - відома драматургиня та режисерка Наталка Ворожбит та актор і волонтер Мирослав Гай. Також у фільмі зіграли непрофесійні актори - реальні лікарі, військові, зокрема й колишні полонені.
Режисер і сценарист – Максим Наконечний. Співсценаристка – Ірина Цілик. Продюсерки – Ліза Сміт, Дар’я Бассель. Міжнародні копродюсери – Аніта Юка, Даґмар Седлачкова, Маріо Адамсон, Серхіо С. Аяла. Операторка-постановниця – Христина Лізогуб. Монтаж – Івор Івезічь та Аліна Горлова. Звукорежисер – Василь Явтушенко. Композитор – Джян Бабан.
Країни виробництва – Україна (TABOR), Чехія (MasterFilm), Хорватія (4Film), Швеція (Sisyfos Film Production).
Фільм створено за підтримки Державного агентства України з питань кіно та Міністерства культури та інформаційної політики України, Eurimages, Чеського кінофонду, Хорватського аудіовізуального центру, Шведського кіноінституту, Українського культурного фонду та Українського інституту.
Як повідомляв Укрінформ, 75-й Каннський міжнародний кінофестиваль триває з 17 до 28 травня 2022 року.
Фото: usfa.gov.ua