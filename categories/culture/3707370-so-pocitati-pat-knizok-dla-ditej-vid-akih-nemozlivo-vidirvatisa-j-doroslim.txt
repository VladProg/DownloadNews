Зібрали для вас п'ять новинок для дітей від українського видавництва

Науково доведено, що читання книжок не лише розвиває мислення, уяву, а й формує особистість дитини. Саме тому сьогодні наша добірка від видавництва #книголав, присвячена таким книжкам – пізнавальним, таємничим, щемливим та надзвичайно цікавим.


Якщо дитина ще маленька, батьки можуть просто читати для дитини, а більш дорослі хочуть ще й обговорити прочитане. Час, проведений разом за книжкою, не тільки привчає дітей до читання, а й створює позитивну атмосферу та психологічну підтримку.


«Найдивніші фобії» Марцін Пшевозняк


Фото: #книголав





Книжка про те, що мільйони людей на світі бояться того ж, що й вони. Науковці описали та дослідили аж сімсот фобій. Ця книжка розповість вам про багато з них.


Юні читачі разом з батьками під час читання дізнаються цікаві факти про різновиди та походження фобій, які часом бувають дивні та кумедні, а разом з головними героями книжки – Фобіо Страхетті та Нервонелла, які й самі панічно боїться різних речей, розкажуть захопливі різноманітні історії про фобії, також й про страхи відомих акторів, професорів, режисерів, які наважилися розповісти світу про них. Це може допомогти читачам знайти шляхи до подолання власних страхів, щоб спробувати їм сказати: «Бувай!».




«Психологія для початківців», Лара Браян, Роуз Голл, Еддi Рейнольдс



Чи спадало тобі на думку, чому ти мислиш, відчуваєш і дієш саме так? Ось що вивчає психологія. Ця книжка сповнена дивовижних відкриттів про психіку людини — як працює мозок, як ми ухвалює рішення, чому в групі погодимося інакше, ніж на самоті.


Книжка у зрозумілій формі розкаже допитливим читачам про психологію як науку. На цих сторінках ти знайдеш вправи для легкого запам'ятовування, перевіриш силу свого інтелекту за допомогою тесту і дізнаєшся про всі-всі професії у психології — хто знає, можливо, одна з них у майбутньому стане твоєю! Видання стане в нагоді не лише для дітей, але й для дорослих.




«Велике розслідування. Хапайся за зачіпку», Анжелс Наварро




Фото: #книголав

Кольорове ілюстроване видання для юних та допитливих читачів, які люблять розгадувати загадки разом з героями і шукають пригоди. Читачі потрапляють у світ «Вищої школи детективів», де шукатимуть зачіпки та розслідуватимуть дев'ять загадкових справ, які трапилися у різних місцях: на хокейному матчі, у Музеї сучасного мистецтва, круїзному лайнері, в торговельному центрі, на вечірці, на концерті, у цирку, на телебаченні та біологічній лабораторії.




«Таємні історії маленьких і великих перемог», Таня Стус


Фото: #книголав



Це десять оповідань із терапевтичним ефектом про досвід проживання дітьми подій російсько-української війни. Кожна історія складається з двох частин: реалістичної та казкової, – що дозволяє показати певну ситуацію та знайти спосіб подивитися на неї крізь призму казкового сприйняття. В оповіданнях обережно та делікатно зображуються теми втрати дому, переїзду, адаптації, емоційних переживань, агресії, суму за рідними речами, мінної безпеки, сприйняття інвалідності або загибелі воїнів, очікування на перемогу.


Проєкт покликаний у художній формі пояснити дітям складні питання, що виникають під час нашого досвіду проживання війни, віднайти втрачену силу та опору, а також відчути серцем любов і підтримку одне одного та переконатися, що разом ми сильні!


Робота над створенням історій велася у співпраці з дитячою сімейною психологинею Світланою Ройз, яка консультувала щодо психологічних моментіває


«Місія Кіото, або Аріка проти прищів», Ольга Тітова


Фото: @anyta_books

У підлітків багато проблем – перша закоханість, непорозуміння з батьками, сварки з найкращою подругою, зрештою, прищі.


Кіра, головна героїня цієї історії через це дуже страждає. Їй 14 років, вона малює манґу, веде блог в інсті, має собаку Йоко і збирається до поїздки в омріяну Японію, але всі думки тільки про те, як очистити свою шкіру. Похід до косметолога був невдалим, в той самий день посварилася з татом, втомлена та схвильована Кіра заснула і їй приснилася фея Харумі. Вона знає все про догляд за шкірою і пропонує свою допомогу.


Дівчина прокидається і вирішує спробувати те, що дізналася від феї, а цей процес змальовує у своєму скетчбуці. Це корисні поради про те, що робити, якщо виліз прищ, як підібрати косметику для щоденного використання, яка їжа корисна або шкідлива для шкіри та ще багато інших речей.


Авторка книжки – ще й професійна косметологиня, тому тими рекомендаціями, про які пише Кіра можна сміло скористатися, щоб покращити стан своєї шкіри і забути про таку проблему, як прищі. Водночас це історія-підтримка для дівчат-підліток, які переживають великі зміни, як от переїзд в інше місто та навчання у новій школі, чи перше кохання, або першу серйозну суперечку з найкращою подругою і для тих, хто вирішив нарешті полюбити себе.
Перше фото hdqwalls.com