Керівництво держави працює над окремою програмою післявоєнного відновлення культурної спадщини України.

Про це голова Комітету Верховної Ради з питань гуманітарної та інформаційної політики Микита Потураєв повідомив у інтерв’ю Укрінформу.
«Ми над цим працюємо. І відеонаради з міністрами відбуваються, і очно зустрічалися в Міністерстві культури та інформаційної політики з Олександром Ткаченком, і в телефонному режимі обговорюємо це. Ми розуміємо, що це має бути окрема програма, про яку вже і міністр говорить, і Євгенія Кравчук (заступник голови Комітету з питань гуманітарної та інформаційної політики ВР — ред.) поїде у відрядження в ПАРЄ, де порушуватиме це питання на європейському рівні. У ПАРЄ доречно це обговорювати, щоб європейські партнери допомогли нам профінансувати окрему програму, спрямовану на відновлення культурної сфери», - сказав Потураєв.
Він розповів, що внаслідок бойових дій було зруйновано або пошкоджено десятки релігійних споруд, пам’яток архітектури, музеїв, культурних центрів, бібліотек. Депутат уточнив, що підрахунок втраченого триває.
За його словами, деякі краєзнавчі музеї були розграбовані. Зокрема, за попередніми даними, було викрадено картини Архипа Куїнджі та Івана Айвазовського.
Водночас Потураєв зазначив, що керівництво держави має попереднє уявлення щодо кількості грошей, необхідних для відбудови культурної спадщини. Він відмовився конкретизувати суму, але наголосив, що це – «дуже багато». У цьому контексті політик зауважив, що Україна звертатиметься до західних та європейських партнерів із проханням допомогти з фінансуванням відповідної програми.
Як повідомляв Укрінформ, 24 лютого російська федерація розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст і сіл. ЗСУ, Сили територіальної оборони та весь український народ ефективно чинять спротив російським військам і завдають їм великих втрат.