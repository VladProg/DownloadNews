Команда продакшену OK Media Company розпочала роботу над сценарієм біографічної історичної драми “Загубити, щоб знайти”.

Про це йдеться в пресрелізі, переданому Укрінформу.
Сценарій художнього фільму розробляється на основі реальної історії про двох іспанських дівчат, дочок міністра, викрадених у 1936 році та депортованих в УРСР. Йосиф Сталін планував використовувати дітей як важіль впливу на владу Іспанії, але все пішло не за планом. Марія та Кармен під чужими іменами назавжди залишилися в Україні, де знайшли свою нову Батьківщину, пережили Другу світову війну. В Іспанію вони так і не повернулися.
Сценарій розробляється за підтримки Українського культурного фонду. Автор ідеї Ігор Висневський (сценарист; режисер фільмів “Інший Франко”, “Слово” та ін.), продюсер Ольга Клименко (повнометражний художній фільм “Позивний Бандерас”, телевізійний серіал “Сага”, короткометражний фільм “Бог простить” та ін).
Продюсер розповіла, як виникла ідея фільму. “Ігор Висневський запропонував познайомитися з пані Людмилою, дочкою Марії, та послухати неймовірну історію її мами. Після зустрічі в мене не виникало сумнівів, що ця історія має право на життя. Ми з творчою командою маємо намір розкрити ще одну малознайому сторінку радянського періоду в історії нашої країни через художнє кіно, засноване на реальних подіях”, - зазначила Клименко.
Творча команда ставить перед собою складні питання: що таке для людини усвідомлення Батьківщини, чи можна її втратити і чи можна знайти в новій країні. Сценарій розробляється методом “сценарної кімнати”, де в команді разом працюють кілька сценаристів, скрипт-доктор, історичний консультант та Людмила Холодняк - дочка однієї з героїнь історії, чия біографія закладена в основу фільму.
Крім Висневського до команди сценаристів увійшли Роман Волосевич (короткометражний фільм “Сумні портрети” отримав гран-прі кінофестивалю KIFF) та Ігор Зайцев (короткометражний фільм “Людина з фотоапаратом” отримав головний приз кінофестивалю “Кінокульт”).
Зйомки фільму заплановані на 2022–2023 роки. Слідкувати за розвитком проєкту можна на Фейсбук-сторінці.
"Загубити, щоб знайти" (Lose to find) – перший самостійний проєкт OK Media Company. Цю компанію заснувала у грудні 2017 року Ольга Клименко. Серед основних напрямів її діяльності – виробництво кіно- і телевізійних фільмів, телевізійних програм, документальних фільмів, створення аудіовізуальних творів різної спрямованості.