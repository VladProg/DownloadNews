Очільник МКІП Олександр Ткаченко разом з міністрами культури ЄС звертаються до ЮНЕСКО з ініціативою змінити місце проведення 45-ї сесії Комітету всесвітньої спадщини - з російської казані на Львів.

Про це Ткаченко написав у Телеграмі, передає Укрінформ.
«ЮНЕСКО надає підтримку Україні в питаннях збереження культурної спадщини та закликає росію утриматися від руйнування та захоплення цінностей. Відповідну декларацію стосовно захисту культурної спадщини України прийняли на другому позачерговому засіданні Комітету з охорони культурної спадщини ЮНЕСКО у випадку збройного конфлікту 18 березня», - написав Ткаченко.
Він зазначив, що разом з колегами - міністрами культури ЄС звертається до ЮНЕСКО щодо скасування проведення 45-ї сесії Комітету всесвітньо спадщини в казані й перенесення її до Львова.Також, за словами Ткаченка, ЮНЕСКО має позбавити росію статусу члена організації.
«А тепер повернемось до декларації. Зокрема, в ній росію закликали: дотримуватися зобов’язань відповідно до Гаазької конвенції 1954 року та ратифікувати Другий протокол до неї; припинити будь-які форми пограбування, незаконного привласнення та вандалізму, спрямовані проти культурних цінностей, а також утримуватися від реквізиції рухомих культурних цінностей, що знаходяться в Україні», - написав Ткаченко.
Крім того, декларація: заохочує Україну, у тісній координації з ЮНЕСКО, якнайшвидше позначити ключові об’єкти культурної спадщини захисною емблемою Гаазької конвенції 1954 року (із зображенням Блакитного щита); запрошує всі держави - члени ЮНЕСКО та відповідні експертні організації з питань культурної спадщини надавати Україні на її прохання будь-яку підтримку чи поради щодо захисту та охорони своєї культурної спадщини.
Також, за словами Ткаченка, Комітет з охорони культурної спадщини ЮНЕСКО у випадку збройного конфлікту ухвалив рішення про надання Україні невідкладної підтримки, зокрема, фінансової, та висловив готовність надати статус посиленого захисту (enhanced protection) ключовим об’єктам культурної спадщини відповідно до положень Гаазької конвенції 1954 року та протоколів до неї.
«МКІП продовжить вести діалог із ЮНЕСКО та наголошувати на більш жорстких вимогах та санкціях для росії», - додав міністр.
Як повідомлялося, у Міністерстві культури та інформаційної політики закликають не поширювати інформацію про переміщення об’єктів культурної спадщини під час війни.