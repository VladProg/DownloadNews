Незалежність та самобутність української нації вже не потрібно доводити всьому світу.

Як передає Укрінформ, про це ідеться у привітанні міністра культури та інформаційної політики Олександра Ткаченка з Днем Незалежності України у його Телеграмі.
"День Незалежності України сьогодні є особливим не тільки тому, що він співпадає з півріччям повномасштабної війни. Ми ще ніколи в історії не відчували себе такою потужною та єдиною нацією, незалежність та самобутність якої вже не потрібно доводити всьому світу. Світ тепер знає українців як сміливий, сильний, волелюбний, незалежний народ. Ми відчули силу свого коріння та спадщини - в них ми черпаємо нашу непереможну силу", - наголосив міністр.
Ткаченко побажав усім "мирного неба, скорішої перемоги над ворогом, єдності, сил стояти пліч-о-пліч та підтримувати одне одного, щоб якнайшвидше відбудувати сильну, вільну, передову країну Європи - від Львова до Луганська, від Чернігова до Сімферополя".

Як повідомляв Укрінформ, 24 серпня 2022 року Україна святкує 31-у річницю проголошення незалежності.