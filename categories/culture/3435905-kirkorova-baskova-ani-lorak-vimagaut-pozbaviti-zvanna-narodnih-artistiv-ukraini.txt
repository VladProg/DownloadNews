Комітет Верховної Ради з питань інформполітики звернувся до Президента щодо позбавлення почесних звань "народний артист України" і "заслужений артист України" Баскова, Бортка, Горелла, Кіркорова, Ігоря Крутого, Кароліни Куєк (Ані Лорак), Світлани Лободи, Таїсії Повалій.

Як передає Укрінформ, про це народний депутат, голова підкомітету з питань інформаційноїполітики цього комітету Євгенія Кравчук повідомила у Фейсбуці.
За її словами, "у час, коли справжні митці України роблять все можливе, щоб підтримати нашу державу (займаються волонтерством; багато артистів навіть вступили до лав ЗСУ), дехто продовжує продавати свою гідність за криваві рублі, заперечує чи замовчує війну та підтримує агресію проти України".
Як наголосила Кравчук, "ці люди не матимуть жодних почестей в Україні не лише на людському рівні, а й офіційно".
Як повідомлялося, 24 лютого путінська росія розпочала неспровоковану повномасштабну війну проти України, здійснює масовані обстріли і бомбардування міст та селищ. На боротьбу із загарбниками піднявся весь народ України, її Збройні сили та Сили територіальної оборони зупинили наступ ворога та завдають йому великих втрат.