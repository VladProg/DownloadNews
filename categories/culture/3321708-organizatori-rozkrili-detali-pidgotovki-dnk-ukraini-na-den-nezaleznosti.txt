Організатори розглядали кілька варіантів перформансу про історію України на урочистостях до Дня Незалежності, перш ніж визначитися з остаточною версією: дівчинка проходить крізь історичні віхи до сьогодення.

Про це розповів заступник керівника Офісу Президента Кирило Тимошенко у фільмі "30 років незалежності. За лаштунками", який українські телеканали демонструють у п’ятницю та суботу, повідомляє Укрінформ.
"Був парад, ми розуміли, що буде техніка, військові, але не було зернятка. Були різні варіанти: пісні, флешмоби і т.д. Потім режисер Андрій Нестеренко запропонував "історію ДНК" з дівчинкою, яка йде через історію України", - зазначив він.
За його словами, розглядалися різні варіанти "Історії ДНК", зокрема з дівчинкою, яка ростиме до 30 років, але його відкинули.
У свою чергу, головний режисер заходів до Дня Незалежності Андрій Нестеренко пояснив, що при підготовці ролика проводилися зустрічі з істориками, планували сцени від Трипільської культури до сьогодення, і таких сцен загалом вийшло 45.
"Було дуже багато ідей. Була непогана ідея з платформами, на яких мали знаходитись інсталяції на тему історії України, але ми зрозуміли, скільки буде техніки того дня військової на Хрещатику, подумали: ми тут ще зі своїми платформами будемо?! Від цього відмовились. І тут народилась ідея: якщо історія не може пройти повз них, тоді ми підемо крізь історію", - сказав режисер.
У фільмі зазначається, що головну героїню — 10-річну Єсенію Селезньову — відібрали після кількатижневих проб різних учасниць.
"Спочатку була співбесіда з режисером, а потім відеопроби. Мене попросили бути собою", - розповіла Єсенія.
Водночас у фільмі повідомляється, що музичний супровід до театралізованого дійства забезпечив піаніст Ігор Янчук.
"Я з дружиною і сином гуляли Володимирською гіркою. І там сидів, грав на піаніно вуличний музикант — Ігор. Ми зупинилися, навіть мій син зупинився, ми стояли і слухали. Це була дуже красива музика, це була його музика. І потім увечері в мене в голові почала грати ця музика, яку я почув від вуличного музиканта. Я скинув Андрію, режисерові, відео, він сказав, що це дуже схоже на те, що у нього було в голові, що він хотів зробити в музичному плані саме для сцени з дівчинкою, яка йде крізь історію", - зауважив Тимошенко.
Автором композиції виступив Дмитро Саратський, який заявив, що ритм взяв саме з вуличної гри Ігоря Янчука.
Показ фільму-спецпроєкту «30 років незалежності. За лаштунками» на українських телеканалах відбуватиметься у п’ятницю та суботу.
Як повідомив Офіс Президента у Фейсбуці, у фільмі, який уже продемонстрував “ICTV”, дружина Президента Олена Зеленська, міністр закордонних справ Дмитро Кулеба, керівник Офісу Президента Андрій Єрмак, його заступник Кирило Тимошенко, режисери, продюсери й інші учасники подій розповіли про деталі підготовки та проведення заходів до Дня незалежності.
Зокрема, йдеться про головні події, приурочені до 30-ї річниці Незалежності: від привезення Конституції Пилипа Орлика, церемонії вручення перших відзнак “Національна легенда”, святкування Дня Державного Прапора, проведення установчого саміту Кримської платформи та першого саміту перших леді й джентльменів до урочистостей на майдані Незалежності - військового параду й театралізованого дійства “ДНК України: “Україна відвойовує своє”.
Розповідається також про підготовку концертів - італійського оперного співака Андреа Бочеллі та святкового на столичному стадіоні “Олімпійський”.

“За ці дні ми показали: так, нам важко, так, у нас війна, але навіть для хлопців, які сьогодні перебувають на Донбасі, для них було дуже важливо почути, що вони захищають дійсно потужну країну. Найдорожче, що є, - це життя. І коли людина готова жертвувати своїм життям, ризикувати ним, вона має бути впевнена, що жертвує заради країни, яка знає про це, цінує, країни, якою можуть люди пишатися”, - підкреслив керівник ОП Андрій Єрмак.
За його словами, напередодні та безпосередньо 24 серпня Україну відвідала безпрецедентна кількість іноземних гостей високого рівня — президентів, прем’єр-міністрів, спікерів, глав міністерств закордонних справ.
“Усі ці візити напередодні Дня Незалежності, у День Незалежності, у день проведення Кримської платформи — це, насправді, про одне: про авторитет України на міжнародній арені. Ми показали, що Україна не є бідною родичкою або постійним прохачем. Ми показали за ці дні, що Україна — це держава, яку поважають, яка веде за собою, а не лише приєднується до інших, держава, яка є не жертвою, а рятівником”, - наголосив міністр закордонних справ Дмитро Кулеба.
Як повідомляв Укрінформ, 24 серпня на Майдані незалежності у Києві відбулися урочистості з нагоди 30-річчя незалежності України, у рамках яких проведено військовий парад і продемонстровано театралізоване дійство "ДНК України: Україна відвойовує своє".