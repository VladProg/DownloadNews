День українського кіно відзначається у суботу, 10 вересня.

Він установлений згідно з Указом Президента від 12 січня 1996 й щороку відзначається у другу суботу вересня, повідомляє Укрінформ.
Український кінематограф бере початок з кінця ХІХ століття, коли в 1893 році механік Одеського університету Йосип Тимченко на три місяці раніше за Едісона й більше ніж за рік раніше від братів Люм’єрів сконструював кінознімальний та кінопроєкційний апарати. Кілька років по тому у Харкові Альфред Федецький зняв низку короткометражних картин, і 2 грудня 1896 у приміщенні Харківського оперного театру (тепер обласна філармонія) провів перший в Україні публічний кіносеанс.
Ігрові стрічки з’явилися в Україні 1907 року, з 1909 почали випускались комедії, драми, водевілі з репертуару та у виконанні акторів українських театрів: «Шельменко-денщик», «Москаль-чарівник», «Ніч перед Різдвом». Існували невеликі студії в Катеринославі (Дніпро), Одесі, Києві. Потім були по-справжньому «революційні» для українського кіно 20-ті роки ХХ століття, коли з’явилися фільми Довженка «Звенигора» (1928), «Арсенал» (1929), «Земля» (1930).
З появою звуку український кінематограф отримав нове дихання. У 30-х роках Іван Кавалерідзе знімає «Коліївщину» (1933), «Прометея» (1935), «Наталку Полтавку» (1936), «Запорожця за Дунаєм» (1937). Після закінчення війни, попри жорстку цензуру й тиск, на екрани кінотеатрів виходять фільми Леоніда Осики, Сергія Параджанова, Кіри Муратової, Юрія Іллєнка та інших визначних українських кінорежисерів.
Сьогодні, після повномасштабного російського вторгнення в Україну, велика кількість вітчизняних кіномитців була змушена взяти до рук зброю, аби стати на захист Батьківщини.
Державне агентство з питань кіно на своїй сторінці у Фейсбуці оприлюднило скан привітання Президента Володимира Зеленського працівникам кінематографії.

У ньому глава держави наголосив: "Сьогодні Україна в огні, розпаленому росією, відстоює свою незалежність і європейські цінності. Вдячний митцям, які нині відкривають світові велич і духовну красу України, її незборимий народ, що героїчно протистоїть агресору, утверджує суверенітет і територіальну цілісність своєї країни. Дякую всім, для кого українське кіно є голосом майбутньої перемоги свободи, хто творить заради Перемоги".
“Сьогодні в День українського кіно та день народження видатного українського кінорежисера Олександра Довженка хочу привітати всіх тих, хто створює українське кіно”, - ідеться у дописі міністра культури та інформаційної політики Олександра Ткаченка.
За словами Ткаченка, цього року на Венеційському кінофестивалі стрічки “Люксембург, Люксембург” та “Валерія виходить заміж” показуватимуть у програмі “Горизонти”. Дві українські стрічки позмагаються на кінофестивалі в Торонто.
Він додав, що “на обох фестивалях демонструють фільм про війну в Україні Євгена Афінієвського “Свобода у вогні: Українська боротьба за свободу”. Проєкт є продовженням фільму “Зима у вогні: боротьба України за свободу”, прем'єра якого відбулася у 2015 році на платформі Netflix”.
“Для мене кіно - це особливий вид мистецтва, за який я завжди вболіватиму”, - зауважив Ткаченко.
Міністр побажав усім творцям кіно "сприятливих умов для роботи, натхнення та визнання”.
“Скоро очікуємо добрі новини про підтримку українського кіно від наших міжнародних партнерів”, - додав Ткаченко.