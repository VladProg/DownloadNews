До 10 листопада до 15:00 продовжили терміни подання документів для участі у мистецькому конкурсі з розроблення моделей інформаційних продуктів, у тому числі графічного характеру, для планування, організації та реалізації інформаційної-просвітницької кампанії на тему: «Україна без бар’єрів».

Як передає Укрінформ, про це повідомляє Міністерство культури та інформаційної політики.

“Сьогодні наші захисники та захисниці, ризикуючи своїм життям, боронять нашу країну та наших людей. Частина з них, на жаль, під час виконання бойових завдань отримують поранення, у зв’язку з чим набувають інвалідності. Коли вони повернуться, ми маємо зустріти їх з вдячністю, повагою та допомогою тим, хто цього потребуватиме”, - йдеться у повідомленні.
МКІП запрошує людей творчих професій взяти участь у мистецькому конкурсі, результати якого ляжуть в основу інформаційно-просвітницької кампанії «Україна без бар’єрів».
Мета кампанії: продемонструвати повагу до українських захисників та захисниць, які повертаються з фронту, звернути увагу суспільства на необхідність розвитку безбар’єрного простору та доступність державних послуг.
Детальніше про конкурс та умови участі можна подивитися за посиланням.
Як повідомляв Укрінформ, Державне агентство України з питань мистецтв та мистецької освіти оголосило конкурс на здобуття премії імені Олеся Гончара 2024 року за кращі літературні твори.