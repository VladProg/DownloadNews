Українська співачка Руслана 15 травня виступить в Анталії в рамках благодійного заходу для збору коштів на додаткову евакуацію дітей-сиріт з України до Туреччини.

Як передає Укрінформ, про це посольство України в Туреччині повідомляє у Фейсбуці.
«Благодійний захід єднання українців в Анталії відбудеться 15 травня. Подію підтримає відома українська співачка Руслана - переможниця пісенного конкурсу «Євробачення-2004» у Туреччині безкоштовним виступом», - йдеться у повідомленні.
Мета проведення заходу: поширення правдивої інформації про події в Україні, інформування про проєкт «Дитинство без війни», який займається евакуацією дітей-сиріт з України до Туреччини, залучення коштів на додаткову евакуацію українських дітей.
Захід відбудеться на площі Ататюрка (Atatürk Kent Meydanı), між торговим центром TerraCity та будівлею мерії району Муратпаша. Початок о 16.30.