У Галереї протестного мистецтва Музею Майдану відбувся показ документального фільму "Як вижити, коли тебе вбивають" - про життя кількох десятків мешканців Гостомеля під час російської окупації.

Про це повідомляє кореспондент Укрінформу.
"Робоча назва цього фільму була "Ноїв ковчег". Це історія про те, як група людей, незнайомих до війни, рятувалися в одному будинку ЖК "Чеський двір". Вони з волі випадку зібралися в цьому будинку, вони вижили", - розповіла виконавча продюсерка Обʼєднання українських продюсерів Ілона Шнейдер.
За її словами, стрічку побудовано як інструкцію з виживання. Автори фільму зібрали інформацію завдяки глибинним інтерв'ю від близько 40 осіб і сконцентрували її у десятьох практичних порадах про те, як вижити в окупації.
Продюсерка зауважила, що у кінцевий монтаж стрічки потрапили 15 героїв: інші не згодилися згадувати події на камеру. Робота над фільмом тривала п’ять місяців. Відеоісторії записували як в Україні, так і за кордон, куди переїхали деякі гостомельці.
"Я їздила у відрядження знімати жінку з донькою, у якої помер чоловік. Коли ми їх записували - було дуже важко, тому що ти поділяєш їхнє горе, воно стає живим і майже твоїм. Але ми маємо це робити, тому що для нас важливо зафільмувати всі події, аби ми пам'ятали про війну та надалі змогли добудовувати історію своєї країни", - сказала Шнейдер.
Показ фільму відбувся у межах виставки "Лютий: Грані незламності", присвяченій боротьбі за Київ наприкінці лютого - на початку березня 2022 року. Ця битва стала вирішальною, бо у той момент Україна показала здатність перемагати війська рф. Водночас події фільму демонструють, як люди можуть долати смерть.
"Ключові події фільму розгортаються в Гостомелі. Фільм показує здатність перемагати виклики, залишатися людьми у війні, а також передусім виходити живими з пекла, не втрачати віру в те, що добро перемагає", - зазначила заступниця директора з культурно-виховної роботи Музею Майдану Ольга Сало.
Як повідомляв Укрінформ, увечері 2 квітня 2022 року Міністерство оборони заявило, що українські військові визолили Київську область від російських загарбників. Тоді останні підрозділи ворога були вибиті з Бучі, Гостомеля й Бородянки.