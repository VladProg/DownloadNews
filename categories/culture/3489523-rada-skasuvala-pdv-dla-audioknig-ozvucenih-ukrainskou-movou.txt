22 травня Верховна Рада внесла зміни до Податкового Кодексу, якими скасувала податок на додану вартість для виробництва та постачання аудіокниг, озвучених українською мовою.

За відповідний законопроєкт № 5876 в цілому проголосувало 299 народних обранців, передає Укрінформ.
Таким чином, закон звільнив від оподаткування операції з постачання, підготовлення (літературне, наукове і технічне редагування, коригування), виготовлення, поширення аудіокниг, озвучених українською мовою, окрім видань еротичного характеру.
Відповідні норми також поширюються на електронні послуги із постачання електронних примірників (електронно-цифрової інформації) та/або надання доступу до аудіокниг, озвучених українською мовою, окрім видань еротичного характеру.
Очікується, що прийняття закону сприятиме розвитку та поширенню українськомовних аудіокниг, захисту української мови і національної самоідентичності.
Як повідомлялося, в останні 3-5 років кількість аудіокниг демонструє зростання у США, Європі.
Також, як повідомляв Укрінформ, за програмою “єПідтримка” українці витратили на культуру та креативні індустрії майже 1,8 млрд грн. Серед найпопулярніших видів витрат: книжкові магазини – 908 млн грн; кінотеатри – 579 млн грн; театри, концерти та розважальні послуги – 302 млн грн.
Фото з відкритих джерел