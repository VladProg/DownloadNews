На щорічній конференції Європейського музейного форуму, яка проходила в естонському Тарту, український Victoria Museum отримав сертифікат номінанта на премію Кращий музей Європи 2022 року (EMYA).

Про це повідомили Укрінформу в пресслужбі Victoria Museum.
«Бути в номінації – вже означає бути переможцем. За 30 років незалежності – ми єдині, хто представив Україну на сцені Європейського музейного Форуму. Цьому передувала ретельна перевірка музею: на відповідність сучасним стандартам; репутації – моєї особистої та навіть моїх родичів; офіційне відвідування судді та неофіційне – таємного судді», - розповіла засновниця музею Вікторія Лисенко.
За її словами, на Церемонії нагородження EMYA на прикладі Victoria Museum вона показала, яким успішним і сучасним може бути український культурний проєкт, що особливо важливо сьогодні, під час війни. «В Тарту на кожній дискусійній панелі спікери згадували Україну та те, як музеї всієї Європи підтримують українців. Номінанти демонстрували, що саме роблять музеї для того, аби мешканці їхніх країн вже зараз робили висновки з нашої трагедії. Під час конференції неодноразово лунала думка, що саме музеї покликані формувати об’єктивне сприйняття нової реальності. І я цю думку цілком поділяю», - відзначила Лисенко.
Загалом участь у конференції Європейського музейного форуму допомогла засновниці Victoria Museum «зафіксувати нові орієнтири для розвитку музею під час війни та після перемоги».
Victoria Museum – приватний музей костюма та стилю, присвячений міській моді України 1830-1920 років. Музей відкрила в 2017-му році колекціонерка Вікторія Лисенко. Під час воєнного стану вхід до музею (а також усі заходи, що проводяться ним) став безкоштовним.
Щорічна конференція Європейського музейного форуму проходила в естонському Тарту 4-7 травня. В останній її день відбулася церемонія нагородження Премії European Museum of the Year (EMYA) 2022 року. (До Премії відбираються та нагороджуються нею музеї, які були створені останніми роками).
Як повідомляв Укрінформ, у Вільнюсі та Варшаві відкрилась виставка “Україна. Війна в Європі", яка розповідає європейцям про російську агресію на території України.
З 24 лютого в Україні триває російська воєнна агресія. Влада, Збройні сили України, весь народ піднялися на боротьбу з ворогом та чинять йому потужний спротив.
Фото: victoriamuseum.com.ua