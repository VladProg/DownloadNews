Список переможців Національної премії України імені Тараса Шевченка не опублікували на сайті Офісу Президента 9 березня у зв’язку із запровадженням додаткових номінацій премії для митців на час воєнного стану «За внесок у перемогу».

Про це голова Комітету з Національної премії України імені Тараса Шевченка Юрій Макаров повідомив у коментарі кореспонденту Укрінформу.
«9 березня під час зустрічі Президента з представниками культури та креативних індустрій я запропонував, щоб поряд із Національною премією України імені Тараса Шевченка запровадили номінації «За внесок у перемогу». Тоді нагородження мало відбутися до дня перепоховання Шевченка - 22 травня. Однак я не врахував один момент: лавреати премії оголошуються указом, а указ про Шевченківську премію може бути лише один - їх не може бути два. Тому вчора Офіс Президента відтермінував цей указ до результатів оголошення по всіх номінаціях, включно з додатковою», - зазначив Макаров.
Як зазначив голова комітету, сім номінацій «За внесок у перемогу» мають на меті відзначити людей, які творили під час війни задля підтримки українського духу: і в Україні, і за кордоном. Макаров зауважив, що разом із внеском оцінюватиметься й мистецька якість запропонованих творів.
«Роботи можуть бути будь-якими, але творчі критерії нікуди не подінуться: оцінюватиметься мистецька якість. Але додатковою складовою стане щось, що віднесе нас, наприклад, до прифронтових територій - коли приїздять артисти чи письменники з перформансами мало не на опорний пункт. Або творчі десанти на прифронтових територіях приїздять з акціями для місцевих мешканців, для публіки із щойно звільнених територій, для людей, які побували під окупацією. Також можуть висуватися й театральні вистави - під час війни в Україні відбулося понад 80 прем’єр», - пояснив він.
За словами Макарова, на нові номінації пропонувати кандидатів можуть всі культурні установи, а також члени й експерти комітету – як на Шевченківську премію. Заразом він наголосив, що через стислі часові межі лавреатів номінацій «За внесок у перемогу» обиратимуть за скороченою процедурою, - у два або один тури.
«Враховуючи стислі терміни ми можемо це провести за скороченою процедурою. Все залежить від юристів. Якщо вони дадуть добро, то ми це зробимо в два тури чи один. Премія, крім всього іншого, - це ретельна процедура, найменше порушення якої викликає суспільне обурення», - зауважив Макаров.
Як повідомляв Укрінформ, президент Володимир Зеленський подякував усім українським митцям, які допомагають дипломатам і журналістам протидіяти російським наративам під час спільної зустрічі до 209-тої річниці від дня народження Тараса Шевченка.