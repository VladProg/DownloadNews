У Посольстві України у ФРН відкрилася виставка українського художника, реставратора Ростислава Воронка.

Про це повідомляє кореспондент Укрінформу.
Протягом 2 років у дипломатичному представництві, де буває чимало поважних гостей, виставлятимуться близько 30 робіт художника, створених ним у період з 2006 по 2021 рік.
Серед картин - пейзажі, написані в Україні та Німеччині, де наразі працює Воронко, а також роботи на гафрованому картоні. Теми робіт охоплюють, зокрема, Майдан і Голодомор в Україні. Картини вже виставлялися за кордоном.
«Ця виставка – надзвичайна подія в моєму житті та творчості, вона має великий символізм, тому що я пишаюся тим, що я - українець», - заявив Воронко.
У розмові з кореспондентом агентства він зазначив, що в захваті від того, як добре була організована презентація вернісажу та якою «потужною» була атмосфера. Автор висловив подяку керівництву та працівникам посольства.






Виставка робіт українського художника Воронка у посольстві в Берліні






















Ростислав Воронко народився у містечку Радивилів на Рівненщині в родині відомого українського художника Михайла Воронка. Ростислав здобув художню освіту у Львівській національній академії мистецтва. Наразі живе в німецькому місті Бєсков, де має власну арт-студію та працює реставратором у мистецько-культурному центрі, активно бере участь у міжнародних художніх виставках – у містах Ґожув-Велькопольський (Польща), Вельхенхаузен, Фюрстенвалде, Бєсков (Німеччина), Бург Роланд (Бельгія), Гренобль (Франція), а також у міжнародному художньому пленері в Португалії, а також доглядає за роботами в архіві творів німецьких художників часів демократичної республіки. Проводив реставраційні роботи, зокрема у церкві XVIII ст., с. Крюґерсдорф, церковного органа XIX ст., с. Хохенвальде, у церкві XVII ст.,с. Ґьорсдорф, вівтаря церкви у с. Таухе.