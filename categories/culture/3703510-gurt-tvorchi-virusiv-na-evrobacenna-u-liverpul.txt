Гурт TVORCHI, який представлятиме Україну на Євробаченні-2023, вирушив до Ліверпуля.

Про це повідомив міністр культури та інформаційної політики Олександр Ткаченко в Фейсбуці, передає Укрінформ.
"Побажав хлопцям успіхів на Євробаченні у Ліверпулі. Вчора ввечері TVORCHI вже відправились в подорож, щоб представити нашу країну на конкурсі", - написав міністр.
Крім того, він зазначив, що вже днями стартує серія заходів у Ліверпулі, присвячених Євробаченню-2023 під українським та британськими прапорами.

Як повідомляв Укрінформ, пісенний конкурс «Євробачення-2023» пройде у Ліверпулі після того, як Україна, яка перемогла на конкурсі 2022 року з піснею Stefania гурту Kalush Orchestra, не змогла задовольнити вимоги щодо проведення конкурсу через безпекові побоювання, спричинені російським вторгненням.
Півфінали конкурсу відбудуться 9 та 11 травня, фінал - 13 травня. Україну на конкурсі представлятиме гурт TVORCHI з піснею Heart of Steel.