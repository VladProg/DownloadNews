Жодної евакуації за кордон українських культурних цінностей не відбувалося.

Про це в ефірі телемарафону “Єдині новини” сказав міністр культури та інформаційної політики Олександр Ткаченко, передає Укрінформ.
"У нас жодної евакуації (культурних цінностей, творів мистецтва - ред.) за кордон не відбувалося. У нас тривають виставки, саме відбувається виставка в Кракові робіт Пінзеля. Є виставки в Литві, є виставки, які найближчим часом відкриються в Луврі, в інших країнах. Це виставки, це не евакуація", - сказав Ткаченко.
Як повідомляв Укрінформ, міністр культури та інформаційної політики Олександр Ткаченко зі своїми колегами з Польщі та Литви Пьотром Глінським і Сімонасом Кайрісом підписали декларацію "Люблінського трикутника", яка передбачає підтримку Україну в різних міжнародних форматах для захисту її культурної спадщини та цінностей, обмін знаннями, підтримку українських митців та культурних фахівців, сприяння відновленню України та створення Європейського фонду для захисту та відновлення культурного та креативного сектору.