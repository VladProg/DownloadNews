Львів став першим містом України, де вийшов на широкий екран український анімаційний фільм "Мавка. Лісова пісня".

Про це повідомляють на офіційній сторінці мультфільму у Фейсбуці, передає Укрінформ.
«У Львові минув перший допрем‘єрний показ мультфільму «Мавка. Лісова пісня» за участі творчої команди проєкту. Нашу «Мавку» переглянули перші українські глядачі. Неймовірно щемко було спостерігати за їхніми живими відгуками. Як дітки гарно сміялись та підтанцьовували під саундтреки і як дорослі проймались чуттєвою історією кохання та битвою за своє — свій Ліс і свої ідеали», - йдеться у повідомленні.

Організатори допрем’єрного показу зазначають, що глядачі вийшли із кінозали радісні, піднесені та горді за українське.



Як повідомляв Укрінформ, прем’єра анімаційної стрічки "Мавка. Лісова пісня" в українських кінотеатрах відбудеться вже 2 березня.
Анімаційний фільм створено студією Animagrad (FILM.UA Group) за підтримки Державного агентства України з питань кіно, Агентства США з міжнародного розвитку (USAID). Кінотеатральну дистрибуцію здійснює FILM.UA Distribution та Кіноманія.
Фото: MAVKA