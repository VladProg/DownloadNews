В Амстердамі на Міжнародному фестивалі документального кіно (IDFA) відбулася світова прем'єра фільму “Дівчинка далеко від дому” данського режисера та сценариста Сімона Леренґа Вільмонта та української режисерки Аліси Коваленко.

Про це повідомляє Укрінформ з посиланням на Міжнародний фестиваль документального кіно в Амстердамі (IDFA).
Фільм розповідає історію 13-річної української дівчинки Насті, талановитої гімнастки, яка до повномасштабного вторгнення Росії в Україну жила в Києві. Війна ставить життя дівчинки та її рідних під загрозу. Настя змушена тікати до Німеччини з бабусею, сподіваючись, що це буде тимчасово.


У документальному фільмі розповідається про сильну дівчинку, міцні родинні зв’язки, дружбу, яку можна знайти у спорті. Це історія про те, як дівчинка пережила напружений рік — як їй довелося поспішно покинути свою країну та облаштовуватися в Німеччині. Настя з сумом переглядає безтурботні кліпи, які знімала в Україні зі своїми друзями до повномасштабної війни в Україні. У телефонних розмовах своїм батькам вона каже, що все добре, але насправді їй дуже важко. Вона не знає чи коли-небудь побачить всіх своїх друзів та чи зможе повернутися додому. Настя починає відчувати емоційне полегшення лише після того, як вона приєднується до місцевого клубу гімнастики в Німеччині. В Україні все ще війна, але гімнастика допомагає їй почуватися ніби вдома.
Як повідjмляв Укрінформ, раніше Сімон Леренґ Вільмонт зняв в Україні два повнометражні документальні фільми: “Віддалений гавкіт собак” і “Будинок зі скалок”.
Фільм “Будинок зі скалок”представляв Україну на Оскарі 2023. Цю документальну стрічку було номіновано на премію американської кіноакадемії у категорії “Найкращий документальний фільм”.
“Будинок зі скалок” є спільним виробництвом України, Данії, Швеції та Фінляндії за підтримки Держкіно України. Картина розповідає про українських дітей із неблагополучних родин, які живуть у дитячому будинку в тимчасово захопленому росіянами Лисичанську Луганської області.
Зйомки почалися ще у 2019 році й тривали два роки.