У Харкові Театр ляльок ім. Анасьєва просто неба, у дворі закладу, зіграв виставу «Вертеп. Війна. Вірші» за поезіями Сергія Жадана.

Про це повідомляється на сторінці театру у Фейсбуці, передає Укрінформ.
«На цих вихідних ми грали вистави у дворі театру. Хоч це не зовсім звичний формат, ми пишаємося, що змогли це зробити. Для нас надзвичайно важливо бачити обличчя глядачів, відчувати, що ми можемо разом говорити про те, що хвилює. Дякуємо, що підтримуєте нас», - ідеться в дописі.

За кілька днів до цього у театрі повідомили, що у зв’язку з забороною на масові заходи будуть грати спектаклі не у приміщенні, а у внутрішньому дворику театру.
«Всі ми помічаємо, як змінюється останнім часом культура - змінюються й теми, й формати. Інколи важко адаптуватися до умов воєнного часу, але в жодному разі не варто зупинятися», - зазначили в театрі.
Як писав Укрінформ, у Харкові переносять і скасовують вистави через заборону масових заходів для більше ніж 50 глядачів і відсутність укриттів у театрах.
Голова Харківської обласної військової адміністрації Олег Синєгубов у коментарі журналістам наголосив, що безпекова ситуація в регіоні не дозволяє проводити будь-які масові заходи. Він укотре зазначив, що ракети С-300, якими війська рф б’ють по місту з території Бєлгорода, долітають до Харкова за 30-40 секунд. За цей час фізично неможливо спустити в укриття (якщо воно є у закладі культури) кілька сотень глядачів.
Фото: Харківський театр ляльок ім. В.Афанасьєва