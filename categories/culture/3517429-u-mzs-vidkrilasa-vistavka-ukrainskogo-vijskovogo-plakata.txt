У стінах Міністерства закордонних справ України відкрилася виставка українського військового плаката.

Як повідомляє кореспондент Укрінформу, подію відкрив глава МЗС Дмитро Кулеба.




«Ми вирішили, що час розмістити тут виставку воєнного плаката, плаката, який присвячений повномасштабному російському вторгненню проти України для того, щоб міжнародні гості, які приходитимуть сюди на переговори, проходили повз них. Це було б їм нагадування про те, що відбувається», - сказав міністр.


Глава української дипломатії зауважив, що гості зможуть купувати ці роботи і підтримувати українських митців, водночас МЗС не буде на цьому заробляти.


Співорганізаторка проєкту Олеся Драшкаба додала зі свого боку, що їх ціллю було розповсюдження плакатів митців по всьому світу. За її словами, роботи створювалися з перших днів повномасштабного вторгнення та є рефлексіями авторів подій в Україні.

Як повідомляв Укрінформ, на Михайлівській площі Києва вже місяць триває виставка знищеної в боях військової техніки російської федерації «Війна за Незалежність України – 2022».
Фото: Руслан Канюка/Укрінформ