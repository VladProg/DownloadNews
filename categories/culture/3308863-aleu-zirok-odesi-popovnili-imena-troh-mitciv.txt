В Одесі у День міста, 2 вересня, відбулося урочисте відкриття нових імен митців на Алеї зірок – митців, які залишили слід в історії Одеси і зробили внесок у світову культуру.

Про це повідомляє пресслужба Одеської міськради, передає Укрінформ.
«Відкриття нових імен традиційно приурочено до ювілеїв відомих діячів мистецтва, які залишили слід в історії Одеси і зробили внесок у світову культуру. А інтеркультурна Одеса, у свою чергу, зробила свій внесок у їхнє світосприйняття і творчість», - зазначив на церемонії міський голова Геннадій Труханов.

Нові імена на Алеї зірок Одеси - письменник і поет Семен Ліпкін, класик одеської школи живопису Юрій Єгоров та поетеса і драматургиня Ганна Яблонська.




У мерії нагадали, що літератор Семен Ліпкін народився в Одесі, написав багато творів, присвячених Одесі. Юрій Єгоров займався станковим і монументальним живописом, графікою, викладав в Одеському художньому училищі ім. М. Грекова, був ректором Одеської академії мистецтв (1995-1997). А п’єси Ганни Яблонської йдуть на українських і зарубіжних сценах на початку 21-го століття, її життя трагічно обірвалося 24 січня 2011 року в аеропорту «Домодєдово» внаслідок теракту.



Як повідомлялося, сьогодні одесити урочисто відзначають День міста. За традицією відбуваються святкові концерти та інші заходи на імпровізованих сценах міста, а ввечері одеситів та гостей міста чекає гала-концерт на Потьомкінських сходах.