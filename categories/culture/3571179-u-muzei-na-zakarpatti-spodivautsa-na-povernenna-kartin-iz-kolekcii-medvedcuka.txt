В Закарпатському обласному художньому музеї імені Бокшая сподіваються, що цінні картини класиків Закарпатської школи живопису Ерделі, Бокшая, Глюка після слідчих дій у справі Медведчука потраплять до музею на зберігання.

Про це в коментарі кореспондентові Укрінформу повідомив директор музею Франциск Ерфан.
"На запит правоохоронних органів група наукових працівників музею – мистецтвознавців та художника-реставратора здійснили кілька виїздів на медведчуківську дачу «Ведмежа діброва», що знаходиться в Жденієві. Метою виїзду було обстеження колекції живопису. Наші фахівці оглянули колекцію, що нараховує кількасот живописних та графічних творів, та визнали її цільною. Там є дуже цінні твори, є і другорядні" - відзначив Ерфан.


За його словами, наразі роботи правоохоронці вивезли в Київ, є рішення конфіскувати майно та тривають слідчі дії у справі, порушеній проти Медведчука.


"Там є дуже серйозні роботи, яким понад 50 років і які вимагають особливого професійного зберігання. Наприклад, "Танок" Йосипа Бокшая, робота 36 року, також є дуже цінні роботи Манайла, Глюка, Ерделі, переважно натюрморти та пейзажі. Але це роботи дуже високо рівня, деяких немає навіть у нашому музеї. Ми сподіваємося, що після закінчення слідчих дій та суду в справі ці живописні роботи повернуться на Закарпаття" - сказав Ерфан.


Директор художнього музею наголосив, що твори колекції Медведчука мають велику музейну цінність та національну культурну вартість, оскільки є роботами знаних майстрів пензля, які у свою чергу є гордістю нашої духовної культури.

Як повідомляв Укрінформ, Личаківський районний суд Львова продовжив до 19 вересня строк тримання під вартою народного депутата Віктора Медведчука, підозрюваного у державній зраді.
12 квітня внаслідок спецоперації, проведеної Службою безпеки України, Медведчука затримали. Личаківський районний суд Львова обрав йому запобіжний захід у вигляді тримання під вартою. Також Личаківський райсуд заарештував 154 об'єкти рухомого і нерухомого майна Медведчука та його дружини Оксани Марченко, серед них і колекція мистецтва з вілли на Закарпатті, а також золотий вагон-ресторан.
Фото: Закарпатський обласний художній музей імені Й.Бокшая