Студія Animagrad (FILM.UA Group) і співачка Христина Соловій презентували кліп на саундтрек до анімаційної стрічки “Мавка. Лісова пісня”.

Як передає Укрінформ, про це повідомляє Державне агентство України з питань кіно.
“В анімаційному фільмі “Мавка. Лісова пісня” саундтрек у виконанні Соловій лунає у завершальній сцені та допомагає глядачам яскравіше відчути емоції від перегляду”, - йдеться у повідомленні.
Христина є авторкою слів, а також композиторкою “Лісової пісні”.
Над аранжуванням працювали саундпродюсери Павло Литвиненко та Євген Філатов (The Maneken). Режисером-постановником відеороботи виступив Андрій Колесник, оператором-постановником — Сергій Ревуцький, а образ створили Віталій Бірківський та Дмитро Грушківський.
”Лісова пісня” Лесі Українки — моя настільна книга ще з дитинства, я була кільканадцять разів на виставі у театрі Курбаса. Образ Мавки — мій улюблений в українському бестіарії. І я мала мрію бути причетною до створення нової культурної спадщини України, яка є триб’ютом Лесі Українці. Мені важливо бути у цьому процесі співтворцем. Переглядаючи робочі матеріали мультфільму, я розуміла, що в анімаційному фільмі історія й образ Мавки зовсім інші, ніж у першоджерелі драми-феєрії Лесі Українки “Лісова пісня”, себто її повне переосмислення. Відтак, я бачила своїм завданням написати пісню, лірика і музика якої буде натхненна Лесиними поезіями та стилем словопису”, — поділилася Соловій емоціями від роботи над саундтреком.
У кліпі перетинаються два світи: в одному — герої анімаційного фільму, в іншому — співачка, яка сама стає Мавкою у реальному світі.

"Дива трапляються з тими, хто вірить в них. І які б труднощі не були позаду, які б виклики не чекали попереду, з любов’ю та вірою в серці можна здолати все. “Лісова пісня” — це маніфест віри: в себе, в найближчих людей та в щасливе майбутнє", - зазначають творці стрічки.
Анімаційний фільм створений за підтримки Держкіно, Агентства США з міжнародного розвитку (USAID). Генеральним медіапартнером проєкту є канал "1+1". Кінотеатральну дистрибуцію здійснюють FILM.UA Distribution та “Кіноманія”.
Послухати композицію можна на усіх музичних платформах і Ютуб-каналі, а також у соціальних мережах FILM.UA Group та виконавиці.
Як повідомляв Укрінформ, касові збори мультфільму “Мавка. Лісова пісня" за перший прокатний вікенд склали 24 903 241 грн. Мультфільм вийшов у широкий національний прокат 2 березня.