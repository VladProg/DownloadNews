У віці 75 років померла народна артистка України Ніна Матвієнко.

Як передає Укрінформ, про це у Фейсбуці повідомила донька Антоніна Матвієнко.
«Мама померла…», - написала вона.
Через два дні, 10 жовтня, Ніні Матвієнко мало виповнитися 76 років.
Ніна Матвієнко народилася 10 жовтня 1947 року в с. Неділище Ємільчинського району на Житомирщині в багатодітній родині.
У 1968 році вона закінчила вокальну студію при хорі ім. Верьовки. Відтоді – його солістка. У хорі відбулося її професійне становлення. У 1979 р. вона стає Заслуженою артисткою, а в 1985 році – Народною артисткою України. В 1988 році їй присуджено Національну премію імені Тараса Шевченка, а в 2006 році – найпочесніше звання держави – Герой України.
У репертуарі співачки багато народних пісень, серед них обрядові, ліричні, гумористичні, пісні-балади, українські пісні XVII—XVIII сторіччя.
Також вона зіграла в телевиставах («Маруся Чурай», «Катерина Білокур», «Розлилися води на чотири броди»), художніх фільмах («Солом’яні дзвони», «Пропала грамота»), в радіовиставах («Політ стріли», «Кларнети ніжності»). Співачка озвучила ряд науково-популярних, хронікально-документальних кінофільмів, кілька теле- і радіопрограм. 1984 року брала участь у створенні українського мультфільму «Колискова». 1988 року був знятий відеофільм за участю Ніни Матвієнко «Русалчин тиждень». Серед авторських театрально-режисерських робіт актриси музичний спектакль «Під сонцем» (1997) за участю японського танцівника Тадаші Ендо, а також грандіозне музично-сценічне дійство «Золотий камінь посіємо ми» (1998). Крім того, Ніна Матвієнко 1995 року зіграла 16 вистав з американським театром La Mama E.T.C. (Нью-Йорк, США).
Артистка з великим успіхом гастролювала в Мексиці, Канаді, США, Чехії, Польщі, Фінляндії, Кореї, Франції, країнах Латинської Америки.