Популярний гурт «Океан Ельзи» з 21 серпня по 13 вересня проводить благодійний Help for Ukraine tour в країнах Балтії.

Про це повідомили кореспонденту Укрінформу в пресслужбі гурту.
«Під час туру ми збиратимемо кошти насамперед на потреби українських дітей, які постраждали від цієї страшної війни, а також - для наших захисників. І будемо нагадувати світові, що українці сьогодні борються не лише за свою країну, а й стоять на сторожі демократії, свободи та розвитку всієї Європи, найчастіше - й миру» – сказав лідер гурту Святослав Вакарчук.
До першого концерту туру, який пройде 21 серпня на «Арені Рига», музикант висловив окрему подяку «Латвії, всім латишам, підтримку яких ми бачимо, знаємо та відчуваємо ще з 2014 року». Вакарчук також підкреслив, що, перебуваючи тут, він завжди відчував, що Рига - справжнє європейське місто, а Латвія - європейська країна.
Наступні концерти балтійського Help for Ukraine tour відбудуться 8 вересня в Таллінні (Saku Suurhall), 10 вересня в Каунасі («Жальгіріс Арена») та 13 вересня у Гельсінкі (Kulttuuritalo).
Концерти туру вже проходили у Польщі, Грузії, Іспанії, Азербайджані, Німеччині. 17 і 19 серпня гурт виступить в рамках туру в Берліні та Празі.
Як повідомляв Укрінформ, 6 березня лідер гурту «Океан Ельзи» Святослав Вакарчук долучився до лав територіальної оборони Львівщини. Музикант відвідує гарячі точки фронту, звільнені від окупації міста, підтримує захисників та надає волонтерську допомогу нужденним. Він також продовжує надихати солдатів та українців творчістю, виконуючи пісні на вокзалах та в шелтерах біженців, в окопах і військових частинах. Нещодавно Святослав Вакарчук виступив на Чорнобильській АЕС, це стало першим музичним виступом на станції за всю її історію.