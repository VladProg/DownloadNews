Луганський обласний академічний український музично-драматичний театр вперше показав виставу у Сумах, куди змушений був переїхати через російську агресію.

Про це повідомив у Телеграмі начальник Луганської ОВА Сергій Гайдай, передає Укрінформ.
"Луганський обласний академічний український музично-драматичний театр вперше показав виставу на новому місці – в Сумах. З аншлагом - як завжди. Професійно - як завжди. І трошки з сумом про дім", - написав очільник ОВА.

Сумчани і луганські переселенці мали змогу подивитися в Сумському національному театрі ім. М.С.Щепкіна трагікомедію "Хто я?" німецького драматурга Маріуса фон Маєнбурга.
Луганський обласний академічний музично-драматичний театр заснований у 1941 році. У 2014-му у зв’язку з окупацією Луганська єдиний із театрів Донбасу переїхав до Сєвєродонецька, де повністю відновився на новій базі реконструйованого міського драматичного театру. У 2022 році через повномасштабне вторгнення росії знову змушений був евакуюватися.