Черкаський обласний краєзнавчий музей 1 вересня відновив роботу - вперше від початку повномасштабної війни для відвідувачам покажуть експозиції.

Про це повідомляє Черкаська обласна рада, передає Укрінформ.
Очільниця музею Ірина Собко зауважила, що просвітницькі заходи працівники проводили і раніше, але поза межами експозицій.
"Зараз іде війна, тому деякі частини експонатів, раритетних та оригінальних, були демонтовані, вилучені з експозиції. Адже, відповідно до інструкцій, всі оригінальні та цінні експонати мають зберігатися в належному місці до того часу, якби нам довелося евакуюватися. Тому наперед прошу вибачення у всіх наших майбутніх відвідувачів, якщо вони не побачать оригінальну зброю чи скіфське золото, яке в нас було і зараз демонтовано. Проте вирішили все ж відкривати нашу експозицію, бо є багато людей, які хочуть відвідати музей", - сказала Собко.

Відвідувачам Черкаського обласного краєзнавчого музею також пропонують різноманітні тематичні, авторські, оглядові та інтерактивні екскурсії. Їх можна замовити заздалегідь, зателефонувавши до музею.
Як повідомляв Укрінформ, станом на 26 серпня Міністерство культури та інформаційної політики зафіксувало вже 493 епізоди руйнувань об'єктів культурної спадщини і культурних інституцій.
Фото: Черкаська облрада