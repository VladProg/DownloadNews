В Ужгороді вдесяте проведуть мистецьку акцію Закарпатського народного хору "Молитва за Україну".

Про це повідомили у Фейсбуці Закарпатської ОВА, передає Укрінформ.
"24 серпня о 6:00 Ужгород традиційно першим зустріне світанок «Молитвою за Україну» і привітає нашу державу з Днем Незалежності", - повідомив на брифінгу директор департаменту культури Закарпатської ОВА, заслужений артист України Євген Тищук.
Своєю чергою директорка, художня керівниця, головна диригентка Заслуженого академічного Закарпатського народного хору, заслужена працівниця культури України Наталія Петій-Потапчук розповіла, що акцію започаткували на початку війни, в 2014 році, й відтоді проводять щороку.
"Час показав, що такі мистецько-патріотичні акції дуже потрібні. Вони виявляють наш патріотичний дух, показують, що Закарпаття – це край патріотів, і згуртовують людей. Дуже символічно, що у 2023 році захід відбудеться біля храму, тому що ми маємо молитися і просити Всевишнього про перемогу та мир", – зазначила головна диригентка хору.
За її словами, цього року «Молитва за Україну» лунатиме біля Ужгородського греко-католицького кафедрального собору не лише українською та мовами представників національних спільнот, які мешкають на Закарпатті, а й мовами багатьох інших народів світу, які підтримують Україну на шляху до перемоги.
Також до акції приєднається фронтмен гурту «Шабля» Вова Гейзер. Разом із відомим рок-музикантом хор виконає кілька патріотичних творів з нагоди Дня Незалежності України.
Насамкінець Тищук зауважив, що в разі оголошення повітряної тривоги учасники заходу зможуть пройти в укриття поруч, також на місці працюватимуть волонтери.
Як повідомляв Укрінформ, до Дня Державного прапора та Дня Незалежності України Kyiv Symphony Orchestra зіграє твори Моцарта та Валентина Сильвестрова на спеціальному концерті у німецькому місті Айнбек 22 серпня.