У Вінниці в п'ятницю розпочався мультидисциплінарний фестиваль сучасного мистецтва Air Fest Vinnytsia.

Про це кореспонденту Укрінформу повідомили у ГО Мистецьке об'єднання «Плай», яка є співорганізатором фестивалю.
«Стартували сьогодні, розповівши громаді, що фестиваль сучасного мистецтва AIR Fest Vinnytsia - це трансформація AIR GOGOL FEST у самостійний постійний локальний проєкт, який Відбуватиметься у Вінниці. Загалом за три дні фестивалю відбудуться понад 40 мистецьких подій. Це вистави, site-specific проєкти, концерти, а також можна буде побачити цікаві інсталяції і виставки», - повідомили у «Плаї».

Організатори зазначили, що формат фестивалю дозволив перетворити його на платформу для співпраці митців, які працюють у різних жанрах. Зокрема, участь у фесті беруть художники і музиканти, актори і поети, а також перформери, медіа артисти тощо.
Як повідомила Вінницька міськрада (співорганізатор фестивалю), на фестивалі, який триватиме з 20 по 31 жовтня, представлені театральна, перформативна, візуальна, музична, літературна та інші програми.
Так, у театральній програмі фестивалю заплановано дві вистави, які проходитимуть у приміщенні коледжу культури та мистецтв ім. Леонтовича. Одним з проєктів театральної сцени буде камерна опера «СТУС. Перехожий» від театру «ДАХ». Другою подією театральної програми буде сучасний одноактний балет «Ми / Паперові тигри» від baza.art people.
Запланована й візуальна програма, яка пропонує дослідити особисту оцінку мистецького впливу саме учасників програми, художників, через авторську презентацію персональних проєктів. Щодо музичної програми, то виступатиме український жіночий театрально-музичний гурт Dakh Daughters. А також на вінничан чекають п'ять виступів українських сучасних виконавців.
Під час літературно-освітньої програми вінничанам показуватимуть, як за допомогою мистецтва транслювати себе світові.
Також програмою фесту передбачені два Site specific проєкти, які створюються спеціально під конкретну локацію. Один з них відбуватиметься в Підземеллі капуцинів під Костелом святої Діви Марії Ангельської. Спецпроєкт передбачає використання новітніх технологій, які переплітатимуться з історичним місцем, зокрема, доповнена реальність.
Вхід на будь-яку локацію фестивалю можливий лише за наявності дійсного сертифіката про вакцинацію або ПЛР-тесту, зробленого не раніше, ніж за 48 годин до початку події. Перебування на всіх подіях та локаціях фестивалю можливе за умов використання відвідувачами захисних масок та температурного скринінгу.
Фото: airfest.vn.ua