П’ятий Міжнародний кінофестиваль сучасного українського та міжнародного кіно «Бруківка» відбудеться з 15 по 20 листопада у місті Кам'янець-Подільський.

Про це Укрінформу повідомили організатори заходу.
«Цього року на глядачів та журі чекає програма із 79 стрічок з понад 17 країн світу. Основний фокус програми – українське незалежне короткометражне кіно та фільми у жанрі кіберпанк, постапокаліпсис, жахи, наукова фантастика та фентезі», - розповіли в оргкомітеті «Бруківки».
Лейтмотивом фестивалю стала так звана магія чисел, тому в національній секції ігрового короткого метру представлено 30 фільмів, що символізують 30-річчя незалежності України.
В інших секціях своєрідна «футбольна команда» - по 11 фільмів. У секції «українська документалістика» буде показано п’ять стрічок, які символізують п’ятиріччя кінофестивалю.
Також глядачам покажуть позаконкурсну програму із секції «Кам’янець-подільська панорама» та спеціальні скринінги архівних і документальних фільмів спецпроєктів від НАБУ та медіапроєкту «Слідство. Інфо».
Судити конкурсні фільми будуть продюсер, кіноменеджер Сергій Зленко, артоглядачка Лєна Чиченіна, режисер та продюсер Устин Данчук, режисер, продюсер та актор Сергій Пудич.
Другий рік поспіль програмним координатором фестивалю є Денис Буданов - кінокритик, кінознавець, член Спілки кінокритиків України та Української кіноакадеміїї, який займався відбором та формуванням конкурсних програм.
Міжнародний кінофестиваль «Бруківка» – незалежний фестиваль сучасного українського та міжнародного кіно, який щороку проходить у Кам’янці-Подільському. Фестиваль було започатковано у 2017 році як локальний проєкт з підтримки креативних людей Поділля. За 5 років існування він переріс в один з найбільших кінофестивалів Західної України, на який за цей період було надіслано понад 4 000 робіт з понад 120 країн світу, зокрема надходили кінострічки з Північної та Південної Америки, Європи, Азії, Австралії, Африки. Фестиваль є некомерційним, і всі охочі можуть безкоштовно відвідати покази конкурсної та позаконкурсної програм, воркшопи, лекції, зустрічі з режисерами, продюсерами, сценаристами та акторами українського кіно.