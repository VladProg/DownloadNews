У Києві стартували зйомки нової воєнної драми Ахтема Сеітаблаєва "Мирний-21 / Myrnyi-21".

Як передає Укрінформ, про це повідомляє пресслужба Держкіно, за підтримки якого створюється стрічка.
“Це історія луганського прикордонного загону, бійців якого сепаратисти та російські спецслужби безрезультатно намагалися змусити зрадити своїй країні. Фільм заснований на реальних подіях, які розгорнулися на сході України у червні 2014 року”, - ідеться в повідомленні.

Як зазначається, перші сцени були відзняті в Михайлівському соборі в центрі Києва. Там же, на Михайлівській площі, режисер та продюсер стрічки Ахтем Сеітаблаєв розбив тарілку на честь першого знімального дня. До заходу долучилися голова Держкіно Марина Кудерчук, генерал-майор, перший заступник голови Державної прикордонної служби Володимир Нікіфоренко та народний депутат України, голова підкомітету у сфері кінематографа та реклами, кінопродюсер, офіцер-прикордонник Павло Сушко.

Повідомляється, що у стрічці зібрано потужний акторський склад, більшість з акторів уже працювали з режисером у його попередніх картинах. Це Віктор Жданов та Роман Ясіновський ("Кіборги"), Андрій Самінін, Андрій Мостренко, Олексій Тритенко ("Хайтарма"), Лорена Колібабчук та Максим Девізоров ("Номери"). Також у стрічці з’являться Євген Ламах (зірка воєнних драм "Черкаси", "Крути 1918", "Іловайськ 2014. Батальйон Донбас"), Павло Лі ("Штольня", "Тіні незабутих предків", "SelfieParty"), Лариса Руснак, Сергій Фролов, Марія Штофа та Зоя Власенко.

Перед акторами стоїть непросте завдання відтворити на екрані персонажів, заснованих на біографіях реальних людей. Прообразом головного героя, командира прикордонного загону Олександра Авдєєва є Сергій Дейнеко, голова Державної прикордонної служби України, який у червні 2014 року очолював Луганський прикордонний загін. Саме цей загін вступив у збройне протистояння з проросійськими терористами, а його історія стала основою для фільму "Мирний-21".

“Вперше я дізнався про подвиг Сергія Дейнека та Луганського прикордонного загону у 2014-му. Це був рік, коли я на власні очі бачив анексію Криму та схеми, які за цим стояли. Півострів майже безкровно перейшов до рук Росії через місцевий фактор. Принаймні саме він фігурував як одна з головних причин в інфопросторі. У Луганську ситуація була аналогічна: 85% особового складу Луганського прикордонного загону були місцевими. Ця земля була їм рідною, а люди навколо – найближчими у світі. Але, на відміну від кримського сценарію, прикордонники залишилися вірними присязі та боронили державність України попри кровні зв’язки та всі хитрощі російських спецслужбовців”, - коментує режисер та продюсер фільму Ахтем Сеітаблаєв.
Режисер стрічки – Ахтем Сеітаблаєв, автори сценарію – Ярослав Яріш, Сергій Касторних, Анатолій Коцюрба, оператор – Юрій Король, продюсери – Ахтем Сеітаблаєв, Дмитро Малічев. Виробництво – кінокомпанія "ISTMEN FILMS" за підтримки Державного агентства України з питань кіно.
Зазначається, що зйомки воєнної драми "Мирний-21" відбудуться у Києві та у військовій частині міста Васильків Київської області (Об’єднаний навчальний центр Повітряних сил). Прем’єра фільму запланована на квітень 2022 року.
Фото: Держкіно