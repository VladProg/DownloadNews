У Чернівцях на День Незалежності покажуть документальний фільм Аліси Коваленко "Ми не згаснемо" про прифронтове життя та подорож підлітків із Донбасу.

Про це організатори показу повідомили у пресрелізі, який є у розпорядженні Укрінформу.
"Документальна картина Аліси Коваленко “Ми не згаснемо” є частиною Національного конкурсу Одеського міжнародного кінофестивалю, який проходить у Чернівцях. Показ відбудеться саме 24 серпня 2023 року", - йдеться у повідомленні.
Зазначається, що фільм “Ми не згаснемо” розповідає історію життя та неймовірної подорожі п’ятьох підлітків із Донбасу. Герої живуть у прифронтових містечках Золоте та Станиця Луганська, що розташовані недалеко від лінії зіткнення на Луганщині. Вони мріють про зміни в своєму житті - і несподівано отримують пропозицію вирушити до Гімалаїв…
Документальна стрічка знімалася протягом трьох років до самого початку повномасштабного вторгнення на вугільних шахтах на передовій. Фільм є ніжною одою Донбасу, світу, який ми втратили. Це кіно про нове покоління Донбасу, готове впроваджувати зміни на своїй землі, але повномасштабне вторгнення Росії у лютому 2022 року зруйнувало життя героїв.
"“Ми не згаснемо” став сенсацією у світі документалістики. Світова прем’єра фільму відбулась на Берлінале у лютому 2023 року у конкурсі Generation. Згодом стрічка отримала чимало нагород на міжнародних кінофестивалях, зокрема One World у Празі, goEast у Вісбадені, Crossing Europe у м. Лінц тощо", - зауважили автори.
Національна прем’єра відбулась на кінофестивалі Docudays UA у Києві у червні, де фільм переміг у міжнародному конкурсі DOCU/WORLD. Стрічка увійшла до трійки фіналістів премії Української кіноакадемії «Золота Дзиґа» 2023 у категорії «Найкращий документальний фільм».
“Ми не згаснемо” — третій повнометражний документальний фільм Аліси Коваленко після «Аліси в Країні війни» (2015) та «Домашніх ігор» (2018). Останній, зокрема, отримав Гран-прі у конкурсі європейського документального кіно на Одеському міжнародному кінофестивалі у 2018 році.
Подивитися фільм глядачі Одеського міжнародного кінофестивалю у Чернівцях матимуть змогу у двох кінозалах. О 13:30 24 серпня стрічку покажуть у кіномистецькому центрі імені Івана Миколайчука, що по вулиці Головній, 140. А трохи пізніше того ж дня, о 19:30 цей фільм демонструватимуть у кінозалі "Чернівці" на вулиці Університетській, 10.
Аліса Коваленко - військовослужбовиця, захисниця України, номінантка на нагороду Gold Fellowship for Women 2023 від Oscars Academy.
Після початку повномасштабного російського вторгнення в Україну 24 лютого 2023 року жінка взяла до рук зброю та впродовж кількох місяців захищала Україну у складі Української добровольчої армії (УДА) спочатку під Києвом, потім під Харковом до літа 2022 року. Повернулась із фронту, аби закінчити роботу над фільмом “Ми не згаснемо”.
У серпні 2023 року Алісу Коваленко було обрано однією з трьох фіналісток «Золотої стипендії для жінок 2023» від Oscars Academy (Академія кінематографічних мистецтв і наук), яка щороку обирає двох кандидатів ( одного із США та одного - з інших країн світу) для підтримки та розвитку їхньої творчості.