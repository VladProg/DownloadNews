У Стокгольмі вперше у виконанні Львівської національної філармонії імені Мирослава Скорика зазвучала музика українських композиторів. На концерті побувала шведська королівська родина.

Про це в Телеграмі повідомив начальник Львівської ОВА Максим Козицький, передає Укрінформ.

«Cтокгольм, Швеція. Святкування Дня Європи. У Королівській філармонії, де відбуваються Нобелівські концерти, симфонічний оркестр Львівської національної філармонії імені Мирослава Скорика вперше виконує музику українських композиторів, яка ще ніколи не звучала у Швеції», - написав Козицький.

Цю подію висвітлюють шведське національне телебачення та компанія NETFLIX. Серед запрошених гостей – шведська королівська родина, прем’єр-міністр Швеції Ульф Крістерссон, а також члени уряду Швеції.

Козицький додав, що оркестру аплодували майже п'ять хвилин. Усі доходи від продажу квитків та кошти, зібрані під час телевізійної програми, передадуть гуманітарним організаціям в Україні через Radiohjälpen, фонд Шведської групи суспільного мовлення.

Він також зазначив, що водночас у фойє Королівської філармонії представили виставку сучасного українського мистецтва «Незламні».
Як повідомили кореспондентові Укрінформу у преслужбі Львівської національної філармонії, оркестр представив у Стокгольмі проєкт під назвою «Українські музи не мовчать…», присвячений двом українським композиторкам - Ганні Гаврилець та Богдані Фроляк. З оркестром виступили прекрасні солісти – піаніст Йожеф Єрмінь та альтист Устим Жук.
Як повідомляв Укрінформ, Академічний симфонічний оркестр Львівської національної філармонії 15 лютого виступив у концертному залі Карнеґі-хол в рамках гастрольного турне у США. Концерти відбулися у 20 штатах Америки.
Фото: пресслужба Львівської філармонії