У Чернігівському обласному молодіжному театрі львівською моновиставою "Розмова" за творами Лесі Українки стартував ХХХV фестиваль "Грудневі театральні вечори".

Про це кореспонденту Укрінформу повідомила заступниця директора театру Ірина Грабова.
"Наш фестиваль відкрив львівський театр "У кошику". Моновиставу "Розмова" за творами Лесі Українки у постановці Ірини Волинець чернігівським глядачам представила заслужена артистка України Лідія Данильчук", - сказала Грабова.

Вона розповіла, що "Грудневі театральні вечори" - найстаріший театральний фестиваль в Україні, який проводиться з 1986 року. До пандемії коронавірусу на нього запрошували колективи не тільки з різних міст України, а й з-за кордону, і він мав статус міжнародного. Зараз же виступають лише українські артисти, але глядач їм дуже радий.

На ХХХV фестиваль приїхали невеликі камерні театральні колективи зі Львова та Києва. Такий формат пов’язаний із тим, що чернігівський молодіжний має невелику площу і пристосований для вистав із незначною кількістю акторів та декорацій. Утім, саме це робить його дуже затишним і привабливим для шанувальників театрального мистецтва.
Для забезпечення необхідної в карантин дистанції між глядачами традиційні ряди сидінь у залі прибрали, натомість утворили театр-кафе. Відтак кількість місць скоротилася зі 100 до 50. Всі актори вакциновані, у відвідувачів також перевіряють "зелені" сертифікати.

За словами Грабової, "Грудневі театральні вечори" триватимуть до 5 грудня, і за цей час артисти покажуть 5 постановок. Другого дня, тобто сьогодні, це буде знову моновистава актора Київського національного молодого театру Олексія Вертинського за п’єсою Ярослава Стельмаха "Синій автомобіль". У наступні дні свої напрацювання представлять актори творчої майстерні Ахтема Сеітаблаєва та інших київських театрів.
Фото Марії Домашенко