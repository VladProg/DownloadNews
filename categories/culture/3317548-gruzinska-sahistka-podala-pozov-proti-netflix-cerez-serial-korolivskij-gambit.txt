Легендарна грузинська шахістка Нона Гапріндашвілі подала в суд на американську компанію Netflix через популярний мінісеріал «Королівський гамбіт».

Як передає Укрінформ, про це повідомляє Новини-Грузія.
Гапріндашвілі вимагає від Netflix п'ять мільйонів доларів компенсації і вилучення епізодів, в яких подана ​​неправдива інформація про її кар'єрні досягнення.
Серіал створений на основі роману 1983 року і розповідає про життя вигаданого персонажа - шахістки Бет Гармон.
В останньому епізоді Гармон описується як єдина жінка-чемпіонка, яка проводила поєдинки з чоловіками.
«Єдина незвичайна річ у ній (Гармон) насправді - це її стать. І навіть це не унікальне явище для Росії. Є Нона Гапріндашвілі, але вона чемпіонка світу серед жінок і ніколи не зустрічалася з чоловіками», - такий текст міститься в одному з епізодів серіалу.
Однак у своєму позові до компанії Гапріндашвілі заявляє, що до 1968 року, про який ідеться в цьому епізоді серіалу, вона змагалася як мінімум з 59 шахістами-чоловіками, в тому числі з 10 гросмейстерами.
Вона також вважає ще однією образою від Netflix те, що в серіалі вона названа «росіянкою», незважаючи на те, що сценаристи знали, що вона грузинка.
Нона Гапріндашвілі - п'ятиразова чемпіонка світу (з 1962 по 1978 рік). У 1978 році вона стала першою жінкою, яку було удостоєно звання гросмейстера Міжнародної шахової федерації.
Як повідомлялося, мінісеріал «Королівський гамбіт» розповідає історію шахового вундеркінда-сироти Бет Гармон, яка прагне стати найбільшою шахісткою світу, але при цьому бореться з емоційними проблемами, а також з наркотичною та алкогольною залежністю. Дія серіалу, названого в оригіналі на честь шахового дебюту, починається в середині 1950-х років і триває до 1960-x. Серіал здобув дві премії «Золотий глобус».
Фото: Getty Images