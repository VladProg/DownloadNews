Архітектор Максим Гордійчук створив 3D-модель зруйнованого палацу барона Івана де Шодуара, що був побудований у Житомирі на початку ХХ ст.

Як передає Укрінформ, про це Гордійчук повідомив у Фейсбуці.
«У палаці барон Іван де Шодуар розмістив свою колекцію живопису, бібліотеку, старовинні меблі, антикваріат та побутові речі. Після більшовицького заколоту і смерті Івана Максиміліановича музей потрапив до рук радянської влади, експозиція була частково розпорошена, дещо втрачено. Під час Другої світової війни та окупації німецькі нацисти його пограбували, а те що залишилось, з часом перейшло до інших приміщень в місті. Будівля постраждала при звільненні Житомира від загарбників у 1943 році і хоча її можливо було відновити, в повоєнні роки палац демонтували», - написав Гордійчук.


Барон де Шодуар почав будувати у Житомирі чотириповерховий палац із флігелем у 1905 році. Для створення парку він запросив із Варшави майстра садово-паркової культури Мартіна Затона. До будівництва палацу долучився київський зодчий Зиновій Журавський, який працював у стилях необароко і модерн. В оформленні фасадів будівлі відчувалась вгамована розкіш, смак і потяг до античних традицій. Стараннями майстра-каменяра Вацлава Длоугі побудовані оригінальні підпірні стіни, місточки і алеї, на яких встановлені античні скульптури, декоративні вази та акваріуми з екзотичними рибами.

У парку барона де Шодуара, де розміщувався палац, встановили стенд з доповненою реальністю, а також Гордійчук створив 3D-модель зруйнованої будівлі.
Як повідомляв Укрінформ, архітектор із Житомира Максим Гордійчук створює 3D-моделі зруйнованих пам’яток міста та області та встановлює біля них стенди з доповненою реальністю.
Фото: Максим Гордійчук