Брендинг Національного заповідника "Хортиця" увійшов до трьох номінацій міжнародного фестивалю Cannes Lions International Festival of Creativity.

Про це повідомив міністр культури та інформаційної політики Олександр Ткаченко у Телеграмі, передає Укрінформ.
«Сьогодні на Cannes Lions International Festival of Creativity цей брендинг увійшов відразу до трьох шортлистів: Communication Design - Brand Collateral; Brand-building - Creation of a New Brand Identity та Typography - Outdoor", - написав глава МКІП.

Міністр нагадав, що новий брендинг Національного заповідника "Хортиця" МКІП розробив торік разом з партнерами - креативною агенцією Bickerstaff.734 та Метінвестом.
"Наш культурний спадок у поєднанні з нашою креативною індустрією - це безпрограшний варіант в будь-якому випадку. Дякую партнерам та впевнений в наших перемогах", - наголосив Ткаченко.
Як повідомлялося, фестиваль «Каннські леви – 2022» розпочався 20 червня і триватиме 4 дні. До журі «Каннських левів - 2022» уперше увійшов українець Костя Шнайдер.