В Івано-Франківській області у Рогатинському історико-краєзнавчому музеї «Опілля» відкрилася гончарня з інтерактивною локацією для проведення майстер-класів зі створення глиняного посуду.

Як передає Укрінформ, про це Міністерство культури та інформаційної політики України повідомило у Фейсбуці.
Відкриття майстерні відбулося за підтримки Українського культурного фонду – проєкт «Опільська гончарня: відродження втраченого ремесла» здобув перемогу в межах грантової програми «Культура. Регіони».
Таким чином у музеї з'явилося кілька робочих просторів, де можна побачити зразки традиційного глиняного виробу та власноруч виготовити його на гончарному колі. Також там є піч для випалу кераміки.
Своєрідні арттерапевтичні заняття в музеї організовуватимуть як для дітей, так і для дорослих, зокрема для військових.
Як повідомляв Укрінформ, у жовтні Міністерство культури та інформаційної політики оголосило старт спеціального проєкту «Коріння».
Фото: galka.if.ua