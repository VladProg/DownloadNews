Відомий американський актор Шон Пенн зніметься в українському кіноальманаху «Війна очима тварин».

Про це повідомляє The Hollywood Reporter, передає Укрінформ.

Кіноальманах «Війна очима тварин» складається з дев’яти частин, які знімають різні українські режисери. Він розповідає про війну в Україні з точки зору різних тварин.
Мирослав Слабошпицький виступить режисером дев’ятої, останньої частини. В ній Пенн зіграє американського звукорежисера, який випадково стає свідком початку повномасштабної війни, коли 24 лютого 2022 року російські сили вторгаються в Україну.
«Я дуже радий бути частиною цього фільму. Для мене велика честь співпрацювати з неймовірним актором, видатною людиною та одним з найбільших друзів України Шоном Пенном. Він був з нами під час атаки 24 лютого і досліджує війну в Україні у своєму документальному фільмі. Його підтримка безцінна для нас і не може бути переоцінена», — сказав Слабошпицький.
Виробництвом проєкту займаються українські компанії SOTA Cinema Group та Kleos Art, а продюсерами виступили Олег Кохан та Олексій Макухін. «Всі історії нашого кіноальманаху засновані на реальних подіях, і для нас дуже важливо, що закордонні митці такого рівня, як Шон Пенн, розділяють з нами цю страшну реальність, що ми відтворюємо на екрані», — сказав Кохан.

Вихід фільму «Війна очима тварин» запланований на зиму 2023-2024 років.
Як повідомляв Укрінформ, на Берлінському кінофестивалі показали перший трейлер кіноальманаху «Війна очима тварин», до якого увійшли кадри трьох новел.