Артисти маріупольського Драмтеатру, будівлю якого знищили російські загарбники, виступатимуть на сцені музично-драматичного театру в Ужгороді.

Про це у Телеграмі повідомив начальник Донецької обласної військової адміністрації Павло Кириленко, передає Укрінформ.
«Росіяни знищили будівлю Драмтеатру в Маріуполі, але сам театр продовжує жити! Розкиданий по всій країні та по закордонах колектив маріупольського театру, переживши блокаду та знищення міста, тепер має свій тимчасовий прихисток. На допомогу нашим землякам прийшов музично-драматичний театр в Ужгороді – на його сцені виступатиме маріупольська трупа стільки, скільки в цьому буде потреба», - написав очільник області.

Він подякував керівнику Закарпатської ОВА Віктору Микиті і ужгородським театралам за підтримку театралів Маріуполя.
«Взаємодопомога серед українців навіть найвіддаленіших регіонів – це те, що завжди нас рятуватиме і чого ніколи не збагне росія. Разом ми збережемо нашу культуру і неодмінно повернемо свій театр додому!» - наголосив Кириленко.
Як повідомлялося, Драматичний театр Маріуполя, який використовували як бомбосховище, 16 березня розбомбила російська авіація, загинуло не менше 300 мирних жителів.
24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.