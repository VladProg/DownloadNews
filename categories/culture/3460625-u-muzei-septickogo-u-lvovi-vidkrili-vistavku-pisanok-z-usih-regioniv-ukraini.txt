У львівському музеї Митрополита Андрея Шептицького відкрили виставку авторських писанок з усіх регіонів України.

Про це повідомляє пресслужба Львівської ОВА, передає Укрінформ.
Зазначається, що основу виставки склала колекція писанок директора музею отця Севастьяна (Дмитруха). Крім того, представлені авторські роботи писанкаря Тараса Гунька. Як волонтер він впродовж трьох днів минулого тижня на безкоштовних майстер-класах навчав у музеї Шептицького дітей і дорослих.
Художниця-реставраторка та арт-менеджер музею Шептицького Ірина Гірна пояснює, що експозицію виставки писанок формували так, аби провести чіткі паралелі між українською історією ХХ століття та нинішньою війною з тим самим ворогом.
«Вчити уроки історії треба, насамперед, для того, щоб їх не повторювати», - додала Гірна.
Експозиція доповнена особистими речами підпільних священиків та монахинь, а також старовинним вишиттям із галицьких храмів та каплиць.






У музеї Шептицького у Львові відкрили унікальну виставку писанок / Фото: loda.gov.ua






















Усі ці речі є частиною музейного фонду, про кожну із них о. Севастьян розповідає особливі історії.
«Тут є столи, в яких підпільні священики зберігали Святі Тайни, на яких молилися таємні літургії. Є валіза, з якою повернулася з заслання ігуменя студиток, мати Йосифа Вітер. Інша валіза - з сибірського кедра - це та, з якою з Хабаровська приїхав отець Володимир Чучман. Його заарештували ще студентом. Просто повертався з сестрою з пар - і їх схопили та вивезли на заслане. Підпільним священиком УГКЦ він став, як повернувся з Хабаровська», - розповів священик.
Оглянути виставку можна впродовж двох тижнів, до 1 травня.
Відвідування музею безкоштовне, проте є можливість скласти благодійну пожертву.