У Чернівцях під час фестивалю кіно "Миколайчук OPEN" у середині червня презентують унікальну збірку нот і текстів пісень тріо "Золоті ключі", які виконувалися у фільмах, де знімався Іван Миколайчук.

Про це повідомляють у Чернівецькій обласній раді, передає Укрінформ.
"У Чернівцях під час фестивалю глядацького кіно "Миколайчук OPEN" презентують унікальне видання – друковану збірку усіх нот і текстів пісень відомого тріо "Золоті ключі", яке колись заснували у помешканні Івана Миколайчука. Ця книга стала першим повним зібранням пісень з фільмів, в яких знімався геніальний буковинець", – йдеться у повідомленні.





За словами генерального продюсера фестивалю Олексія Гладушевського, книгу створила народна артистка України та учасниця оригінального складу "Золотих ключів" Валентина Коротя-Ковальська. Вона представить її разом зі своєю партнеркою у тріо Ніною Матвієнко та кінознавцем Сергієм Тримбачем 15 червня під час фестивалю, який відбудеться у день народження Миколайчука.

Раніше на сторінці фестивалю "Миколайчук OPEN" у Фейсбуці організатори повідомляли, що цьогоріч він відбудеться із 15 по 20 червня у Культурно-мистецькому центрі імені Миколайчука у Чернівцях.
Фото: Миколайчук OPEN