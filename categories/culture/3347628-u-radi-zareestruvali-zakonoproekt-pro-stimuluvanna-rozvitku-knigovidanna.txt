Група народних депутатів на чолі з головою Комітету Верховної Ради з питань гуманітарної та інформаційної політики Микитою Потураєвим зареєструвала законопроєкт щодо стимулювання розвитку книговидання і книгорозповсюдження.

Відповідний документ №6287 оприлюднений на сайті Верховної Ради, передає Укрінформ.
«Метою прийняття законопроєкту є стимулювання розвитку українського книжкового ринку як важливого фактору гуманітарного розвитку та національної безпеки. Для досягнення цієї мети передбачені в законопроєкті механізми забезпечать зростання мережі книгарень, накладів та асортименту книг, переваження читання книг українською мовою на всій території країни, значне зменшення руйнівного впливу держави-агресора на український книжковий ринок», - йдеться у пояснювальній записці.
У документі пропонується внести зміни до законів «Про видавничу справу» і «Про державну підтримку книговидавничої справи в Україні», запровадивши надання державної субсидії для відшкодування кваліфікаційних витрат на найм (оренду) нерухомого майна, що використовується суб'єктом видавничої справи як спеціалізований магазин для торгівлі книгами.
При цьому право на її отримання матимуть суб’єкти видавничої справи, які відповідатимуть визначеним вимогам, зокрема, продаватимуть книги українською мовою та/або мовами ЄС і мовами корінних народів України з використанням РРО у книгарнях. Розмір субсидії не може перевищувати вартість оренди і бути більшою за 20% від суми доходу, отриманого з продажу книг у книгарні. Законопроєкт також встановлює обмеження площі і вартості квадратного метра оренди з градацією відповідно до чисельності населення громади, в якій розташована книгарня.
Передбачається, що така субсидія надаватиметься щокварталу починаючи з 2023 року на підставі звернень книгорозповсюджувачів до Українського інституту книги.
Максимальний розмір державної субсидії на одну книгарню, виходячи з вартості оренди нежитлових приміщень у цінах 2021 року та розміру прожиткового мінімуму, становить від 54,5 тис. гривень на рік (для територіальних громад з кількістю постійного населення до 30 тис. осіб) до близько 1,2 млн грн на рік (для міста Києва). Для книгарень у більшості обласних центрів максимально можлива сума субсидії становить 435,8 тис. грн на рік.
Очікувана частка книгарень, що претендуватимуть на отримання субсидії впродовж 2023 року, - від 60 до 80%, а розмір наданих субсидій – від 80 до 100% максимально можливої суми.
Таким чином, очікувана сума видатків з державного бюджету на надання субсидій книгарням у 2023 році становитиме від 52 млн до 86 млн грн.
У законопроєкті також пропонується передбачити надання громадянам України натуральної допомоги у вигляді сертифіката на придбання книг на визначену суму (0,3 розміру прожиткового мінімуму для працездатних осіб), який надаватиметься при отриманні свідоцтва про народження, а також при отриманні громадянином України, який досяг 14-річного віку, паспорта. Сертифікат може бути використаний виключно для придбання книжкових видань державною мовою у розповсюджувача видавничої продукції, що відповідає встановленим законопроєктом вимогам.
Видача сертифікатів, як передбачено, відбуватиметься з 1 січня 2023 року.