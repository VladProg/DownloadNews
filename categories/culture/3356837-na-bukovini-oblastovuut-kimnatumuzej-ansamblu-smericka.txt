У Вижниці на Буковині облаштовують кімнату-музей відомого вокально-інструментального ансамблю "Смерічка".

Про це повідомляють у пресслужбі Чернівецької ОДА, передає Укрінформ.
"На Буковині облаштовують кімнату-музей легендарного вокально-інструментального ансамблю "Смерічка" під керівництвом Левка Дутківського. Працюватиме вона у Вижницькому будинку культури, саме у тому приміщенні, де колектив збирався на репетиції. Її мають намір зберегти та наповнити новим змістом", - йдеться у повідомленні.

Фото: bukoda.gov.ua

Зазначається, що проєкт пропонує створити не просто музей-кімнату, а скоріше живий майданчик для взаємодії творчих діячів, наповнений артефактами вижницького періоду ВІА "Смерічка".
"Це зал в стилі Hard Rock Cafe із гітарами та сценічним одягом на стінах. Місце для зустрічей, дискусій, воркшопів, перегляду відеофільмів, проведення мистецьких подій", – додали в обласній адміністрації.
Наразі керівники проєкту працюють над наповненням кімнати – збирають музичні інструменти, сценічний одяг, особисті предмети учасників гурту, вінілові платівки, поліграфічну продукцію, фото.
Створюють музей за підтримки Буковинського культурного фонду.
Фото: zbruc.eu