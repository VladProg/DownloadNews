Міністерство культури та інформаційної політики створить бренд «Культура війни», під парасолькою якого об’єднає різні культурні ініціативи для комунікації з окупованими територіями України.

Про це повідомив очільник МКІП Олександр Ткаченко в інтерв’ю під час національного телемарафону, передає Укрінформ.
«Уже було 9 атак на українські передавальні станції в кількох містах. У деяких містах, які знову контролює Україна, мовлення поновлене. Але в Херсонській області, на жаль, українського мовлення фактично не існує, крім, можливо, на середніх хвилях. Окупанти захопили в тому числі і приватні станції і в Запорізькій області, і в Херсонській. І ми бачимо, що найголовніша їхня мета, крім убивства людей, - відключити від українського мовлення захоплені території», - сказав Ткаченко.
Водночас він зазначив, що Україна використовує свої можливості для того, щоб люди там відчували зв’язок з нею.
«Можливості, які ми використовуємо, - через інтернет, оскільки існує багато різних ініціатив, зокрема My War, і різні Телеграм-канали, які ми запускаємо, в тому числі програма «Про вірші», коли люди можуть на сайті викладати свої вірші. Ми створимо парасольковий бренд «Культура війни», де об’єднаємо всі ініціативи для того, щоб люди не переставали бути в комунікації з Україною», - поінформував міністр.
Він наголосив, що люди мають не втрачати можливості контакту з Україною, і для цього є фінансова підтримка, існують виплати з боку України. Також важливо, за його словами, в культурних закладах на цих територіях все ще відбувається певна робота.
«І я не бачу жодних різких дій, які би говорили про те, що зараз буде атака на культурні заклади на окупованих територіях. Хоча ризик, безумовно, таки існує. Варто згадати маріупольський театр – там, де йдуть бойові дії, чи музей Куїнджі в Маріуполі. Це найбільш яскраві приклади ставлення не тільки до людей, а й до спадщини, яка існує на окупованих територіях. Тому найголовніше – якомога швидше їх звільнити», - підкреслив Ткаченко.
Міністр зазначив, що ворог намагається нав’язати нам свою адженду, яка відрізняється від реальності. Яскравий приклад з Бучею, коли він заявляє, що їх там не було, наголосив він.
«Їхня тактика – нав’язати дискусію, тобто була Буча – і ти маєш на це відповідати. Найкраще – це просувати власну правду, власні факти, мало реагуючи на їхні заклики і їхній порядок денний, розповідати про те, що насправді відбувається в Україні… Коли ти виступаєш перед міністрами і розповідаєш їм про те, що відбувалося, наприклад, у Бучі чи Бородянці, про втрати серед мирного населення, руйнування культурної спадщини, перші дві хвилини після виступу – тиша. Тому що самі правдиві факти, якими ми оперуємо, примушують людей, які могли сумніватися в тому, що культура в час війни може бути аполітична, переходити на сторону добра і розуміти, що українську культуру треба підтримувати», - сказав Ткаченко.
В Україні з 24 лютого триває російське масштабне вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст і сіл із використанням артилерії, реактивних систем залпового вогню та балістичних ракет. рашисти катують і вбивають мирне населення України.