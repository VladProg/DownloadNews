На кінофестивалі у Локарно українська стрічка "Степне" відзначена нагородою за найкращу режисуру.

Про це у Телеграмі повідомив керівник Офісу Президента Андрій Єрмак, передає Укрінформ.
"Я хочу привітати режисерку Марину Вроду та команду, яка працювала над фільмом. Його називають кінематографічним шедевром, який має глибокий зміст та показує життя літнього чоловіка, що приїжджає в українське село Степне, щоб доглядати за своєю матір‘ю", - написав він.

Керівник ОП зазначив, що Марина Врода в промові згадала кінематографістів, які воюють проти Росії та членів команди, котрі загинули у війні за незалежність
Як повідомлялось, на кінофестивалі у швейцарському Локарно (2-12 серпня) відбулася світова прем’єра стрічки “Степне” української режисерки Марини Вроди.
Це історія кількох днів життя літнього чоловіка, який приїжджає в українське село Степне, щоб доглядати за своєю матір‘ю. Перед самою смертю мати розповідає йому про набір речей, закопаних у сараї, що повернуть головного героя у спогади та змусять згадати про колишні мрії та все, чого він жадав, проте так і не досяг.
Головні ролі у фільмі виконали Олександр Максяков, Ніна Антонова, Олег Примогенов і Радмила Щеголева. Стрічку створено за підтримки Державного агентства України з питань кіно та знято спільно з Німеччиною, Польщею і Словаччиною.
Фото: Держкіно