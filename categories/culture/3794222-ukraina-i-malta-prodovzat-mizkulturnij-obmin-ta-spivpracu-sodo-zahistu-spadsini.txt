У четвер, 30 листопада, т. в. о. міністра культури та інформаційної політики Ростислав Карандєєв зустрівся з делегацією на чолі з міністром національної спадщини, мистецтв та місцевого самоврядування Республіки Мальта Оуеном Боннічі.

Як передає Укрінформ, про це повідомляє пресслужба МКІП.
У міністерстві зауважили, що сторони обговорили співпрацю щодо збереження культурної спадщини, реставрації, підтримки українських культурних інститутів та сприяння міжнародній культурній дипломатії.

Зазначається, що в обговоренні також взяли участь організаторка культурно-мистецьких акцій, дружина посла Італії на Мальті Ненсі Мілезіс Романо, заступник міністра культури та інформаційної політики Тарас Шевченко та заступниця міністра культури та інформаційної політики Анастасія Бондар.


«Політика МКІП спрямована на максимальне поширення інформації про Україну у світі, аби кожен європейський політик чітко розумів події в нашій країні. Ваш візит сюди – це не лише частина культурної взаємодії, але й великий політичний жест», – наголосив Карандєєв.

Своєю чергою Боннічі висловив рішучу підтримку України в умовах війни і відзначив важливість тривалої співпраці в культурній сфері.

Він також підкреслив, що українська культура – це частина європейської культури. Сприяючи Україні, європейці одночасно підтримують та просувають свою ідентичність.
«Те, що ми сьогодні тут – це сигнал, що ми разом і готові залишатися на боці України стільки часу, скільки це потрібно. Україна для нас – це частина великої європейської родини. Ми віримо у ваш успіх і переконані, що Україна приєднається до Європейського Союзу», – наголосив міністр національної спадщини, мистецтв та місцевого самоврядування Республіки Мальта.
Також він представив ініціативи для розширення культурного обміну між Мальтою та Україною, такі як створення української бібліотеки на Мальті та надання депозитаріїв для розміщення культурних пам’яток України поки не закінчиться війна.
Карандєєв подякував іноземному колезі за умови, які створюються на Мальті для українських сімей. «Це не лише допомагає українським сім’ям тримати зв’язок з Україною, але й відкриває нові можливості для глибшого культурного обміну», - додав він.
Очільник МКІП також висловив ініціативу щодо розширення міжнародної культурної дипломатії: «Прагнемо підтримати поширення української культури як частини міжнародної культурної дипломатії. Наша мета – забезпечити, щоб ці зв’язки виникали не на рівні міжнародних протоколів, а серед громад, на рівні міжособистісних відносин. У свою чергу ми готові промотувати мальтійську культуру в Україні», - зауважив він.
У міністерстві також повідомили, що делегація з Мальти відвідала Софійський собор та виставку в Національному музеї історії України у Другій світовій війні.
Як повідомляв Укрінформ, у Міністерстві культури та інформаційної політики планують відновити роботу агенцій, які займатимуться промоцією української культури за кордоном.
Фото: МКІП