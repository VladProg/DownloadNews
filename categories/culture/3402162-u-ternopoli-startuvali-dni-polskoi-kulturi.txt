Бібліотечним містечком просто неба розпочалися у Тернополі Дні польської культури.

Про це кореспонденту Укрінформу повідомила начальниця міського управління культури та мистецтв Світлана Козелко.
«Дні польської культури організували в рамках реалізації проєкту «Пізнаймо один одного – українці в Сувалках, поляки в Тернополі». У контексті проведення такої культурно-просвітницької акції почало діяти відкрите бібліотечне містечко, під час якого презентуємо книги українських та польських авторів», - сказала Козелко.
Також, за її словами, у сьогоднішній програмі – перегляд вистави «Гормон кохання, або Тестостерон» польського режисера, актора, журналіста і сценариста Анджея Сарамоновича.
Завтра у Тернополі жителям міста та його гостям запропонують відвідати фотовиставку «Відкрий для себе місто Сувалки».
Як повідомляло агентство, проєкт «Пізнаймо один одного» у Тернополі та польському місті Сувалки реалізують у межах транскордонної програми співробітництва «Польща-Білорусь- Україна».
Закордонний партнер проєкту - бібліотека Марії Конопницької в Сувалках. Загальний бюджет проєкту – понад 54 тис.євро.
Мета проєкту - промоція місцевої культури та історії, налагодження взаєморозуміння між Польщею та Україною, покращення іміджу двох міст і їхньої доступності для відвідувачів.
Фото з відкритих джерел