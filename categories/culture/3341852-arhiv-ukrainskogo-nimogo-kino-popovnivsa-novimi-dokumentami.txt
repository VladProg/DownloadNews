Започаткований Державною архівною службою України онлайн-проєкт «Архів українського німого кіно» поповнився унікальними документами за 1930 рік виробництва Одеської кінофабрики Всеукраїнського фотокіноуправління (ВУФКУ).

Про це повідомляється на сайті Укрдержархіву.
Як зазначається, це Кіножурнал №34/200, Кіножурнал №35/201,Кіножурнал №36/202, Кіножурнал №37/203, Кіножурнал №38/204,Кіножурнал №39/205
«У цих кінороботах – документальні сюжети про реконструкцію ливарного цеху Харківського заводу «Серп і молот»; проходження колони дітей Шевченківського округу з плакатом «На боротьбу зі шкідниками, за соціалізм»; урочистості в Одеському порту з нагоди 25-ї річниці повстання на броненосці «Потьомкін»; розкопки городища XII ст. на території Бердичівського округу; оброблення тютюнових плантацій у Київському окрузі; мітинг, приурочений до відкриття пам’ятника Тарасу Шевченку в с. Шевченкове; дослідно-показові вибухові роботи з викорчовування пеньків у радгоспі № 1 на ст. Люботин; 5-річчя українізації газети «Пролетарська правда»; відвантаження першої городини жителям Москви; роботу рятувальної станції на Дніпрі; «десант» пересувного сільськогосподарського музею Миколаївської окрполітосвіти; життя піонерської організації СРСР, делегації якої заборонили брати участь у Всесвітньому дитячому зльоті в Німеччині (назва сюжету “От кого злякалась буржуазія!”) тощо», - йдеться у повідомленні.
Ознайомитися з архівом українського німого кіно можна тут.
Як повідомляв Укрінформ, 14 вересня голова Державної архівної служби України Анатолій Хромов презентував онлайн-проєкт «Архів українського німого кіно», загальна кількість якого складатиме близько 189 кінодокументів. Новий проєкт орієнтований на дослідників різних сфер: науковців, кінематографістів, журналістів, а також на широке коло користувачів.