Кіностудія Miramax подала до суду на режисера Квентіна Тарантіно через його плани продати вирізані сцени з фільму «Кримінальне чтиво» на аукціоні у вигляді NFT.

Про це повідомляє Укрінформ з посиланням на Variety.
У позовы йдеться, що Тарантіно не консультувався попередньо з представниками студії Miramax, яка випустила фільм у 1994 році і якій належать права на нього.
У Miramax стверджують, що дії Тарантіно завадили планам студії вийти на ринок NFT з "Кримінальним чтивом".
Натомість адвокат Тарантіно заявив, що режисер має право на відтворення сценарію, що дозволяє йому випускати NFT-токени.
Як повідомляв Укрінформ, на початку листопада американський режисер і сценарист Квентін Тарантіно виставить на аукціон NFT OpenSea сім вирізаних сцен зі свого фільму «Кримінальне чтиво», а також рукописний сценарій стрічки та ексклюзивні аудіокоментарі.
«Кримінальне чтиво» (Pulp Fiction) — одна з найвідоміших робіт Тарантіно. Фільм став культовим і вважається важливою віхою в історії кінематографа, що дала відчутний імпульс розвитку незалежного американського кіно.
Стрічка здобула «Золоту пальмову гілку» (1994) Каннського фестивалю, премію «Оскар» (1995) за найкращий сценарій та нагороду MTV Movie Awards (1995) у номінації «Найкращий фільм».
Тривалість стрічки становить 154 хвилини, але початкова версія фільму була на 24 хвилини довшою.