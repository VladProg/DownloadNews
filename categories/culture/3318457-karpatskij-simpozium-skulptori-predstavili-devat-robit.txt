На Свалявщині презентували результати 9-го міжнародного Карпатського скульптурного симпозіуму, їх подарують громадам Закарпаття.

Про це у Фейсбуці повідомили в Департаменті Закарпатської ОДА, передає Укрінформ.
Зазначається, що симпозіум стартував на початку вересня, і протягом двох тижнів на Закарпатті працювали семеро скульпторів зі світовим ім'ям - митці з Туреччини, Ірану, Бельгії, Білорусі, Ізраїлю, Боснії та України.






На Закарпатті представили 9 скульптур за результатами міжнародного Карпатського симпозіуму / Фото: Департамент культури Закарпатської ОДА

























За словами організатора симпозіуму, скульптора Петра Матла, цьогоріч на участь у симпозіумі надійшло понад 40 заявок від митців з усього світу. Тематика симпозіуму – «Нове дихання».
За інформацією Департаменту культури ОДА, після презентації одна з робіт залишиться тут, а інші стануть частиною скульптурного парку, який планують відкрити у наступному році у Чинадієві. За задумом проєкту, реалізовані скульптури передаються громадам області. За 9 років існування симпозіуму подаровано вже понад 60 скульптур.
На презентації скульптур директор Департаменту культури, національностей та релігій Закарпатської ОДА Євген Тищук вручив скульптору-монументалісту, члену Національної спілки художників України та голові ГО «Про-Арте Мукачево» Петру Матлу почесну грамоту за вагомий внесок у розвиток образотворчого та декоративно-прикладного мистецтва області, зміцнення міжнародних творчих зв’язків.