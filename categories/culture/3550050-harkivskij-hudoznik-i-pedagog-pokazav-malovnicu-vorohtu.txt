На Прикарпатті, у Косові, харківський художник Сергій Грічанок відкрив виставку «Мальовнича Ворохта», представивши 50 пейзажних сюжетів.

Про це у Фейсбуці повідомляє Косівський музей народного мистецтва та побуту Гуцульщини, передає Укрінформ.
«Експозицію з понад 50 пейзажних сюжетів презентував у нашому музеї харківський художник Сергій Грічанок. Усі роботи, представлені на виставці, виконані на пленері в селищі Ворохта (Надвірнянський район Івано-Франківської області). Тож і назва експозиції – «Мальовнича Ворохта», - повідомляє Косівський музей.
Окрім акварельних фарб, митець часто використовує змішані техніки, зокрема з додаванням кольорових чорнил.
«Витончена та повітряна акварель на його картинах має особливе звучання завдяки динамічній і експресивній авторській манері», - додають у Косівському музеї.

Зазначається, що Сергій Грічанок - досвідчений педагог, керівник методичного об’єднання образотворчого профілю Харківського АРТ Ліцею №133, в якому викладає понад 30 років. Він є автором та куратором багатьох міжнародних проєктів, організував понад 100 дитячих вернісажів.
З початком війни художник вимушений був переїхати до Львова, де разом з Благодійним Фондом «Львівська дитяча картинна галерея» працює як організатор та голова журі XX Міжнародного Форуму «Золотий мольберт».