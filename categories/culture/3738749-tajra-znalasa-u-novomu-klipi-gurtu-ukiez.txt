Юлія Паєвська (позивний "Тайра") знялася у відеокліпі Ukie'z до пісні “Не віддавай своїх темряві”.

Про це Юлія Паєвська повідомила у Фейсбуці, передає Укрінформ.
«От в кліпах я ще не знімалась. Івану Семесюку і всім причетним дякую за таку нагоду. Насправді це честь для мене, і пісня надзвичайна. Як на мене - саме так мусить бути представлена сучасна українська культура і у нас є достатньо сучасних митців для формування достойно образу України, а не "от єто от всьо". Вітайте нову роботу гурту Ukie’z!», - написала Паєвська.

Разом із відомою волонтеркою та парамедиком у кліпі до пісні “Не віддавай своїх темряві” знявся Андрій Гончарук (позивний "Publisher"), засновник видавництва Люта Справа, а зараз — боєць НГУ.
"Не віддавай своїх темряві – пісня про почуття, які нині переживає кожна дієва людина в країні. Про надію і розлуку, про біль і смерть, про борню Світла з Темрявою, про бойове братерство і, врешті-решт, порятунок. Поряд із тим — це маленьке кіно, світла казка знята режисером Олександром Балтушевим», - зазначають Ukie’z.
Гурт Ukie’z - виник у 2019 році. У травні цього ж року вийшов перший реліз – альбом «Pohoda». У 2021 гурт випустив три релізи – сингли «Вона прийшла» на вірш Василя Симоненка, «Road Movie» на вірш Богдана Буткевича, та другий альбом «Twin Styx», в який, окрім синглів, увійшли сім пісень на вірші Івана Семесюка та одна інструментальна композиція «Nebrezh Lake».
Ukie'z має власну музичну ідеологію і поєднує у єдине ціле українські та атлантичні (американську, британську, ірландську) музичні традиції, маніфестуючи природну належність і невідривність української культури від великого західного світу.
Юлія Паєвська («Тайра») - український військовослужбовець, парамедик, волонтерка; командир підрозділу «Янголи Тайри» та евакуаційного відділення 61-го військового мобільного госпіталю (2018—2020); дизайнер, президент федерації айкідо «Мутокукай-Україна». З 2014 року як парамедик брала участь у Революції гідності та війні на сході України. 16 березня 2022 року під час облоги Маріуполя потрапила у російський полон, була визволена 17 червня. В інтерв’ю Укрінформу Тайра розповіла, що пише книгу про війну, перебування в полоні та міжнародну дипломатичну діяльність після звільнення.