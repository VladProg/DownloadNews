У Конотопі Сумської області встановлять меморіальну дошку видатному художнику-авангардисту ХХ століття Казимиру Малевичу.

Про це повідомила міськрада у Фейсбуці, передає Укрінформ.

Як зазначається, встановити меморіальну дошку планується на будинку по проспекту Червоної Калини, 20, де юний Малевич створив і продав свої перші картини: «Місячна ніч», «Буслик».
Дошка буде виготовлена з прозорого скла та в кольоровій гамі.
Міськрада оприлюднила три проєкти, з яких городяни мають обрати один. Висловити свою думку конотопці можуть у коментарях під постом у Фейсбуці.
Голосування триватиме до 17 травня.
Відомо, що до Конотопа родина Малевича прибула 1894 року і прожила тут майже два роки. Сам митець у своїх спогадах наголошував, що саме у Конотопі став художником.
Як повідомлялося, музей Стеделік в Амстердамі визнав художника Казимира Малевича українським митцем.