Завершилися зйомки дебютної повнометражної документальної стрічки режисера Володимира Бакума "Бартка".

Як передає Укрінформ, про це повідомляє пресслужба Держкіно, за підтримки якого створюється фільм.
“Картина розповідає про лісничого Василя Павловича, який все життя займається рубкою лісу, що періодично страждає від паводків. На думку героя, паводки спровоковані глобальним потеплінням. Де ж правда?” - ідеться про сюжет картини.

За словами режисера Володимира Бакума, "Бартка" розкаже глядачам про інші Карпати, допоможе побачити проблему глибше. "Гроші вирішують все", — кажуть місцеві мешканці, які просто хочуть вижити. Проте вирубка лісів, до якої простягли руки світові монополії, - не локальна трагедія, а сьогодення всієї планети. Тому надзавдання команди - висвітлити цю проблему та дати змогу глядачеві замислитися.

Справжні гуцули, фантастичні Карпати, моторошні вирубки, автентика, традиції — все це про "Бартку".

Повідомляється, що зараз творча команда фільму занурилась в активну фазу постпродакшена. Завершення виробництва планується у 2022 році.

Кінопроєкт "Бартка" став одним з переможців Чотирнадцятого конкурсного відбору Держкіно. Автор ідеї, режисер і сценарист стрічки — Володимир Бакум, креативний продюсер та режисер монтажу — Тетяна Ходаківська, продюсер — Артем Голубєв, оператор — Богдан Гайдаш. Виробництво — компанія "ЧАСТОГУСТО".
Фото: usfa.gov.ua