Гурт Kalush Orchestra представить Україну на Євробаченні-2022.

Як передає Укрінформ, про це повідомила голова наглядової ради НСТУ Світлана Остапа у Фейсбуці.
"Гурт «Kalush Orchestra» представить Україну на Євробаченні в Турині", - написала Остапа.
Як повідомляють у пресслужбі Суспільного, відповідне рішення було прийнято на засіданні Організаційного комітету національного відбору на участь у Євробаченні-2022
«Ми вдячні кожному, хто підтримував нас під час фіналу нацвідбору на Євробачення-2022 та віддав нам перше місце в SMS-голосуванні. Обіцяємо кожному українцю, що виправдаємо ваш вибір. У важкі часи для нашої країни ми повинні знову заявити про себе на весь світ. Тому ми готові гідно представити Україну перед усією Європою», — сказав вокаліст гурту Kalush Orchestra Олег Псюк.
Як повідомляв Укрінформ, на національному відборі на "Євробачення"-2022 перемогу здобула Аліна Паш із піснею "Тіні забутих предків". Гурт Kalush з композицією "Стефанія" у загальному підсумку зайняв друге місце.
В інтернеті з'явилася інформація, що Паш виступала в тимчасово окупованому Криму. Люди пригадали інтерв'ю Катерині Осадчій, де співачка сказала, що перетнула кордон з Росії, летівши до Криму з Москви. Це розцінили як порушення правил участі в відборі. Невдовзі співачка заявила, що їхала до Криму автобусом з України.
Організатори нацвідбору 14 лютого повідомили про готовність дискваліфікувати Паш, якщо підтвердиться, що співачка в'їжджала в Крим не з боку України.
15 лютого Державна прикордонна служба України поінформувала, що не створювала і не надавала документ, який Паш передала Суспільному мовнику в межах участі у відборі на Євробачення.
Менеджерка Паш пояснила, що довідку про перетин адмінмежі з Кримом надавала не співачка особисто, а "член команди".


16 лютого артистка попросила в українців вибачення через скандал навколо підробленої довідки про поїздку в тимчасово окупований Крим та заявила про розрив відносин зі своїм директором.
Пізніше того ж дня Паш заявила, що знімає свою кандидатуру як представниці України в конкурсі.
Оргкомітет національного відбору на участь у Євробаченні-2022 ухвалив рішення про припинення участі Паш у відборі.
17 лютого на позачерговому засіданні Оргкомітет вирішив звернутися до гурту Kalush Orchestra з пропозицією представляти Україну на конкурсі.
Фото:@Артем Галкін