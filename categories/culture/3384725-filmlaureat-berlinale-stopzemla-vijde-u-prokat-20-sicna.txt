Фільм-володар "Кришталевого ведмедя" 71-го Берлінського міжнародного кінофестивалю українського режисера Катерини Горностай "Стоп-Земля" 20 січня виходить у всеукраїнський кінотеатральний прокат.

Як передає Укрінформ, про це повідомляє пресслужба Держкіно.
""Стоп-Земля" – чуттєва автобіографічна історія про дослідження себе. 16-річна Маша вчиться у звичайній київській школі в 11-А класі. Не почуватися дивно та відсторонено в колективі їй допомагають близькі друзі Яна та Сєня, по-своєму переживаючи напружену шкільну буденність. Окрім майбутніх екзаменів, вийти із зони комфорту Машу змушує закоханість в однокласника Сашу. Вона розуміє, якщо не наважишся спитати – ніколи не знатимеш, чи це взаємно", - йдеться у повідомленні.

Зазначається, що світова прем’єра стрічки відбулася минулого року на Берлінському кінофестивалі, де "Стоп-Земля" отримала нагороду "Кришталевий ведмідь" як "Найкращий художній фільм" конкурсу стрічок про підлітків Generation 14plus.

Головні ролі у фільмі виконали непрофесійні актори-підлітки, з якими в процесі підготовки до зйомок режисер та команда працювали в акторській лабораторії – Марія Федорченко, Арсеній Марков, Яна Ісаєнко, Олександр Іванов. Зйомки проходили в Києві та Київській області.

Продюсерами фільму виступили Віталій Шереметьєв, Вікторія Хоменко, Наталія Лібет, Ольга Бесхмельниціна. Виробництво здійснив кінопродакшн "ЕССЕ Продакшн Хаус" за підтримки Державного агентства України з питань кіно та Українського культурного фонду. Міжнародну промоцію фільму підтримав Український інститут. Дистриб’ютор стрічки — кінокомпанія "Артхаус Трафік".
Як повідомляв Укрінформ, у кінотеатральний прокат на 2022 рік запланований вихід 13 українських стрічок, створених за підтримки Держкіно.
Фото: usfa.gov.ua