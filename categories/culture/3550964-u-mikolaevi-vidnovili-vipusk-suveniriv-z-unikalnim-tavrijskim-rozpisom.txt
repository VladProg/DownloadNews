У Миколаєві відновили випуск сувенірної продукції з унікальним таврійським розписом, виготовлення якої було призупинено на початку повномасштабного вторгнення росії.

Про це кореспондентові Укрінформу повідомила методист, експерт та тренер громадської організації "Центр навчання і освіти дорослих "Південь" Руслана Сікаленко.
“Зараз Миколаїв - прифронтове місто, третій найбільш обстрілюваний регіон країни, який щодня потерпає від обстрілів та руйнувань. З іншого боку, цей факт привертає увагу журналістів, політиків, волонтерів не лише з України, а й усього світу. До нас зверталися знайомі і незнайомі люди з проханням придбати на згадку про наше славне місто-герой сувенірну продукцію з таврійським розписом, яку ми успішно презентували напередодні війни на ярмарку крафтовиків у центрі підтримки підприємців "ДіяБізнес Миколаїв". Отож ми вирішили відновити випуск сувенірів, хоча й у трохи скромнішому форматі, адже зараз є обмеження у доступі до гончарної техніки та матеріалів», - розповіла Руслана Сікаленко.
За її словами, їхня довоєнна команда нині розкидана по країні та світу, але це не зупинило ентузіастів.
“Зараз відчувається особлива потреба у глині, яку до війни ми закупляли у Слов’янську. Також є проблеми із кондитерською продукцією. Адже випічка унікального «Таврійського пряника» нині просто неможлива, бо автори рецептур Наталія Плахтир та Юлія Возбранна проживають далеко від дому, де залишилися унікальні дерев’яні форми для пряників, що були зроблені під замовлення. Але, попри складнощі, ми з Любов’ю Паранюк міксуємо нові ідеї та не стоїмо на місці. Радіємо, що філіжанки, термокружки, магнітики у морській тематиці та календарики з таврійським розписом вже радують своїх власників”, - зазначила Сікаленко.
Сувеніри з таврійським розписом вже роз’їхалися не лише всією Україною, а й іншими країнами, такими як Німеччина, Королівство Нідерланди, Литва, Іспанія та іншими.






У Миколаєві відновили випуск сувенірів з унікальним таврійським розписом / Фото: Руслана Сікаленко, Любов Паранюк






















За словами експертки, найближчим часом вони планують зробити текстильну лінію: окремо жіночу та чоловічу. А дивувати будуть новими ескізами. Зокрема, мандалами з глибоким символічним змістом від Наталії Акуленко, випускниці програми з вивчення таврійського розпису ГО «Центр навчання і освіти дорослих «Південь».
Як повідомлялося, на Миколаївщині розробили і презентували лінійку сувенірів, яка стане туристичною візитівкою області. Її ключовим елементом став таврійський розпис, яким будуть прикрашати посуд, панно, магнітики, рушники, кондитерські вироби тощо і реалізувати їх туристам.