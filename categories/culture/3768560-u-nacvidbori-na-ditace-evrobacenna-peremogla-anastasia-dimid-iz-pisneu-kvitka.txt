У фіналі Національного відбору на участь у Дитячому пісенному конкурсі Євробачення-2023 перемогу здобула Анастасія Димид із піснею «Квітка».

Як передає Укрінформ, про це повідомило Суспільне Мовлення.
«З-поміж п’ятірки учасників за результатами онлайн-голосування телеглядачів та оцінювання журі визначили переможницю Анастасію Димид, яка отримала від журі 4 бали, а від глядачів – 5 балів», – ідеться у повідомленні.

Фінал Нацвідбору на Дитяче Євробачення-2023 відбувся в неділю, 1 жовтня, у форматі онлайн-концерту на телеканалі Суспільне Культура.
За перемогу у фіналі Нацвідбору, крім Анастасії Димид, змагалися гурт 3ʼbeauties, POLINA BABIY, Анастасія Бєлібова й Денис Грищук.
До складу журі входили Ігор Кондратюк, Jerry Heil й Аlyona Аlyona. Глядацьке онлайн-голосування проходило в застосунку «Дія» у два етапи: за два дні до фіналу Нацвідбору та під час трансляції.
Як повідомляв Укрінформ, пісенний конкурс «Дитяче Євробачення» відбудеться 26 листопада в Ніцці (Франція).