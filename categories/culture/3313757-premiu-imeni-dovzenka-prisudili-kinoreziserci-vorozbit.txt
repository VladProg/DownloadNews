Президент Володимир Зеленський підписав указ про присудження премії імені Олександра Довженка кінорежисерці Наталі Ворожбит.

Як передає Укрінформ, відповідний указ №463/2021 від 10 вересня опублікований на сайті глави держави.
“Присудити Державну премію України імені Олександра Довженка 2021 року кінорежисеру, сценаристу Ворожбит Наталі Анатоліївні - за видатний внесок у розвиток українського кіномистецтва”, - йдеться в документі.
Зазначається, що розмір Державної премії України імені Довженка на 2021 встановлено в розмірі двісті тисяч гривень.
Наталка Ворожбит — відома українська драматургиня, режисерка, сценаристка. Написала сценарії до таких фільмів, як “Кіборги” та “Дике поле”, а також виступила шоуранеркою та сценаристкою серіалу “Спіймати Кайдаша”. У 2020 році дебютувала як режисерка із фільмом “Погані дороги”, який отримав нагороду на “Тижні критики” Венеціанського кінофестивалю і три нагороди Національної премії кінокритиків “Кіноколо”.