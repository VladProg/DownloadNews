МКІП зафіксувало 189 епізодів воєнних злочинів армії рф проти культурної спадщини України.

Про це повідомив міністр культури та інформаційної політики Олександр Ткаченко в Телеграмі, передає Укрінформ.
"Станом на сьогодні МКІП зафіксувало 189 епізодів воєнних злочинів росіян проти культурної спадщини", - зазначив урядовець.
Зокрема, за його інформацією, йдеться про 74 об’єкти культурної спадщини: 13 пам’яток національного значення, 55 – місцевого значення та 6 – щойно виявлених об’єктів культурної спадщини. Крім того, 82 релігійні споруди знищені або зруйновані росіянами. З них 29 – це пам’ятки історії, архітектури та містобудування.


Пошкоджено або зруйновано також 21 меморіальний пам’ятник на честь історичних особистостей та подій ХІХ – початку ХХІ ст., 15 будівель та комплексів музеїв і заповідників, 17 будинків культури, театрів та бібліотек, деякі інші об’єкти цінної історичної забудови, поінформував міністр.
"На жаль, ці цифри не кінцеві. Адже складно отримати точні дані з тимчасово окупованих територій та зон активних бойових дій. Але інформація надходить завдяки небайдужим українцям", - зазначив Ткаченко.
Він закликав громадян повідомляти, якщо вони побачили зруйновані пам‘ятки.
Як повідомляв Укрінформ, після поїздки до Чернігова 7 квітня міністр культури та інформаційної політики Олександр Ткаченко повідомив про понад 20 зафіксованих злочинів проти культурної спадщини в цьому місті.