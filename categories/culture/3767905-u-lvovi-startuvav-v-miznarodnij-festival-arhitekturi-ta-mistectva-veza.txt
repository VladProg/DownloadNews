У Львові впродовж трьох днів відбуватиметься V Міжнародний фестиваль архітектури та мистецтва «ВЕЖА». Програма насичена лекціями, воркшопами та екскурсіями від вітчизняних та закордонних архітекторів.

Про це повідомляє кореспондент Укрінформу.
«Це вартує, щоб поїхати на три дні до Львова. Комусь цікаві лекції, комусь — воркшопи, іншим — екскурсії. Й локації дуже різні — комусь зручна «Порохова вежа», бо в самому центрі, комусь цікава подорож у Свірж, а в когось буде нагода, нарешті, подивитися, що там за Leoland побудували. Для нас важливе різноманіття можливостей, бо це розширює авдиторію, привертає увагу до української сучасної архітектури й до архітектурної спадщини», - зазначив голова Львівської спілки архітекторів Микола Шеремета.

«ВЕЖА-2023» стартувала 29 вересня у Львові та триватиме до 1 жовтня включно. Цьогорічне гасло події: «Час України». Це означає фокус на вікні можливостей, яке відкрилося зараз для України у світі — не тільки отримати допомогу й підтримку від інших країн, але й показати світові своє найцінніше — талановитих людей.
У межах фестивалю продемонструють мистецькі проєкти українських архітекторів, дизайнерів, художників, створені під час війни, та досягнення українців, що працюють у галузі архітектури, мистецтва та інноваційних технологій.

В програмі заходу: лекції, воркшопи, презентації нових українських архітектурних об’єктів, а також екскурсії, пленери та численні дискусії.
Учасники фестивалю - відомі українські та європейські архітектори. Зокрема, Александр Яніцький, польський митець, який зробив інсталяцію-перформанс Black Satori у Свіржі у межах Вроцлавського бієнале 2023; Пьотр Кухач, відомий польський архітектор, який до кінця 2022 року очолював Палату архітекторів Польщі, Фабіо Гріллі, італійський архітектор, старший менеджер з проєктування у EMMAR (Дубаї, ОАЕ).






У Львові стартував V Міжнародний фестиваль архітектури та мистецтва «ВЕЖА» / Фото: пресслужба Львівської ОВА


























































Також у рамках фестивалю можна побачити, як представляли Україну на Венеційському архітектурному бієнале та Лондонському бієнале дизайну, а також увійти у штучне озеро в центрі Львова, щоб прочитати книгу, ознайомитися з концептом нового музею Марії Примаченко, відвідати безліч унікальних екскурсій.
Фестиваль «ВЕЖА» заснований членами Львівської спілки архітекторів і підтриманий Національною спілкою архітекторів України у 2018 році.