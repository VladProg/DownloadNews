У Словаччині пройшов спеціальний окремий показ українською мовою анімаційного фільму «Мавка. Лісова пісня», який відвідав посол України у Словацькій Республіці.

Про це інформує пресслужба Державного агентства з питань кіно на сторінці у Фейсбуці, передає Укрінформ.
«Щиро вдячний нашим словацьким партнерам за можливість діткам з української громади та українських родин, які отримали в Словаччині тимчасовий прихисток, поринути у світ Мавки. А нашим глядачам – за оплески після титрів!», - зазначив у дописі у Фейсбуці Надзвичайний і Повноважний Посол України в Словацькій Республіці Мирослав Кастран.

Спецпоказ організували дистриб’ютор Cinemart - novinky o filmech за підтримки мережі кінотеатрів Cinema City Slovensko Veľvyslanectvо Ukrajiny v SR та Посольства України в Словацькій Республіці.
«Мавку» українською мовою також транслюватимуть у мережах кінотеатрів CINEMAX та CINEMA CITY, а також у кінотеатрах Kino Lumiere (Братислава), Letné kino (Kрупіна), FAJN (Гуменне), Úsmev (Kошіце), MIK Poprad - Kino Tatran (Poпрад), Kino Kultúrka Stupava (Ступава. Графіки сеансів розміщені на сайтах кінотеатрів.
Анімаційний фільм створено за підтримки Державного агентства України з питань кіно, Агентства США з міжнародного розвитку (USAID Ukraine - USAID Україна).
Як повідомляв Укрінформ, українські діти, які перебувають у Латвії як тимчасово переміщені особи, мали можливість переглянути українською мовою анімаційний фільм «Мавка. Лісова пісня».
Фото: ДержКіно України