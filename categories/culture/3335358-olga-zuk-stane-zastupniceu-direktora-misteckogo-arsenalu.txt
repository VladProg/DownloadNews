Арткураторка Ольга Жук стане заступницею генерального директора Мистецького арсеналу з питань сучасного мистецтва.

Про це Укрінформу повідомили у пресслужбі Мистецького арсеналу.
Як зазначається, Ольга Жук була першою кураторкою Міжнародного фестивалю "Книжковий Арсенал" з 2010 до 2016 року. У 2015 році пройшла стажування в офісі Франкфуртського книжкового ярмарку, результатом якого стало заснування конкурсу книжкового дизайну на Книжковому Арсеналі та адвокатування законодавчих змін у сфері забезпечення міжнародного іміджу України, модернізація національного стенду України у Франкфурті. У 2016 році очолила відділ культурної дипломатії Міністерства закордонних справ України, де, зокрема, займалася підготовкою започаткування Українського Інституту. У 2017 році брала участь у професійній міжнародній програмі лідерства Державного департаменту США «Соціальні зміни через мистецтво», вивчала досвід американських музеїв та культурних інституцій. У 2018 році як незалежна кураторка на запрошення EUNIC та Британської Ради в Україні підготувала міжнародну програму з інноваційного книжкового маркетингу Booking the Future у співпраці з Літлабом Мистецького Арсеналу.
"Я рада, що Ольга повертається до Мистецького арсеналу і що саме вона в нашій команді опікуватиметься розробкою концептуальної рамки Музею сучасного мистецтва, його фізичним втіленням", — говорить директорка Мистецького арсеналу Олеся Островська-Люта.
Як зазначили у пресслужбі, минулого тижня Мистецький арсенал оголосив про структурні зміни в інституції і призначення нової заступниці директорки Анни Погрібної. Обидва призначення потребують затвердження органом управління Мистецького арсеналу — Державним управлінням справами. Відтак Ольга Жук та Анна Погрібна розпочнуть роботу на позиціях заступниць директорки щойно таке погодження буде отримано.
Як повідомляв Укрінформ, 7 жовтня Державне управління справами уклало контракт з Олесею Островською-Лютою, який передбачає її роботу на посаді генерального директора Національного культурно-мистецького та музейного комплексу «Мистецький арсенал» у найближчі 5 років. Контракт підписано на підставі результатів повторного конкурсу, що відбувся 8 вересня 2021 року.
Мистецький арсенал є пам’яткою історії та архітектури XVIII cт., а також флагманською українською інституцією культури, яка у своїй діяльності інтегрує різні види мистецтва. Місія Мистецького арсеналу — сприяти модернізації українського суспільства та інтеграції України до світового контексту, спираючись на ціннісний потенціал культури. Площа Арсеналу, яка вже використовується для реалізації мистецьких проєктів, сягає 24 000 м² із загальної площі в понад 60 000 м². Щороку комплекс приймає близько 200 тисяч відвідувачів.
Фото: supportyourart.com