Зірка Голлівуду Вілл Сміт виступить одним із продюсерів серіалу про трагічні події Олімпіади в Мюнхені 1972 року, коли бойовики "Чорного вересня", зокрема, вбили 11 ізраїльських спортсменів.

Як повідомляє Укрінформ, про це інформує Vesty.co.il.
Зйомки серіалу вже почалися в Ізраїлі та Німеччині. Продюсерами стали голлівудський кіноактор Вілл Сміт та ізраїльський телеканал HOT8, а режисером Роман Шумунов, який до цього зняв фільм "Беренштейн - останній партизан" та інші.
Серіал отримав назву "Мюнхен-72".
Загалом планується зняти три серії. Ізраїльська акторка Анат Ваксман зіграє Голду Меїр, яка тоді очолювала уряд Ізраїлю, Наті Равіц – міністра оборони Моше Даяна, Урі Фефер – керівника ізраїльського "Моссада" Цві Заміра. Відомий ізраїльський дзюдоїст Сагі Мукі виконає роль Йосефа Романо, ізраїльського важкоатлета, який чинив опір терористам і був вбитий на очах у інших ізраїльських спортсменів.
У серіалі також використовуватимуть архівні матеріали. За словами джерел, у серіалі вперше буде представлено матеріали секретних протоколів уряду Німеччини, пов'язаних із подіями на Мюнхенській Олімпіаді. Крім того, він включатиме архівні матеріали з олімпійського селища, які ніколи раніше не демонструвалися.
Показ серіалу запланований на вересень 2022 року.
Як відомо, внаслідок теракту, скоєного під час Олімпійських ігор у Мюнхені 1972 року членами терористичної палестинської організації "Чорний вересень", було вбито 17 осіб - 11 членів ізраїльської олімпійської збірної та одного поліцейського Західної Німеччини. Ще п'ятьох із восьми терористів було вбито спецназом під час спроби звільнення заручників у ході спецоперації, проведеної 6 вересня.
Фото: Willard Carroll Smith The Fresh Prince, Facebook