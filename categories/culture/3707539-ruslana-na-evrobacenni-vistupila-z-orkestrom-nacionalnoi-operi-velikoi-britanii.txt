Українська співачка Руслана виступила з оркестром Англійської національної опери. Виконуючи інтродукцію, переможниця пісенного конкурсу Євробачення-2004 у Стамбулі, одночасно співала та диригувала оркестром.

Про це співачка розповіла на своїй сторінці у Фейсбуці, повідомляє Укрінформ.

“У Ліверпулі щойно відбулася безпрецедентна подія, як для прихильників Євробачення, так і всіх меломанів. Вперше відбулася колаборація української співачки-диригента з English National Opera (Англійською національною оперою”, - повідомила співачка.Руслана зазначила, що разом із британським оркестром вона виконувала фрагменту свого нового музичного проєкту Wild Heart та симфонічно-хорової версії композиції “Дикі танці”, які принесли їй перемогу в Євробачення 19 років тому.
“Це було феєрично! Публіка зустріла шаленими емоціями! Оркестр та хор неймовірні. Величезна подяка маестро Stephen Bell та всьому колективу ENO! Я мріяла про таку колаборацію! Ми сьогодні представили єврофанам та вишуканій британській публіці абсолютний ексклюзив!”, - поділилася враженнями Руслана.

Співачка подякувала українському композитору Івану Небесному за створення оркестрового аранжування спеціально для виступу в рамках Євробачення.
“Інтродукцію я одночасно диригувала і співала. Я була натхненна Україною!.. Цією музичною акцією ми зробили сьогодні свій внесок у єднання людей! України та Великої Британії!!! І без вашої підтримки, мої друзі, це було б неможливо! Ми сила! Непереможна сила сердець! Зі сцени як завжди я закликала всіх обʼєднатись і допомогти Україні перемогти у цій кривавій війні. Слава Україні!” - поділилася враженнями співачка.
Англійська національна опера є одним з найбільших оперних театрів Великобританії, її домашня сцена - Лондонський колізей. Опера була заснована в 1931 році.
Як повідомляв Укрінформ, гурт TVORCHI, що цьогоріч представляє Україну на Євробаченні, на церемонії відкриття конкурсу підтримав збір на порятунок передчасно народжених українських дітей.