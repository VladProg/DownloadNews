Пріоритетами Міністерства культури та інформаційної політики (МКІП) на наступний рік будуть збереження культурної спадщини та підтримка мистецької освіти в Україні.

Про це поінформував т.в.о. міністра культури та інформаційної політики Ростислав Карандєєв під час пресконференції з нагоди 80-річного ювілею Національного заслуженого академічного народного хору України ім. Г.Г. Верьовки, що відбулася в пресцентрі Укрінформу.

"На наступний рік кошти, згідно з тими показниками, які були доведені Міністерством фінансів, будуть менші, ніж на цей рік десь на 160 млн (гривень - ред). Сума становитиме трохи більше ₴8 мільярдів на всю галузь", - сказав Карандєєв.

Він зазначив, що понад 85% цих коштів спрямують на оплату праці та забезпечення роботи українських митців, "інша частина піде на оплату комунальних послуг і буквально трішки залишається на якість важливі речі".
За словами т.в.о. міністра, "важливими речами" міністерство визначило заходи з охорони та збереження культурної спадщини, підтримку мистецької освіти в Україні.
"Міністерство культури та інформаційної політики, формуючи бюджетний запит на наступний рік, визначило для себе, між іншим, два пріоритети. Передусім ми стараємося забезпечити максимально всі потреби наших установ і організацій у реалізації заходів з охорони, збереження та утримання нашої спадщини. Другий пріоритет - це питання мистецької освіти: планування того майбутнього, що за 5-10 років має відповідати рівню, який в нас був перед війною", - підкреслив Карандєєв.
Він констатував, що Україна відстає від європейських країн у частині розвитку освітніх процесів. За його словами, у цьому випадку йдеться про недостатню мистецьку та творчу складову у загальноосвітньому процесі. Карандєєв підкреслив, що "мистецтва в освіті має бути більше".
Як повідомляв Укрінформ, у Міністерстві культури та інформаційної політики планують відновити роботу агенцій, які займатимуться промоцією української культури за кордоном.