В Івано-Франківську в кінотеатрі "Космос" відбувся допрем’єрний показ стрічки "Батько" режисера Олександра Кобзаря, головну роль у якому виконує Богдан Бенюк.

Про це у Фейбуці повідомив міський голова Івано-Франківська Руслан Марцінків, передає Укрінформ.

«Це кіно, яке має філософський зміст, має надзвичайну історію. Фільм починали знімати в 2019 році і завершувати в таких умовах, за спонсорські кошти, без державної підтримки – це титанічна робота і великий подвиг. Тому хочу подякувати колективу, акторам, режисеру, операторам, - всім, хто працював над стрічкою», - наголосив мер.

Режисер стрічки Олександр Кобзар наголосив, що знімав фільм про ту частинку серця, яка є у кожного. У когось вона болить, кровоточить, наглухо забита чи палає і гріє теплом – це стосунки з батьком.
«Ми всі знаємо і бачимо багато у фільмах історій про стосунки з матір’ю, є чудові пісні, а от про стосунки з батьком – їх не так багато», - відзначив Кобзар.
Як повідомлялося, «Батько» поєднує в собі детектив та психологічну сімейну драму. Паралельно розвиваються кілька детективних ліній на фоні внутрішньої трансформації героя та туги за батьком. Для Олександра Кобзаря "Батько" – дебютна робота, де він виступив автором ідеї, співсценаристом, режисером та виконавцем головної ролі.
Частина зйомок фільму відбувалась на нині тимчасово окупованій території України, а саме Бердянську та Генічеську на березі Азовського моря. Також зйомки проходили у Запоріжжі, Києві та області.
Фото: Фейсбук Руслана Марцінківа