Стрічку "Ми не згаснемо" української режисерки - документалістки Аліси Коваленко обрано фільмом- відкриттям на Тайванському міжнародному кінофестивалі по правах людини у Тайбеї.

Як передає Укрінформ, про це повідомляє пресслужба Державного агентства України з питань кіно.
"Тайванський міжнародний фестиваль по правах людини у Тайбеї обрав фільм We Will Not Fade Away / Ми не згаснемо (Україна, Франція, Польща) фільмом - відкриттям 2023 року", - йдеться у повідомленні.
Як зазначається, найближчими місяцями за підтримки Ukrainian Institute та Eurimages покази фільму пройдуть у кінотеатрах Тайваню.

Стрічка "Ми не згаснемо" розповідає історію життя та неймовірної подорожі п’ятьох підлітків із Донбасу. Герої живуть у прифронтових містечках Золоте та Станиця Луганська, поблизу яких до лютого 2022-го проходила лінія зіткнення на Луганщині. Вони мріють про зміни в своєму житті – і несподівано отримують пропозицію вирушити до Гімалаїв.
Стрічку створено за підтримки Державного агентства України з питань кіно, Польського кіноінституту та IDFA Bertha Fund — Classic Postproduction.
Оператори-постановники: Сергій Стеценко та Аліса Коваленко. Креативні продюсери: Стефан Сіоан та Аліса Коваленко. Продюсери: Валерій Калмиков, Яна Калмикова та Олексій Кобелєв (Trueman Production).
Як повідомлялося, документальний фільм "Ми не згаснемо" показали вже майже на 30 міжнародних кінофестивалях.
Фото: Держкіно