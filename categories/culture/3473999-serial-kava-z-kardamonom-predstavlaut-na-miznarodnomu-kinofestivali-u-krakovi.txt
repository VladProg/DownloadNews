Українсько-польський серіал "Кава з кардамоном" представляють на 15-му Міжнародному фестивалі незалежного кіно Off Camera у Кракові.

Як передає Укрінформ, про це повідомляє пресслужба Держкіно.
«Із 29 квітня до 8 травня в Кракові (Польща) триває International Festival of Independent Cinema Off Camera. Важливою його складовою є SerialCon – частина фестивалю, що присвячена серіалам. Лейтмотивом цьогорічного SerialCon є серіали, що перетинають межі – соціальні, жанрові та географічні. 3 травня на SerialCon відбувається дискусійна панель на тему "Серіальна копродукція між Україною та Польщею", в межах якої представлено створений у копродукції з Польщею серіал "Кава з кардамоном". Це спільний проєкт Solar Media Entertainment та телеканалу СТБ, створений за підтримки Державного агентства України з питань кіно та Українського культурного фонду», - ідеться в повідомленні.

Зазначається, що на дискусійній панелі серіал представляють шоуранерка, продюсерка і виконавиця головної ролі Олена Лавренюк (Україна) та акторки Анна Чеслак і Дорота Делаг (Польща).
Міжнародний фестиваль незалежного кіно Off Camera - один із найбільших фестивалів незалежного кіно Центральної Європи. Рекордно високі нагороди та популяризація незалежного кіно роблять подію помітною на фестивальній карті світу.
Як повідомлялося, прем'єра серіалу "Кава з кардамоном" відбулася 20 грудня 2021 року в ефірі телеканалу СТБ.
Фото: Держкіно