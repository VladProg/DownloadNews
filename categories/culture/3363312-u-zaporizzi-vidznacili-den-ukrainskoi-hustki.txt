На площі Маяковського у Запоріжжі відбулося дійство, приурочене до Дня української хустки. який відзначатимуть 7 грудня.

Як передає Укрінформ, про це повідомляє Суспільне.
Захід організували членкині ГО "Запорозькі берегині" з метою збереження українських традицій жінками різного віку, фаху та національності.
Як розповіла координаторка свята Олена Шевчук, День української хустки відзначають уже втретє.
За народною традицією, в Україні, коли дівчина виходила заміж, вона змінювала головний убір із вінка на хустку та відтоді постійно її носила. За словами Шевчук, відомі понад сто способів зав’язувати традиційну українську хустку.



Візерунки та кольори на жіночих хустках є символічними. "Квіти — це життя, це наше майбутнє. Це те, що Україна буде квітнути, буде земля квітнути. Червоне то любов, а чорне то журба, ви ж знаєте. Зелене — це зело, це розквітає все. Це здоров’я. Кожен колір має своє значення", - розповіла учасниця свята Людмила Гармаш.
День української хустки (ДУХ) є неофіційним святом, яке відзначається з 2019 року, щорічно 7 грудня з метою об'єднання жінок різного віку, фаху та національності для збереження українських традицій.
Цього дня проводять флешмоби та фотосесії з хусткою, майстер-класи для дівчат та жінок із навчанням, як правильно в'язати хустку. 7 грудня також відзначають ще одне "жіноче" християнське свято - на честь святої великомучениці Катерини Александрійської, яка за віруваннями вважається захисницею жіночої долі.
Фото: Суспільне