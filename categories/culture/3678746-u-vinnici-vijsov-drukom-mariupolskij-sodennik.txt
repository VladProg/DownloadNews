У Вінниці вийшла книга «Маріупольський щоденник» Любові Шуляк.

Про це у Фейсбуці повідомив голова Вінницької обласної організації НСПУ Вадим Вітковський, передає Укрінформ.
За словами Вітковського, Любов Шуляк вела щоденник у тимчасово окупованому Маріуполі і вивезла його з міста, ризикуючи життям.
Книга, яка вийшла у "Бібліотечці журналу "Вінницький край", ілюстрована авторськими фото, зробленими на камеру телефону.

Як розповів Вітковський кореспондентові Укрінформу, Любов Шуляк родом із Хмільницького району, вона все життя пропрацювала на металургійному комбінаті ім. Ілліча у Маріуполі.
«Любов прийшла до нас у редакцію, ми прочитали її щоденник і підготували до друку. Видати його нам вдалося за допомоги благодійників», - сказав він.
Книга вийшла накладом сто примірників. Незабаром її презентують у Вінниці та Києві а також у Німеччині, де зараз перебуває на лікування авторка.
Окрім того, вибране з «Маріупольського щоденника» публікується на сторінках газети «Літературна Україна».
Як повідомлялось, у грудні у Вінниці опублікували «Бучанський щоденник» Сергія Куліди.