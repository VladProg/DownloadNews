У Національній філармонії України 31 жовтня відбудеться прем’єра дитячої антивоєнної опери «Брундібар. Голоси дітей» чеського композитора Ганса Краси.

Про це Укрінформу повідомили у Нацфілармонії.
Як зазначається, цей твір став всесвітнім мистецьким символом боротьби з нацизмом. Основна тема опери - діти війни. Це історія про дітей, в яких украдене дитинство. Вони разом із друзями перемагають пожадливого та брехливого Брундібара (у перекладі з чеської «джміль»).
Анинка і Пепічек – сестра і брат, які зростають без батька. Їхня мати хвора, і лікар каже, що їй потрібне молоко, щоб одужати, але у сім'ї немає грошей. Діти вирішують співати на ринку, щоб зібрати кошти, але злий Брундібар (уособлення Гітлера) проганяє їх. Однак за допомогою безстрашного горобця, кота, мудрого собаки та дітей міста вони можуть прогнати Брундібара і заспівати на ринковій площі.

Опера «Брундібар» написана чеським композитором єврейського походження Гансом Красою (1899–1944) на замовлення Празької національної опери на лібрето Адольфа Хоффмайстера у 1938 році. Репетиції розпочалися у 1941 році в єврейському притулку в Празі. Взимку 1942 року опера вперше була показана у дитячому будинку.
До цього часу композитор Краса і сценограф Франтішек Зеленка вже були перевезені до концентраційного табору «Терезієнштадт» (Терезин). Нацисти зробили його своєрідною вітриною, покликаною приховати злочини в інших місцях ув'язнення. В'язням тут дозволяли займатися музикою, театром та іншими видами мистецтва. Концтабір демонстрували різним міжнародним комісіям, зокрема представникам Червоного Хреста.
До липня 1943 року майже всі діти з початкового хору і співробітники притулку були перевезені у Терезієнштадт.
Там 23 вересня 1943 року і відбулася прем'єра «Брундібара», організована Зеленкою і поставлена хореографом Каміллою Розенбаум. Протягом року оперу показали ще 55 разів.
Згодом «Брундібар» зняли для нацистського пропагандистського фільму. Щойно зйомки закінчилися, всіх учасників вистави відправили у концтабір в Освенцимі. Більшість із них були вбиті відразу після прибуття, включаючи дітей, композитора Красу, режисера Курта Геррона і музикантів.
Нині, коли Україна потерпає від повномасштабної російської агресії, ця опера знову актуальна.
Оперу в концертній версії на сцені Національної філармонії виконають дитячий хор Київського державного музичного ліцею імені Миколи Лисенка, оркестр Академії мистецтв Таврійського національного університету імені В.І.Вернадського.
Диригент-постановник Антоній Кедровський, режисер-постановник і продюсер Максим Добролюбов. Сценографія Олександра Білозуба.
Українською лібрето переклав Олександр Співаковський.
Як повідомлялося, у Національній філармонії України пройшов концерт до Дня утворення незалежної Чехословацької Республіки.