Франківський театр Mime "IF" отримав два призові місця на фестивалі у Нідерландах.

Про це у Фейсбуці повідомляє театр Mime "IF", передає Укрінформ.
«Дякуємо фестивалю в м. Ролде ( Нідерланди) за визнання, нагороди та почесні призові 1 та 2 місця», - йдеться у повідомленні театру.
Тут зазначили, що з фестивалю живих скульптур завдяки європейським друзям привезли черговий донат для ЗСУ – 520 євро. Їх передадуть фонду ГО «Громадська ініціатива Галичини».

«…Маємо продовжувати бути активними, усвідомлюючи, що захищаючись ми втратимо українців значно менше, ніж коли сюди зайдуть росіяни і ми програємо. Іншого вибору в нас немає», - запевняють актори Mime "IF".
Як повідомляло агентство, раніше Івано-Франківський театр «Живих скульптур» повернувся з фестивалю Statues en Marche, який проходив у Бельгії. Звідти актори привезли для допомоги ЗСУ понад 1,5 тис. євро. Кошти збирали просто неба, демонструючи європейцям образи українських військових, які через призму століть передають естафету боротьби за свою землю.