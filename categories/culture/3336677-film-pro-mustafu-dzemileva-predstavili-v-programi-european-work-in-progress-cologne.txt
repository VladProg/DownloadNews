Українська картина режисера Івана Тимченка "Киснева станція" 20 жовтня була представлена в програмі European Work in Progress Cologne (EWIP), що відбувається в межах Кельнського кінофестивалю.

Як передає Укрінформ, про це повідомляє пресслужба Держкіно, за підтримки якого створюється фільм.
“Цьогоріч до участі у секції European Work in Progress Cologne 2021 відібрано 24 фільми з 22 країн. Над фільмом працює досвідчена міжнародна команда. Режисер Іван Тимченко, сценарист Михайло Бриних і продюсер Світлана Соловйова вже відзначилися фільмом "Іловайськ 2014. Батальйон "Донбас". Оператор-постановник фільму — Томас Стоковські (Німеччина), композитор — Юн Міяке (Японія)”, - ідеться в повідомленні.

Як зазначається, у фільмі "Киснева станція" йдеться про події літа 1980 року. Мустафа Джемілєв відбуває чотирирічне заслання в якутському селищі Зирянка, де працює на кисневій станції. Щодня він наповнює киснем іржаві балони та котить їх на причал. Це монотонна й виснажлива робота, у якій він уподібнюється до міфологічного Сізіфа. Події відбуваються після понад 300-денного голодування Джемілєва, яке зробило його відомим на весь світ. Заслання в Зирянці — лише одне з низки випробувань для борця за права кримськотатарського народу, однак воно могло стати останнім.

“Подібні пітчинги — це можливість познайомити професійну аудиторію з фільмом, робота над яким вже кілька років захоплює нашу команду. Зйомки стрічки ще тривають, однак зацікавленість до неї з боку поважного журі є для нас свідченням того, що картина матиме успіх не лише в Україні”, - коментує продюсер фільму Світлана Соловйова.
Повідомляється, що серед професійної аудиторії секції EWIP — упорядники програм Каннського, Венеційського, Берлінського, Локарнського, Роттердамського, Талліннського кінофестивалів. Також до участі в цьогорічному EWIP долучилися кінодистриб’ютори та представники фахових організацій, зокрема BAC Films, The Match Factory, Level K, Film Republic та Media Luna.
European Work in Progress у Кельні проводиться вже вчетверте. Підтримку події забезпечує організація Film- und Medienstiftung NRW — одна з провідних європейських установ, що опікується фінансуванням кіно. Галузева подія відбувається у співпраці з Кельнським кінофестивалем та AG Verleih — асоціацією німецьких незалежних дистриб'юторів фільмів.
Вагомість цієї події підкреслює той факт, що більшість кінострічок на різних етапах виробництва, представлених на попередніх трьох пітчингах, успішно вийшли в прокат по всьому світу, а деякі з них здобули нагороди на провідних світових кінофестивалях.
Фото: usfa.gov.ua