У США у прокат вийшов документальний фільм «20 днів в Маріуполі», який розповідає про напад російських загарбників на українське приморське місто 22 лютого 2022 року.

Як передає Укрінформ, про це у Телеграмі повідомила Маріупольська міська рада.
«Документальний фільм «20 днів у Маріуполі» вийшов в прокат у США. Фільм «20 днів в Маріуполі» розповідає про напад російських окупантів на місто 24 лютого 2022 року та показує 20 днів майбутніх подій: бомбардування будинків та пологового будинку, життя людей в блокадному місті, невщухаючі обстріли тощо», - йдеться у повідомленні.
Зазначається, що автор стрічки, військовий кореспондент, фотограф та відеорежисер Мстислав Чернов разом із фотографом Євгеном Малолєткою та продюсеркою і журналісткою Василісою Степаненко стали останніми журналістами, які висвітлювали початок знищення Росією Маріуполя. Прем'єра стрічки «20 днів в Маріуполі» відбулась у січні 2023 року на кінофестивалі незалежного кіно Sundance Film Festival.
Від 25 липня фільм демонструється в Нью-Йорку, Чикаго, Лос-Анджелесі, Торонто, Сан-Франциско та інших містах Північної Америки. Раніше його показували в Денвері та Міннеаполісі.
Трейлер фільму можна подивитися за посиланням.
Як повідомлялося, агресія Росії спричинила в Маріуполі одну з найбільших гуманітарних катастроф. Місто майже на 90% зруйноване внаслідок ворожих обстрілів. Пошкоджені та зруйновані житлові будинки, лікарні, школи, дитсадки тощо.
У Маріуполі від російського повномасштабного вторгнення, за попередньою інформацією, загинули понад 22 тисяч мирних жителів, але кількість вбитих може бути в рази вище. Найімовірніше, кількість загиблих стане відомою тільки після деокупації міста.