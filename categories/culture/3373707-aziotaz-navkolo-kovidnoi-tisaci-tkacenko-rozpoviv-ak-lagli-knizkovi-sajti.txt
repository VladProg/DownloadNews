Найбільше українці витрачають гроші за вакцинацію від COVID-19 в межах програми "єПідтримка" на культурні послуги, зокрема, на кінотеатри та книжкові магазини.

Як передає Укрінформ, про це написав міністр культури та інформаційної політики Олександр Ткаченко в Телеграмі.
"У мене для вас нові цифри. Чесно скажу, вони радують. Станом на сьогодні 4,5 млн українців подали заявки в «Дії» на отримання так званої «ковідної тисячі» з програми «єПідтримка». Понад 2,3 млн українців вже отримали виплату в 1000 грн. Загалом витрачено понад 206 млн грн. А тепер – головне. Найбільше українці витрачають гроші на культурні послуги. Це кінотеатри та книжкові магазини. Зростання попиту чимале", - написав Ткаченко.
Він зазначив, що деякі сайти книжкових магазинів не витримали навантаження і працювали зі збоями, адже кількість візитів користувачів зросла втричі. За його словами, у кінотеатри повернулися навіть ті глядачі, що утримувалися від візиту в карантин.
Також міністр додав, що залізничні квитки продаються з великою швидкістю, зокрема на туристичні напрямки: Івано-Франківськ, Львів та Буковель.
"Сфера отримує поштовх до заробітку та розвитку. А це: допомога видавництвам, авторам, перекладачам, прокатникам фільмів, дистриб’юторам, студіям тощо. Тому звертаюся до українців: користуйтеся програмою та підтримуйте улюблені сфери культури та креативних індустрій. Від вашого попиту залежить їх перспективність", - написав Ткаченко.
Він закликав українців, що мають «зелений сертифікат», стати амбасадорами культури. "Тим, хто ще не скористався послугою чи не має сертифікату в «Дії», панікувати не треба. Після Нового року стартує другий етап виплат", - додав міністр.
Як повідомляв Укрінформ, 19 грудня в Україні офіційно запрацювала державна програма "єПідтримка" з виплати 1 тисячі гривень громадянам України, які пройшли повну вакцинацію проти коронавірусної хвороби COVID-19.
Програма "єПідтримка" передбачає виплату тисячі гривень особі, яка вакцинована двома дозами і має сертифікат у застосунку Дія. На витрату 1000 грн є чотири місяці з моменту їх зарахування на картку. Виплату може отримати виключно громадянин України, який досяг 18 років і має в застосунку Дія «зелений» COVID-сертифікат вакцинації.
Громадяни України, старші 60 років, які пройшли повну вакцинацію проти COVID-19, із січня зможуть витратити передбачену законом тисячу гривень на соціальні потреби, у тому числі на придбання ліків (їх перелік має визначити Кабмін). Скористатися цим можна буде з січня 2022 року. Із відповідною ініціативою виступив Президент Володимир Зеленський.