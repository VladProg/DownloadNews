Відома скрипалька Елізабет Піткерн (США) - власниця інструменту роботи Страдіварі - зіграла на репетиції просто неба у центрі Харкова у супроводі Молодіжного академічного симфонічного оркестру «Слобожанський» під керівництвом диригента Даніїла Австріха (Німеччина).

Репетиція, повідомляє кореспондент Укрінформу, зібрала біля станції метро «Держпром», що на площі Свободи, кілька сотень шанувальників класичної музики.
«Червоний Мендельсон» або «Червона скрипка» - це назви інструменту, відомого серед знавців історії музики одиними з найкращих акустичних властивостей серед скрипок. Його виготовив у 1720 році майстер Антоніо Страдіварі. З часом слід скрипки загубився, і майже 200 років ніхто не знав, де вона. Лише у 1930-х роках скрипка з’явилася у Берліні у володінні нащадків видатного композитора Фелікса Мендельсона. У 90-ті роки її анонімно придбав на аукціоні американець, щоб подарувати 16-річній онуці Елізабет. Дівчина тримала скрипку в секреті, допоки сама не стала відомою скрипалькою, яку запрошують з концертами у «Карнегі-Холл» та «Лінкольн-центр». Вже понад 30 років Елізабет Піткерн ніколи не розлучається з легендарним інструментом, і сьогодні він лунає у Харкові», - розповів керівник оркестру, відомий український музикант Олександр Дворниченко.
... Квіти та овації - саме так відгукнулися шанувальники на виступ Елізабет Піткерн зі чудовою скрипкою.

Як сказала Елізабет Піткерн, відповідаючи на запитання кореспондента Укрінформу, вона вже не вперше у Харкові: «Шаную харків’ян та Харків, де я вже втрете, і знов граю з оркестром «Слобожанський». Епідемія вплинула тільки на час нашої зустрічі, але не на любов харків’ян до класичної музики. Вважаю Харків культурним та привабливим містом і бажаю побачитись з глядачами на концерті 10 вересня».
Піткерн додала, що страхова вартість скріпки Страдіварі сягає 3 млн доларів США. «Невипадково скрипку та й мене разом з нею завжди охороняють», - сказала вона.






У Харкові відома музикантка зіграла на скрипці Страдіварі у супроводі симфонічного оркестру / Фото: В'ячеслав Мадієвський, Укрінформ






































































У харків’ян буде можливість почути скріпку Страдіварі іще 10 вересня, на концерті у Палаці студентів Харківського національного юридичного університету ім. Ярослава Мудрого, де під керівництвом диригента Даніїла Австріха скрипалька Елізабет Піткерн зіграє з оркестром «Слобожанський» музику Дмитра Шостаковича, Сергія Прокоф'єва, Арама Хачатуряна.

Також у програмі концерту – музика з фільму «Червона скрипка» Джона Корільяно і «Концерт для скрипки з оркестром мі-мінор», написаний Феліксом Мендельсоном, чиє ім’я досі носить інструмент.