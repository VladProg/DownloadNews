Американський актор і кінорежисер Бред Пітт призупинив зйомку свого фільму Apex про гонки Формули 1 на знак солідарності з колегами-страйкувальниками у Голлівуді.

Як передає Укрінформ, про це повідомляє Deadline.
«Акторський склад і знімальна група Apex знімали в Будапешті, але Бред закликав перенести майбутні дати (зйомки – ред.) на знак солідарності з усіма, хто страйкує», - заявило джерело.
За словами співрозмовника, відкладення зйомок було серйозним рішенням, особливо у фінансовому плані, але Пітт вислухав занепокоєння людей, з якими він працює, і хоче показати їм свою підтримку.
Інше джерело повідомило Deadline, що знімальна група мала робити зйомки на трасі Формули І у Бельгії на цих вихідних, де у неділю відбудеться Гран-прі, проте зйомок не буде.
Наступні заплановані дати зйомок - листопад у Лас-Вегасі, і до цього часу всі учасники сподіваються вийти з нинішнього глухого кута між сценаристами, акторами та кіностудіями.
Як повідомлялося, голлівудські актори приєдналися до страйку сценаристів, припинивши теле- та кіновиробництво в рамках першого спільного страйку в індустрії за понад шість десятиліть після провалу переговорів із великими кіностудіями й стримінговими сервісами.
Страйк проводиться за участі профспілки SAG-AFTRA, що представляє понад 160 000 телевізійних і кіноакторів Голлівуду, та Американської гільдії сценаристів (WGA). Протестувальники вимагають, щоб кіностудії й стримінгові сервіси погодилися на більш справедливий розподіл прибутків і кращі умови праці.
Вони також хочуть гарантії, що штучний інтелект (ШІ) і створені комп’ютером «цифрові обличчя» та голоси не будуть використовуватися для заміни акторів.
Фото: Tim Goode/PA Images via Getty Images