Український інститут книги запрошує українські бібліотеки взяти участь у пілотному проєкті «Польська полиця в Україні».

Як передає Укрінформ, про це повідомляє пресслужба Міністерства культури та інформаційної політики.
"У межах проєкту «Польська полиця в Україні» у 2023 році публічні бібліотеки України, які зголосяться й подадуть заявку, будуть безплатно забезпечені виданнями книжок польських авторів, перекладених українською мовою. Кожна з бібліотек — учасниць проєкту отримає комплект із 10-15 нових книжок для створення книжкової полиці польської літератури у своїй бібліотеці", - йдеться у повідомленні.
Проєкт ініціювали Міністерство культури та національної спадщини Польщі (МКіНС РП) і Міністерство культури та інформаційної політики України. Він реалізовуватиметься Інститутом книги в Польщі у співпраці з Українським інститутом книги. У разі успішної реалізації проєкт буде мультиплікований.
Як зазначається, бібліотека, яка готова взяти участь у проєкті та погоджується із визначеними умовами участі, має заповнити анкету до 17 квітня 2023 року.
Книжки польських авторів українською мовою в межах проєкту будуть видані українськими видавцями на кошти гранту, наданого їм Інститутом книги в Польщі (IK PL).
Як повідомлялося, у бібліотеках німецьких міст Філлінгену-Швенінгену та Фрайбургу з'явилася українська дитяча література в рамках акції «Українським дітям – українську книгу».