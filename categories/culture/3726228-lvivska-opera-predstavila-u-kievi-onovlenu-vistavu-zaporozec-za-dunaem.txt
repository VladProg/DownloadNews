У Києві відбулася прем'єра сучасної інтерпретації опери Семена Гулака-Артемовського «Запорожець за Дунаєм», виконана артистами Львівського національного академічного театру опери та балету імені С. Крушельницької.

Про це повідомив міністр культури та інформаційної політики Олександр Ткаченко у Телеграмі, передає Укрінформ.
"Побував учора на виставі Львівської опери - нова версія опери «Запорожець за Дунаєм» . Це прем'єра для Києва. У Львові вистава йде з великим успіхом, а цього вечора її змогли подивитися кияни, долучившись до сучасного читання Гулака-Артемовського. І київська публіка дуже гаряче і тепло сприйняла нову постановку. Перехід від традиційного пострадянського сприйняття до сучасного сприйняття класики - надзвичайно актуальний", - зазначив він.


Ткаченко також подякував команді Львівської опери, зокрема її гендиректору Василю Вовкуну, за сміливість і за те, що привезли виставу до Києва. Він також висловив сподівання, що з'явиться змога показати оперу й в інших містах України.
Як повідомлялося, київська прем'єра сучасної інтерпретації опери Семена Гулака - Артемовського «Запорожець за Дунаєм» відбулася 21 червня.
Фото: Ткаченко UA