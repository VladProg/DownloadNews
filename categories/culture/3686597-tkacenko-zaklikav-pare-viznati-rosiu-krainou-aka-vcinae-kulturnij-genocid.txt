Очільник Міністерства культури та інформаційної політики Олександр Ткаченко закликав ПАРЄ визнати культурний геноцид з боку росії, арештувати активи "россотрудничества" і сприяти поверненню культурних цінностей в Україну.

Про це міністр повідомив в Телеграмі, передає Укрінформ.
"На сесії Комітету культури, науки, освіти й медіа ПАРЄ закликав організацію визнати російську федерацію країною, яка вчиняє культурний геноцид, арештувати активи філій «Россотрудничества», які займаються розповсюдженням кремлівських наративів, та сприяти у поверненні викрадених культурних цінностей в Україну", - написав він.
Ткаченко підкреслив, що підтвердженням культурного геноциду є " численні докази про злочини, зібрані українськими та міжнародними партнерами протягом 2014-2023 років". Очільник МКІП зауважив, що збереження культурної спадщини України - це інвестиція всього цивілізованого світу в майбутнє України.
"Цивілізований світ не повинен заплющувати очі на знищення культурної спадщини України, зокрема матеріальної та нематеріальної. Адже ця боротьба за спільну історію, спільну культуру, спільну спадщину", - написав він.

Ткаченко подякував голові Комітету з питань культури, науки, освіти та медіа ПАРЄ Євгенії Кравчук за організацію слухань та зазначив, що очікує на резолюцію "Протидія стиранню культурної ідентичності під час війни та миру".

Як повідомляв Укрінформ, парламент Ісландії визнав Голодомор 1932-1933 років геноцидом українського народу.
Фото: Олександр Ткаченко/Телеграм