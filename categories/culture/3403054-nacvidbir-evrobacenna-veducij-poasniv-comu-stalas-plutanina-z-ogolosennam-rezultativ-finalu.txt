Ведучий Національного відбору Євробачення-2022 Тимур Мірошниченко пояснив, чому сталась плутанина з оголошенням підсумкових результатів фіналу.

Як передає Укрінформ, він написав у Фейсбуці.
За словами Мірошниченка, результати голосування з конверта "ми дійсно побачили лише на сцені. Який вигляд вони мають: це список учасників у порядку їхнього виступу. Далі 3 колонки: оцінки журі, бали від глядачів і загальний результат. Тобто цифри у кожній колонці розкидані, а не одна за одною. Але там усе зрозуміло. Я їх починаю озвучувати. 1 бал - Майкл Соул, 2 бали - Our Atlantic… І тут починається ґвалт у навушники, що я не правильно озвучую бали і що 2 отримує Cloudless".
"Намагаюсь розібратися ще раз. Ні, ну я ж бачу інші результати і правильно все озвучую. Поки в редакторській паніка, бо ніхто не може зрозуміти хто правий, а хто помиляється, мене просять "йти за вухом". Тому я озвучую оцінки, які мені диктують", - зауважив Мірошниченко.
Але, за його словами, через декілька хвилин "і в редакторській все ж розуміють, що від самого початку я озвучував таки правильні бали. І треба починати все спочатку. Тому й виходить такий месс в ефірі. Таблицю з результатами намагаються виправляти наживо, але вона просто зависає і не повертається".
На переконання ведучого, "так бути не повинно. Бо в результаті я "той йолоп, що 8 цифр не може озвучити", довіра до підсумкових балів падає, хейт заливає всі можливі щілини".
"Шкода, - заявив Мірошниченко, - що прекрасне свято музики і дійсно крутих артистів зіпсувалося через банальну людську помилку, обличчям якої довелося стати мені".
За його словами, результати голосування журі "ми мали на руках задовго до завершення глядацького голосування. Результати голосування глядачів ми отримали вже в конверті на ваших очах. І нехай не з першої спроби, але в ефірі я озвучив саме ті оцінки, які були в тому папірці, завіреному аудиторами".
Мірошниченко перепросив "за цей епізод" і додав: "Нехай це буде найгіршим, що може зіпсувати нам настрій в ці непрості часи для нашої країни".
Як повідомляв Укрінформ, співачка Alina Pash представлятиме Україну на міжнародному пісенному конкурсі Євробачення-2022 піснею «Тіні забутих предків». Переможця було визначено під час фіналу національного відбору 12 лютого ввечері.
Результати голосування нацвідбору залежали від голосів глядачів (50%) і журі (50%). Паш отримала 15 балів: 8 балів від журі та від 7 глядачів.
Раніше в інтернеті з'явилася інформація, що співачка виступала в окупованому Криму. Відомо, що 2015 року знаменитість дала концерт на весіллі українки. Люди пригадали інтерв'ю Паш Катерині Осадчій, де вона сказала, що перетнула кордон з Росії – летіла до Криму з Москви.
Прихильники конкурсу обурювалися та писали про порушення правил участі в Національному відборі. Невдовзі співачка пояснила, що не літала тоді на півострів, а їхала автобусом з України.
Загалом участь у відборі взяли 8 учасників із 284 охочих, які подали заявки на участь.