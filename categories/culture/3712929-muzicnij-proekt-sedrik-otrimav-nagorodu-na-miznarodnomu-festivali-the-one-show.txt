Проєкт Saatchi & Saatchi Ukraine та Міністерства закордонних справ України Carol for Charity отримав свою першу бронзу на міжнародному фестивалі креативності The One Show у категорії Interactive & Mobile Craft: Audio Craft.

Про це йдеться у повідомленні МЗС України, передає Укрінформ.
“Carol for the Charity — це історія про переосмислення всесвітньовідомого українського “Щедрика” для допомоги українським дітям, якими опікується Фундація Олени Зеленської", - зазначає міністерство.
Напередодні Різдва 2022 року команда агенції Saatchi & Saatchi Ukraine переписала слова “Щедрика” з урахуванням сучасних обставин війни. Так з’явилася коляда Carol for Charity, яка англійською мовою розповідала про все, що зараз відбувається з українцями, спонукала увімкнути Shazam і задонатити на підтримку українських дітей.

МЗС поінформувало, що колядку виконав Тарас Тополя з гурту “Антитіла”, ансамбль ім. Григорія Верьовки та дитячий фольклорний ансамбль “Зернятко” під час чергового масованого ракетного удару РФ по Києву в листопаді 2022 року. Актуалізований “Щедрик” вперше почули перед Різдвом у грудні, а потім заспівали наживо у прямому ефірі на національному телебаченні у присутності Президента України Володимира Зеленського. Згодом твір пролунав на 22 радіостанціях в 11 країнах.
“Нагорода The One Show для Carol for Charity є важливою перемогою України в публічній дипломатії. Команда проєкту на 100% заслужила цю відзнаку за нестандартний підхід і переосмислення всесвітньовідомого твору Миколи Леонтовича. Дуже символічно, що через понад сто років після світової прем’єри “Щедрик” не лише зачаровує слухачів у всьому світі, але і збирає кошти для допомоги маленьким українцям в умовах повномасштабної російської агресії”, - зазначив міністр Дмитро Кулеба.
“Щедрик” у новому виконанні вкотре привернув увагу іноземців до України та допоміг зібрати мільйони гривень для українських дітей, підкреслює МЗС. Коляда отримала більше мільйона прослуховувань на стрімінгових платформах та 110 мільйонів користувачів, а кількість відвідувачів сайту Фундації зросла у десятки разів.
“Відзначення The One Show підтверджує, що український креатив допомагає вирішувати важливі для суспільства питання й вкотре нагадав про Україну світові”, - додав Костя Шнайдер, креативний директор Publicis Groupe Ukraine i Chech Republic + Saatchi & Saatchi Ukraine.
Зовнішньополітичне відомство зазначило, що The One Show входить до ТОП-3 світових нагород у сфері реклами, дизайну та діджитал-маркетингу. Цього року відзначали вже 50-ту церемонію нагородження. Переможців у десятках категорій обирають провідні маркетологи світу. Усього до конкурсної програми цьогоріч подали 20 166 робіт зі 69 країн. А тріумфаторами стали агенції, студії, бренди та продакшн-компанії із 54 країн світу. Усього вони заробили 210 золотих олівців, 200 срібних, 238 бронзових та 1 172 мерітів (Merits).
«Щедрик» — усесвітньо відомий твір для хору українського композитора Миколи Леонтовича, який був створений на початку XX століття.