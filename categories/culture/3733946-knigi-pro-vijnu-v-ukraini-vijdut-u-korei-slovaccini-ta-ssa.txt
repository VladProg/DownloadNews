Права на книгу «#Маріуполь #Надія» продані у Корею та Словаччину, а видання «77 днів лютого» вийде у США.

Про це Укрінформу повідомили в Об’єднанні українських продюсерів (ОУП), яке виступило співпродюсером книги «#Маріуполь #Надія».
«Для памʼяті має значення, хто і як зможе описати трагедію. Сама трагедія без такого опису забудеться і стане просто історією без висновків і дій. Ця книга - щоденник, який і зараз, і після нашої перемоги закарбовує в нас необхідність бути сильними та підготовленими», - сказав співзасновник ОУП Володимир Бородянський.

Обидві книги надруковані у видавництві «Лабораторія». Блокадний щоденник маріупольської журналістки Надії Сухорукової вийшов у лютому 2023 р., а «77 днів лютого» буде опубліковано на сервісі читання Scribd.




Ці видання фіксують дійсність українців на початку повномасштабної агресії Росії. Історія російсько-української війни в них описана крізь призму історій звичайних людей, мешканців прифронтових територій, які пережили бомбардування, окупацію, евакуацію. Поєднуючи принцип документальності та авторської суб'єктивності, вони є розповідями безпосередніх свідків війни.

«Такі книги потрібно читати, зберігати і потім давати читати тим, хто забуде, через що ми пройшли», - переконаний Бородянський.
Як повідомляв Укрінформ, Об’єднання українських продюсерів зняло документальний фільм «Маріуполь. Невтрачена надія».