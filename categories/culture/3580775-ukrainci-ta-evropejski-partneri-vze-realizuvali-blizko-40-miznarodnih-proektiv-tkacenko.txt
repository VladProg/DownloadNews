Українці, попри складну ситуацію, вже реалізували близько 40 міжнародних проєктів у співпраці з партнерами з 29 європейських країн.

Як передає Укрінформ, про це заявив очільник Міністерства культури та інформаційної політики Олександр Ткаченко на Європейському саміті культурної спадщини-2022, повідомляє МКІП.
Зазначається, що міністр культури та інформаційної політики України долучився до заходу за допомогою відеозв’язку. Спілкуючись з європейськими колегами, Ткаченко вкотре наголосив, що метою російських загарбників є лише одне: знищення України та українців – фізично, ментально та історично.
“Зараз на порядку денному не лише відновлення вже зруйнованих об'єктів культурної спадщини, а й їх збереження від нових руйнувань. Велика кількість об'єктів після обстрілів залишилися без дахів та вікон і потребують консервації. Користуючись нагодою, хочу звернутися до вас з проханням допомогти нам у терміновій консервації об'єктів та їхній підготовці до зими. Щиро сподіваюся на продовження вашої підтримки у час, коли вона потрібна нам як ніколи. Україна потребує залучення меценатів, донорів та представників урядів до збереження та реконструкції об'єктів української культурної спадщини та їх відновлення.”, – заявив очільник МКІП.
Ткаченко також повідомив, що за даними соціологічних опитувань, понад 70% українських діячів культури попри повномасштабну війну продовжують займатися своєю професійною діяльністю. Окрім того, більшість із них поєднують роботу з волонтерством.
“Попри складну ситуацію, українці вже реалізували близько 40 міжнародних проєктів у співпраці з понад сотнею партнерських інституцій з 29 європейських країн. Україна долучилася до різних потужних ініціатив, зокрема, цього року вперше два наші проєкти отримали нагороди Європейського Союзу у сфері культурної спадщини: Андріївська церква в Києві перемогла в категорії “Збереження та адаптивне повторне використання” та “День вишиванки”. Ці нагороди ще раз довели, що ми рухаємося у правильному напрямку, підтримуючи місцеві ініціативи та зберігаючи культурну спадщину на всіх рівнях – від локального до міжнародного”, – зазначив Ткаченко.
Очільник МКІП попросив європейських колег продовжувати допомагати Україні і лишатися вірним фундаментальним цінностям ЄС
“Сьогодні, як ніколи раніше, культура стає рушієм соціальних і цифрових трансформацій. Ми вдячні нашим друзям за підтримку наших креативних індустрій, збереження нашої культурної спадщини, особливо напередодні зими, коли наші пошкоджені культурні пам'ятки та заклади потребують консервації. Моє прохання до вас сьогодні – не мовчати і робити свої голоси голосніше. Ми зібралися сьогодні, щоб обговорити проблеми, і я вважаю, що рішення може прийти тільки після озвучення проблем і викликів. Сьогодні для Європи настав час діяти і показати, що вона залишається вірною своїм фундаментальним цінностям. Спільними зусиллями зможемо перемогти у цій війні, бо Україна захищає не тільки себе, а й всю Європу”, – звернувся до присутніх Ткаченко.
Як повідомляв Укрінформ, Міністерство культури та інформаційної політики і Національна рада з питань телебачення і радіомовлення звернулися до Єврокомісії щодо маніпуляцій про війну в Україні в ефірі російської версії телеканалу Euronews.