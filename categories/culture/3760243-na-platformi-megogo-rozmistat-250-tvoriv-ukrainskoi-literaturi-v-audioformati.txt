МОН, Мінцифри та платформа MEGOGO запустили спільний проєкт, в межах якого у вільному доступі будуть розміщені аудіоверсії 250 творів української літератури зі шкільної програми.

Про це у Телеграмі повідомляє Міністерство цифрової трансформації, передає Укрінформ.
«250 творів з української літератури будуть доступними в аудіоформаті. Досліджуйте культуру онлайн та без піратства. Слухайте найвідоміші твори українських авторів безоплатно на платформі MEGOGO», - йдеться в повідомленні.
Наголошується, що це спільний проєкт, який реалізують медіасервіс MEGOGO та Міністерство освіти і науки України за інформаційної підтримки Міністерства цифрової трансформації України та платформи Дія.Освіта.
Класичні та сучасні українські твори озвучили відомі українці та зірки шоубізнесу - Володимир Дантес, alyona alyona, Антоніо Лукіча та інші.
Як повідомлялося, школи, які постраждали від війни, можуть подати заявку на безоплатне під’єднання до інноваційної платформи AR Book для навчання.
Фото з відкритих джерел