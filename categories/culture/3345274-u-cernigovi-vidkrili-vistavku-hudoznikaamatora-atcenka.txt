У Чернігівському обласному художньому музеї імені Григорія Галагана за ініціативи відомого чернігівського мандрівника і письменника Олександра Волощука відкрили першу персональну виставку робіт місцевого художника-аматора Олександра Ятченка.

Про це кореспондентові Укрінформу повідомив директор музею Юрій Ткач.
"Виставку, присвячену річниці з дня смерті свого друга - художника Олександра Ятченка, зініціював відомий чернігівський мандрівник Олександр Волощук. Ідея знайшла підтримку в департаменті культури, туризму, національностей та релігій облдержадміністрації, а в нас якраз знайшлася вільна зала. Там ми й розмістили понад 30 полотен художника із приватних колекцій", - поінформував очільник музейної установи.






Відомий чернігівський мандрівник відкрив землякам талановитого художника-самоука / Фото надані художнім музеєм































За його словами, Ятченко був художником-самоуком, тому більшість його робіт - середнього рівня. Проте деякі картини виконані дуже тонко, вражають технікою, змістовним наповненням, філософським змістом і просторовістю.
Волощук розповів, що його друг помер на 49 році життя 4 листопада 2020 року. Саме тоді, у день прощання, у мандрівника й провідного спеціаліста департаменту культури Ірини Дерейчук виник задум організувати його персональну виставку. Адже за життя художник їх не проводив, а картини свої, в основному, дарував.
Два Олександри дружили понад 20 років. Зі слів Волощука, серйозно займатись образотворчим мистецтвом Ятченко вирішив ще у шкільному віці, попри відмовляння батька-інженера. Художнє мистецтво опановував сам методом "спроб і помилок", пізніше визначився із жанром - став надавати перевагу гірським пейзажам та історичній художній реконструкції.
Ятченко теж любив мандрувати, а найулюбленішим його місцем був гірський Південно-Західний Крим. Найбільше приваблював Мангуп - древнє "печерне" місто, столиця колишнього православного князівства Феодора. Щороку художник із друзями проводив там багато часу, а потім писав картини з власним баченням історії міста до його захоплення і зруйнування турками в 1475 році. На виставці представлено дві такі картини - "Гроза над Мангупом" і "Штурм Мангупа".
Значне місце у творчості Ятченка займають гірські пейзажі, не прив'язані до якоїсь конкретної місцевості, а також тема православ'я - він був людиною віруючою.
Окрім художньої творчості, Ятченко захоплювався парапланеризмом і дуже любив гірські походи.
"У творчість він вкладав усю свою душу, тому продавати картини не любив. Значно приємніше для нього було дарувати їх друзям", - зауважив Волощук.
На виставці в музеї представлені полотна, залишені Ятченком у спадок своїм братам та надані друзями художника - загалом 35 картин.
Мандрівнику і письменнику Олександру Волощуку - 49 років. З них 18 він подорожує, переважно - автостопом. За цей час він проїхав і пройшов 368 тис. км, відвідав 60 країн світу. За результатами своїх мандрівок він написав і видав 10 книжок.