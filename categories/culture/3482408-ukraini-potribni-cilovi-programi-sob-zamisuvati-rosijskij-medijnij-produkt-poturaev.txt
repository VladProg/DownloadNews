Україні потрібне цільове фінансування, щоб створювати культурні програми та заміщувати російський медійний продукт.

Про це голова Комітету Верховної Ради з питань гуманітарної та інформаційної політики Микита Потураєв сказав під час брифінгу «Протидія російській пропаганді» у Медіацентрі Україна - Укрінформ.
«Україна потребує цільові програми, щоб можна було у цільовий спосіб фінансувати культурні програми та заміщати російський медійний продукт. Нам потрібно врегулювати питання споживання російського продукту в українському суспільстві», - сказав Потураєв.
За його словами, зараз громадяни самі відмовляються від російської попси та книжок.
"Але ми маємо заміщати своїм продуктом, світовим", - додав політик.
Раніше він повідомив, що Україна системно працює над витісненням контрольованих росією медіа з просторів інших країн, для яких свобода слова має значення.
Як повідомляв Укрінформ, 24 лютого президент рф володимир путін оголосив про повномасштабне вторгнення в Україну. російські війська знищують об'єкти інфраструктури, житлові райони українських міст та селищ із використанням артилерії, реактивних систем залпового вогню та балістичних ракет.