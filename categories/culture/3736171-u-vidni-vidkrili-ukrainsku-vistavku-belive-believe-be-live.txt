У віденському Музеї народного мистецтва відкрилась українська виставка “BeLive: believe, be live”, на якій представлені роботи 18 митців на тему віри та війни.

Про це повідомляє кореспондент Укрінформу в Австрії.






У Відні відкрилася українська виставка "BeLive: believe, be live” / Фото: Яна Гринів







































"У "У найскладніші часи ми зазвичай звертаємося до Бога. З одного боку, ми сподіваємось на допомогу, з іншого - ставимо питання: "Як таке могло статися?" У своїх дуже різноманітних роботах 18 митців досліджують саме такий контраверсійний стан, шукають віру, що допомагає рухатись вперед і виживати", - зазначила куратор виставки, засновниця платформи Art Contact Ukraine Яна Гринів.
За її словами, декому з митців довелося пережити російську окупацію, а деякі роботи були створені під час окупації. "Хтось втратив домівку, рідних, хтось мав лишити свій дім і все своє життя, рятуючи своїх дітей. На цій виставці ми не лише представляємо талановиті роботи, а й розповідаємо дуже непрості історії з реального життя мільйонів українців", - зазначила Гринів.
У назві виставки - англійські слова "believe" (вірити) та "be live" (жити). Через власний досвід та самоусвідомлення митці розкривають на ній тему віри та жаги до життя, усвідомлення людиною свого місця у світі, свого стану та пріоритетів у контексті нової реальності. Через живопис, фотографію, інсталяції, колаж, графіку, відеомистецтво вони висловлюють різноманітні погляди на релігійні образи та згадують тих, хто був поруч у найважчих життєвих ситуаціях, а також ушановують пам’ять жертв російської агресії.
На виставці експонуються, зокрема, фотографії розбомбленої церкви в Бахмуті від Дафни Весдорф, репродукція сучасної ікони, яка була на стіні розбомбленого кінотеатру в Бахмуті, від Маші Вишедської. Вперше представлено оригінали робіт Вікторії Березіної, створені в окупації в Херсоні. Павло Мазай представив серію автопортретів із лезом. Важливою складовою виставки є серія робіт Данила Мовчана, створена після підриву Каховської греблі.
Тут також представлені роботи таких митців, як Маріко Гельман, Олеся Дворак-Галік, Володимир Стасенко, Женя Лаптій, Костянтин Терещенко, Марія Матієнко, Лідія Гураль, Олег Кіра, Тарас Ріль, Яна Гринів, Юлія Михальська, Юлія Приставська, Оксана Оснач.
Під час відкриття експозиції відбувся захід для акредитованих у Відні дипломатів, на якому було презентовано виставку та проведено дегустацію вин від групи компаній Vinos de La Luz.
Виставка триватиме до 23 липня. Зібрані кошти будуть передані на закупівлю медичних джгутів.
Захід відбувається за підтримки посольства України в Австрії, Музею народного мистецтва Відня (Volkskundemuseum ) та Йозефштадта.
Як повідомляв Укрінформ, раніше у столиці Австрії пройшла виставка "Діти під час війни", яка привертає увагу до страждань українських дітей внаслідок російської агресії, їх незаконної депортації в Росію та спроб Кремля змінити їхню ідентичність.