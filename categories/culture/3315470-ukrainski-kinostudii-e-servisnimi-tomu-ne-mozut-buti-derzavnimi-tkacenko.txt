Кіностудії в Україні станом на сьогодні надають сервісні послуги, тому не можуть бути державними.

Таку думку висловив міністр культури та інформаційної політики Олександр Ткаченко під час 11-го Міжнародного медіафоруму KYIV MEDIA WEEK, повідомляє кореспондент Укрінформу.
«Наші кіностудії досі залишаються державними. Це сервісні компанії, це не компанії, які існували в Радянському Союзі, коли були й творчі колективи зібрані, і Держкіно просто виділяло кошти на кіностудії. Ніде у світі сервісні компанії не є державними, якщо ми не будемо брати до уваги країни з авторитарними режимами», - сказав Ткаченко, зазначивши, що питання інфраструктури потребує вирішення.
Своєю чергою голова Держкіно Марина Кудерчук уточнила, що Кіностудія імені Олександра Довженка не виробляє фільмів, але здає в оренду павільйони для теле- та кіновиробництва. За її словами, Одеська кіностудія виробляє власні фільми, а Студія хронікально-документальних фільмів наразі не працює.
Як повідомляв Укрінформ, 11-ий Міжнародний медіафорум KYIV MEDIA WEEK проходитиме 14-15 вересня.