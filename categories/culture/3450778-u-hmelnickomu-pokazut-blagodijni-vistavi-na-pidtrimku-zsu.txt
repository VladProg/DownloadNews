Хмельницький обласний академічний музично-драматичний театр ім. М. Старицького покаже безкоштовні вистави, на яких збиратимуть кошти на підтримку Збройних сил України.

Про це у Фейсбуці повідомляє Хмельницька міська рада, передає Укрінформ.
«Запрошуємо усіх на благодійні вистави в театрі Старицького. Прийди в театр, отримай позитивні емоції та підтримай Збройні сили України», - йдеться у повідомленні.
Зазначається, що вхід на вистави вільний, але кожен може зробити свій благодійний внесок на потреби ЗСУ.
Так 9 квітня театр покаже комедію «Приборкання норовливої», 10 квітня – дитячу казку «Дюймовочка та Метелик» і драмедію «Кайдаші».
З 24 лютого триває масштабне російське вторгнення до України. Агресор обстрілює та руйнує ключові об'єкти інфраструктури, житлові квартали українських міст і сіл з використанням артилерії, реактивних систем залпового вогню та балістичних ракет.
На боротьбу із загарбниками піднявся весь народ України; ЗСУ та Сили територіальної оборони зупинили наступ ворога та завдають йому великих втрат.