У Львівському музеї історії України відкрили виставку "Кольори білоруської революції", яка складається з портретів політв’язнів білорусі.

Про це Укрінформу повідомили організатори виставки Free Belarus Center.
«9 серпня 2020 року став днем, який змінив життя багатьох білорусів та білорусок, став точкою неповернення для сотень тисяч людей. На фотовиставці «Кольори білоруської революції» ми розповімо про те, що відбувалося на маршах свободи 2020 у білорусі й покажемо тих політв'язнів, чиї долі тісно пов'язані з Україною. Згадаємо тих, хто заплатив за своє прагнення до свободи й боротьбу за неї найвищу ціну», - зазначають організатори.
В білоруському Центрі акцентують, що за ґратами в білорусі перебувають також і ув'язнені громадяни України. І сидять вони тільки тому, що підтримали у 2020 році протести проти фальсифікації виборів та лукашенківської білорусі.






У Львові відкрили виставку портретів білоруських політв’язнів / Фото: Львівський історичний музей






















«Сидять за ґратами активісти та журналісти, які працювали з темою України та любили Україну, сидять люди, які висловилися проти повномасштабного вторгнення Росії в Україну після 24 лютого.Список ув'язнених поповнюється щодня. Їх катують та змушують зізнаватися у невичинених «злочинах» проти антиукраїнського режиму лукашенка. Усі ці люди не мають залишатися непоміченими та незнаними. Про них важливо пам'ятати та говорити», - наголошують організатори виставки.
У відвідувачів виставки є можливість написати листа у в’язницю та висловити свої слова підтримки, оскільки для політв’язнів вкрай важливо знати, що їх не забули і що на їхнє звільнення чекають не тільки їхні близькі.
Виставка «Кольори білоруської революції» триватиме до 14 серпня 2022 року з 9:00-17:00 у Львівському музеї історії України.
Як повідомляв Укрінформ, у білорусі у серпні 2020 року спалахнули масові протести проти фальсифікації результатів президентських виборів, на яких переможцем було оголошено олександра лукашенка. Влада вдалася до жорстокого придушення виступів, проти опозиції застосовуються репресії.
Більшість демократичних країн світу, зокрема Україна, не визнають легітимності режиму лукашенка.