Україна вдячна за підтримку найвідомішим світовим музикантам.

Як передає Укрінформ, про це дружина Президента Олена Зеленська написала у Телеграмі.
Вона нагадала, що "легендарний Боно, соліст U2, заспівав прямо на станції метро "Хрещатик" з українським гуртом "Антитіла". У 90-х Боно, що відомий своєю громадською діяльністю, зміг привернути увагу світових медіа до Сараєво, яке перебувало в облозі. Нині він активно підтримує Україну. Підтримує правду та свободу".
"Спільна робота британського співака Еда Ширана та "Антитіл" 2step за п'ять днів від прем'єри набрала майже три мільйони переглядів на YouTube", - зазначила перша леді.
За її словами, "наша "Червона калина" лунає із кожного куточка Європи".
"Й нехай Тарас Тополя, що разом із іншими учасниками гурту вступили до ЗСУ, співає на руїнах будинку культури. Однак насправді українська культура щодня стає потужнішою та відомою усьому світу", - наголосила Зеленська.
На її переконання, "вся наша країна вдячна за позицію найвідоміших світових музикантів".
Як повідомляв Укрінформ, 1 травня відео гімну українських січових стрільців "Червона калина" у виконанні музикантів з 16 країн розмістила у Фейсбуці організація КримSOS.