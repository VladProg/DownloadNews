Під час воєнних дій в Україні ЮНЕСКО працює у шести сферах, визначених Міністерством культури та інформаційної політики, основна з яких – моніторинг та оцінка руйнувань культурної спадщини.

Про це у Львові під час конференції «Злочин проти культурної спадщини – у воєнний та позавоєнний час» повідомила офіцер зв’язку ЮНЕСКО в Україні професор К’яра Децці Бардескі, передає кореспондент Укрінформу.
За її словами, для цього було створено спеціальну інтерактивну карту, яка щодоби оновлюється.
«Ми створили платформу, з якої бачимо, що станом на вчора було пошкоджено 256 об’єктів власності. Ми перевіряємо це, використовуючи супутниковий аналіз, який робиться кожні 24 години. У нас є групи спеціалістів, які збирають інформацію для належного аналізу. У нас може не бути прямих доказів злочинів, пов’язаних з культурними цінностями, бо це не юридичний підхід. ЮНЕСКО не дивиться на наміри, а оцінює обсяги пошкоджень, що пізніше допоможе належним чином організувати інтервенцію. А далі влада України може це використовувати вже для юридичних дій», - зазначила Бардескі.

Вона наголосила, що нині організація працює в Україні у шести напрямах, затверджених МКІП. Перший – це моніторинг та оцінка ситуації руйнувань культурної спадщини в Україні. Другий – реконструкція і відновлення цих об’єктів, третій – відновлення інституційного потенціалу і спроможності культурних установ, а також – підтримка у сфері навчання.
«Ще одна сфера нашої діяльності – це покращення стійкості культури, а також посилення спроможності креативних індустрій, тому що вже ми знаємо про відтік людей-митців з України. Ми повинні забезпечувати функціонування сфери і роботу людей. І останній наш напрям, над яким активно працюємо, – це цифрова трансформація управління культурною спадщиною в Україні, що передбачає взаємопов’язаність баз даних, за якими повинні співпрацювати різні компанії, які діють у цьому секторі. Це великий пріоритет для міністерства», - додала представниця ЮНЕСКО.

Вона також наголосила, що організація не має мандату на розслідування, проте має право на допомогу в опрацюванні технічної документації та навчанні, оскільки працює за ратифікованою Гаазькою Конвенцією про захист культурних цінностей у випадку збройного конфлікту 1954 року та двох протоколів до неї (1954 і 1999 рр.).
Зараз ЮНЕСКО готує спеціальні тренінги для військових та правоохоронних органів, щоб робота з фіксації пошкоджень культурної спадщини велася згідно з нормативними вимогами. Навчання розпочнеться вже за кілька місяців, повідомила Бардескі.
Також організація проводить тренінг для 17 журналістів, які працюють на лінії зіткнення, щоб вони знали, як висвітлювати події, що стосуються знищення культурних цінностей, додала вона.

Як повідомляв Укрінформ, у Львові восени відкриють офіс ЮНЕСКО. На його створення виділив 1,5 мільйони євро уряд Іспанії.
У Львові 18-19 травня проходить конференція, організована Консультативною місією Європейською Союзу (КСЄС). Захід зібрав експертів високого міжнародного рівня, які обговорюють відшкодування збитків, завданих Росією культурним цінностям України, та розслідування таких злочинів.
Перше фото: МКІП