Акторка та посолка ООН Кейт Бланшетт спродюсувала документальну стрічку Ukraine: Life Under Attack: Dispatches про події у Харкові під час повномасштабної війни.

Як повідомляє Укрінформ, про це пише Vogue.
За словами творців, це "історія битви за Харків очима мирних жителів і працівників служби надзвичайних ситуацій, на яких випав основний тягар російської навали".
Стрічка триває майже годину, а її головні герої – пожежник Роман та його команда, що рятували місто від пожеж, викликаних вибухами; а також парамедикині Тетяна та Ірина, що не тільки рятували поранених, але й щоденно допомагали людям, які провели декілька місяців в метро під обстрілами.
Фільм сповнений пронизливими документальними кадрами з дітьми, що мають ховатися в метро від російських обстрілів. Переглянути стрічку можна на сайті каналу Channel 4 Plus.
Як раніше повідомляв Укрінформ, до Києва вдруге за час повномасштабної війни приїхав американський актор Шон Пенн. Він знімає документальний фільм про війну.
Фото: Елізабет Стюарт, Instagram