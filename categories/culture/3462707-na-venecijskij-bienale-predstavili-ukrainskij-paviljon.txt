У Венеції пройшла презентація мистецького проєкту «Фонтан виснаження. Висока вода», який представляє Український павільйон на 59-ій Венеційській бієнале сучасного мистецтва.

Як передає Укрінформ, презентація павільйону відбулася на його офіційній сторінці.
Проєкт "Фонтан виснаження. Висока вода" представили його творець художник Павло Маков, куратор українського павільйону Борис Філоненко, співзасновниці галереї The Naked Room, кураторки проєкту Лізавета Герман та Марія Ланько, керівник Українського мистецького фонду екстреної допомоги Ілля Заболотний та заступниця міністра культури та інформаційної політики Катерина Чуєва.

Український проєкт на бієнале являє собою реалізацію ідеї Павла Макова, яка з’явилася ще в 1995 році: це серія вмонтованих у стіну мідних воронок, які функціонують як фонтан. Сьогодні фонтан Макова стає образом виснаження на культурному, економічному і політичному рівнях.

Fountain of Exhaustion. Acqua Аlta by Pavlo Makov

Відповідаючи на запитання про актуальність представлення Українського павільйону в умовах війни, Лізавета Герман назвала участь України в бієнале «інвестицією в майбутнє».
«Хочеться показати, що ми не є жертвами війни, а віримо в наше майбутнє… Ми щиро віримо, що треба будувати майбутнє зараз, а не чекати на закінчення війни. Ми мусимо залучати всі наші сили та інвестиції у те, щоб якнайшвидше наближувати мирне майбутнє. Тому павільйон, культура та те, що ми тут робимо, є важливим до цього кроком», - зазначила вона.
Коментуючи тезу організаторів виставки про її функцію «місця зустрічі різних культур», Павло Маков заявив, що наразі подія у Венеції не може стати таким місцем для української та російської культур. «Єдиний діалог, який є можливим з росією з 2014 року, відбувається на фронті… На жаль, російська культура зараз приходить в Україну у вигляді ракет. Ми фактично зараз рятуємо нашу культуру від тотальної руйнації», - зазначив він.
Заступниця міністра культури та інформаційної політики Катерина Чуєва зауважила, що зараз як ніколи українська культура має бути почута. Вона наголосила, що росіяни свідомо знищили та пошкодили багато українських культурних об’єктів під час війни, зокрема драматичний театр в Маріуполі та монумент Тарасу Шевченку в Бородянці.
«Яскрава українська культура не мала свого голосу щонайменше протягом 300 останніх років. Імперіалістична політика росії знищувала наш голос репресіями та геноцидом, колоніальними наративами в багатьох сферах. Але Україна має голос. І ми просимо вас почути його, зберегти його, допомогти нам зробити його видимим і захищеним», - резюмувала посадовець.
Як повідомлялось, український павільйон у Венеції відкриється 23 квітня та проходитиме до 27 листопада. На ньому також планують щомісяця показувати сучасні роботи українських митців, які відтворюватимуть реалії війни в України.
Венеційська бієнале La Biennale di Venezia - одна з провідних виставок сучасного мистецтва, що проходить що два непарні роки у Венеції. У межах бієнале проводяться також Венеційський кінофестиваль та Венеційський фестиваль архітектури. Україна бере участь у Венеційській бієнале із 2001 року.