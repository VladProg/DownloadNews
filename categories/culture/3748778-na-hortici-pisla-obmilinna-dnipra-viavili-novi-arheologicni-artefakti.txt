Співробітники Національного заповідника «Хортиця» після обміління річки Дніпро через підрив росіянами Каховської ГЕС виявили нові археологічні пам’ятки, серед яких зразки кераміки доби енеоліту (6-5 тис. до н.е.).

Про це повідомило Міністерство культури та інформаційної політики в Телеграмі, передає Укрінформ.
«Співробітники Національного заповідника «Хортиця» щодня проводять інспекції для забезпечення збереження цих пам’яток та знаходять археологічний матеріал. За цей період знайдено кілька сотень археологічних предметів, виготовлених з металу, кераміки та дерева, а також понад 1000 фрагментів керамічних виробів», - йдеться у повідомленні.

Зазначається, що під час рейдових та розвідувальних виходів були знайдені археологічні пам’ятки, серед яких є кераміка різного часу та призначення - від доби енеоліту (6-5 тис. до н.е.) до 19 століття.

Також знайдено давні кремінні інструменти для полювання або обробки, широке коле металевих предметів, зокрема, монети. Були виявлені і скляні уламки від середньовічних пляшок та навіть скляні бомби.


«Всі ці речі після виявлення проходять камеральну обробку та заносяться до польового опису, на основі якого надалі буде складатись археологічний звіт», - зазначили у МКІП.
Як повідомляв Укрінформ, у Запоріжжі під час обстеження обмілілої внаслідок підриву Каховської ГЕС берегової зони виявили дубовий човен, вік якого може сягати понад 1000 років.