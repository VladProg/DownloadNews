Дитячий ютуб-канал «Бробакс» від Суспільного представив різдвяну серію анімаційного серіалу «ТОТО», де герої по-своєму переспівали всесвітньо відомий твір «Щедрик» українського композитора Миколи Леонтовича.

Як повідомляє Суспільне, різдвяна серія вже доступна на каналі «Бробакс», передає Укрінформ.
«Різдвяна серія «ТОТО» — це концентроване тепло в формі сучасної української анімації. Наші герої діляться радістю, допомагають тому, хто цього потребує, печуть печиво, роблять снігових янголів і співають нову сучасну версію славетного «Щедрика» — те, що ми маємо неодмінно встигнути на ці свята», — коментує керівниця редакції дитячого та підліткового мовлення цифрових платформ Суспільного Вікторія Мурована.

Як зазначається, у різдвяній серії головний персонаж анімаційного серіалу Тото разом із родиною та друзями прикрашає ялинку, співає різдвяні пісні, а дядечко Піф ділиться рецептом фірмових імбирних коржиків. Родина Тото щиро запрошує на гостину друзів, які опинилися у свята далеко від дому.
На Суспільному нагадали, що у листопаді за три стартових тижні ютуб-канал «Бробакс» із мультсеріалами «ТОТО», «Маленький Бу», «Яся та її робот» і «Портал пригод» набрав понад 100 000 переглядів.
Більше про анімаційні серіали від Суспільного — про їх створення, сюжети та унікальність персонажів — можна дізнатися за посиланням.