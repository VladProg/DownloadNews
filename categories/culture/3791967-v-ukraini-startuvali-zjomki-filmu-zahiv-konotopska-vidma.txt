Розпочалися зйомки фільму жахів «Конотопська відьма».

Про це Укрінформу повідомили в компанії FILM.UA, яка здійснює виробництво фільму.

У центрі сюжету – прадавня відьма з Конотопа, яка, закохавшись у звичайного хлопця, зреклася своїх відьомських сил. Та коли з початком повномасштабної війни російські солдати захоплюють місто і жорстоко вбивають її коханого, вона вирішує помститися, повертаючи свої сили, і обрушує страшну кару на вбивць нареченого.
Головну роль у стрічці зіграє Тетяна Малкова («Козаки. Абсолютно брехлива історія»), а роль її коханого Андрія – Тарас Цимбалюк («Спіймати Кайдаша»)
За словами творців, фільм натхненний реальною історією жінки з Конотопа, яка прокльонами зустріла російських окупантів у рідному місті, та образами з українського фольклору.
У перший знімальний день творча команда провела на майданчику ритуал з ляльками-вуду, який назвали «голку в орка».
Для режисера Андрія Колесника фільм стане кінодебютом. Автором ідеї, сценаристом та шоураннером є Ярослав Войцешек («Сторожова Застава», «Захар Беркут», «Мавка. Лісова пісня»). Оператор-постановник фільму Костянтин Пономарьов («Снайпер. Білий Ворон», «Максим Оса: Золото Песиголовця»), продюсер Ірина Костюк (кінотрилогія «Скажене весілля», комедія «Велика прогулянка», анімаційний фільм «Мавка. Лісова пісня»). Розробку ескізів образу відьми здійснила Ольга Навроцька.

У фільмі зіграють також відомі українські актори Олена Хохлаткіна («Дорога додому», «Памфір», «Я працюю на цвинтарі»), Іван Шаран («Памфір», «Шляхетні волоцюги») та інші.
Виробництво фільму здійснюється коштом FILM.UA та завдяки залученим приватним інвестиціям.
Творці планують, що у широкий прокат «Конотопська відьма» вийде наступного року.