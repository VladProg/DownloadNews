Українська диригентка, музичний керівник італійського театру Болоньї Оксана Линів отримала спеціальну нагороду «За вагомий внесок» від Oper!Awards 2023.

Про це Оксана Линів повідомила у Фейсбуці, передає Укрінформ.

«Я пишаюся тим, що отримала цю спеціальну нагороду «За вагомий внесок» від Operа! Awards 2023, після тої, яку я вже отримувала у 2020 році як «Найкращий диригент». Я хочу присвятити цю особливу премію всім моїм колегам у Teatro Comunale Bologna, особливо всьому оркестру», - написала Линів.
Вона зазначила, що з першого дня репетицій, відразу після початку повномасштабної війни, музиканти італійського оркестру продемонстрували своє співчуття і підтримку Україні. За рік вони зіграли більше десяти творів сучасної української музики, включивши їх до Болонських програм.
«Для нас було важливим зробити свій внесок до встановлення миру і свободи прямо зі сцени, як належить артистам», - додала диригентка.
Разом з тим Линів наголосила, що також присвячує цю нагороду всій своїй команді Молодіжного симфонічного оркестру України. Їм після евакуації вдалося реалізувати чимало музичних проєктів у співпраці з важливими міжнародними установами, щоб через музику повернути молодому українському поколінню музикантів віру, підтримку та надію.
Як повідомлялося, премія «Opera! Award» була започаткована в 2019 році і є єдиною галузевою премією в німецькомовних країнах, яка присвячена виключно оперному мистецтву. Призи присуджує журі журналістів.
Оксана Линів - українська диригентка, народилася у Львівській області. Засновниця та художній керівник фестивалю LvivMozArt, засновниця та головний диригент Молодіжного симфонічного оркестру України/YsOU. У 2021 році Оксана Линів стала першою жінкою-диригенткою за 145 років історії Байройтського фестивалю. У жовні 2021 року призначена музичним директором найвидатнішого італійського оперного театру Болоньї. До цього протягом 260 років цю посаду займали лише чоловіки.
Фото: Oksana Lyniv, Facebook