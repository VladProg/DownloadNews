Україна на Болонському ярмарку дитячої книги, що проходитиме 21-24 березня, буде представлена порожнім стендом-маніфестом.

Про це повідомляє Український інститут книги, передає Укрінформ.
Як зазначається, Міністерство культури та інформаційної політики та Український інститут книги домовилися з організаторами ярмарку про надання Україні безкоштовного стенда.
Водночас організатори відмовили в участі росії та закликали видавців - учасників ярмарку привезти дитячі книжки, перекладені з української на мови світу, аби зібрати їх у межах спільної виставки. Ще одна експозиція, запланована в центральній частині ярмарку, - це демонстрація 30-40 українських книжок.
«Стенд України та підтримка організаторів ярмарку — можливість голосно прозвучати, знайти прихильників та об’єднати навколо себе небайдужих людей книжкової сфери. Ми закликаємо протистояти разом з нами російській агресії, перекладати українські книжки іноземними мовами, аби якнайбільша кількість людей могла почути та зрозуміти Україну, дізнатися, про що і як ми пишемо, а також чому війна, що прийшла в Україну, може прийти і в Європу», - зазначили в УІК.
Відвідувачі ярмарку зможуть зняти фото/відео на українському стенді та опублікувати на особистих і офіційних сторінках своїх організацій у соцмережах, аби засудити російську агресію та підтримати Україну, використовуючи гештеги #StandWithUkraine, #StopRussianAggression; роздрукувати стікери й постери з гаслами про підтримку України та розмістити їх на своєму стенді; взяти до уваги каталоги прав українських видавців (проєкт Література на експорт).
Безкоштовна присутність на одному з найбільших світових книжкових ярмарків стала можлива завдяки спільним зусиллям Українського інституту книги, Українського інституту, Українському ПЕН, Книжкового Арсеналу та міжнародного фестивалю «BookForum».
Фото з сайту cantonfair.net