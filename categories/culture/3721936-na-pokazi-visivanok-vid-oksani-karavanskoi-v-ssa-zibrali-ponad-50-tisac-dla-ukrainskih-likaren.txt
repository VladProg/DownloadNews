Оксана Караванська представила колекцію вишиванок Ukrainian Code.2023 на благочинній вечірці у США. За попередніми підрахунками зібрали понад 50 тисяч доларів на медобладнання для лікарень України.

Про це кореспондентові Укрінформу повідомила промоменеджер дизайнерки Галина Гузьо.
«Оксана Караванська не втомлюється підкорювати закордонні подіуми. Після нещодавніх показів у Парижі та Цюріху, нову колекцію вишиванок Ukrainian Code.2023 побачили у США. Показ відбувся у Рочестері, штат Нью-Йорк та мав благодійну мету – збір коштів на закупівлю медичного обладнання для українських лікарень. За попередніми підрахунками вдалося зібрати понад 50 тисяч доларів», - зазначила Гузьо.






На показі вишиванок від Оксани Караванської в США зібрали понад $ 50 тис для українських лікарень / Фото: Галина Гузьо






















Показ колекції Ukrainian Code.2023 відбувся у легендарному музеї засновника компанії Kodak Джорджа Істмана. Міжнародний музей фотографії та кіно, відкрили для публіки ще у 1947 році. Цей музей відомий також своєю премією The George Eastman Award, яка від 1955 року відзначає найвидатніших діячів мистецтва кіно.
У своїй новій колекції Ukrainian Code.2023 Караванська традиційно поєднала фрагменти старовинних вишивок з авторськими унікальними орнаментами. Сучасні орнаменти для колекції бренду OKSANA KARAVANSKA створила текстильна дизайнерка Ксенія Уманська.
Як повідомляв Укрінформ, минулого року розписані вручну ексклюзивні футболки із голубами миру від українського бренду «Караванська-Уманська» підкорили зіркових гостей Каннського кінофестивалю та володарів «Оскара для блогерів».