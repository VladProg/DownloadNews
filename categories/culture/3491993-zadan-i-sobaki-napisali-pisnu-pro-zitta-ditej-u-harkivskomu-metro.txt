Гурт «Жадан і Собаки» присвятили пісню харківським дітям, які переховувалися від російських обстрілів у метрополітені та підвалах.

Аудіо пісні «Метро» колектив опублікував у Ютубі, передає Укрінформ.
«Друзі, до вашої уваги наша нова пісня. Дуже харківська й дуже «собача». Про наших дітей, про нашу пам'ять, про наші надії. Ми вже вдруге співаємо про дітей упродовж цієї війни. Можливо тому, що діти це і є наша цільова аудиторія. А можливо тому, що діти в цій війні найбільш беззахисні. Вони потребують нашої уваги й турботи. Бережіть одне одного, дорогі брати і сестри. Все буде Україна», - йдеться в дописі.

Письменник, громадський діяч, волонтер Сергій Жадан розповів, що разом із «Собаками» пробував написати щось про війну ще в березні, але «виходило мажорно, патріотично й не надто глибоко», бо «реальність виявилася сильнішою за наші про неї уявлення та можливості її проговорити».

«А потім я познайомився в Харківському метрополітені з двома пацанами. Вони допомагали дорослим, слідкували за порядком і організовували «малих», бо самі були теж уже ніби як і дорослими))) Ось після того й написалася ця пісня. За ці три місяці війни мені трапилося бачити багатьох харківських дітей. Когось ми вивозили з міста, для когось співали в метро, комусь привозили їжу в бомбосховища. Вони були різні – мовчазні й налякані, веселі й упевнені в собі, хтось був на дитячому куражі, хтось був у постійному стресі», - розповів Жадан.
Як повідомлялося, раніше «Жадан і Собаки» представили анімаційне відео на пісню «Діти».
Фото: Ф-к Сергій Жадан