Програму 5-го міжнародного фестивалю Kharkiv MeetDocs 21, який увечері в неділю розпочався у великій залі Харківської філармонії, відкрив фільм-призер Berlinale "Стоп-Земля" української режисерки Катерини Горностай.

Про це кореспондентові Укрінформу повідомила піар-менеджер фестивалю Євгенія Гокова.
«Фільмом-відкриттям 5-го, ювілейного, фестивалю став автобіографічний фільм Катерини Горностай «Стоп-Земля», який отримав нагороду «Кришталевий ведмідь» на Berlinale як найкращий художній фільм конкурсу стрічок про підлітків, а також був відзначений Гран-прі та «Золотим Дюком» за найкращий повнометражний фільм у межах Одеського міжнародного Кінофестивалю. Особливість фільму у тому, що це ігрова картина, побудована на документальному матеріалі, і вона повністю відповідає головному задуму фестивалю - популяризації українського документального та ігрового кіно, розширенню поглядів українського кіноглядача та культурний розвиток Східної України», - зазначила піар-менеджерка.
Щодо учасників, то, за її словами, організатори отримали понад 200 заявок на участь із 17 країн світу. Понад 40 із них відібрані для участі в конкурсних програмах. Поряд з фільмами вітчизняних режисерів покажуть та іноземні стрічки про Україну. Переможці будуть визначені в межах 3-х конкурсів - міжнародного, національного та конкурсу українського короткометражного незалежного кіно «Бардак». У добірку увійшли стрічки, які викликали найбільший резонанс у суспільстві та засновані на реальних фактах».
«У національному конкурсі членами журі виступлять міжнародні експерти. У міжнародному найкращий фільм, тема якого - «Україна очима світу» — присвячена 30-річчю Незалежності України, будуть обирати глядачі шляхом голосування на офіційному сайті фестивалю. У конкурсі українського короткометражного незалежного кіно «Бардак» змагатимуться 30 стрічок різного жанру та формату, які знято протягом двох останніх років», - пояснила Євгенія Гокова.
Також у межах фестивалю покажуть добірку найкращих коротких метрів за часи незалежності від Київського міжнародного кінофестивалю короткого метру KISFF.
Фестиваль завершиться 2 жовтня показом дебютної стрічки Тараса Дроня «Із зав’язаними очима», яку в жанрі спортивної драми відзначено на Одеському фестивалі як найкращий повнометражний фільм.
Фільми фестивалю, що проходить за фінансової підтримки Auswartiges Amt (Федеративне міністерство іноземних справ Німеччини) та Державного агентства України з питань кіно, можна переглянути як онлайн, так і офлайн за уточненням на офіційному сайті фестивалю.