У Міністерстві культури та інформаційної політики назвали неприйнятною ситуацію, що склалась у зв'язку з потраплянням російського піаніста у півфінал Міжнародного музичного конкурсу імені Горовиця.

Про це йдеться у заяві МКІП, оприлюдненій у Телеграмі, передає Укрінформ.
"Маємо прояснити кричущу ситуацію, яка склалася з появою у півфіналі конкурсу росіянина. Авторські права на концепцію «Міжнародний конкурс молодих піаністів пам’яті Володимира Горовиця» належать благодійній організації. Протягом декількох років МКІП та КМДА щорічно підтримували проведення конкурсу в Києві. Цього року, як і минулого, МКІП не фінансує і не підтримує проведення конкурсу в Україні зі зрозумілих причин", - зазначають у МКІП.
Як наголошується, Всесвітня федерація міжнародних музичних конкурсів запропонувала торік підтримати конкурс Горовиця за умов неможливості його проведення в Україні. Йшлося про проведення і фінансування окремого конкурсу, який матиме таке ж ім'я, але в Женеві, і повністю за рахунок донорських коштів.
У МКІП підкреслили, що не були долучені ні до процесу формування журі, ні до критеріїв відбору учасників, тому українська сторона не була поінформована, хто саме братиме участь у конкурсі.
Водночас у відомстві наголосили, що позиція Федерації щодо росії була чітко висловлена ще на початку повномасштабного вторгнення рф у 2022 року, коли вони виключили Конкурс імені Чайковського з Федерації інституційно.
"Але за принципами роботи Федерації надавати відмову за принципом громадянства, паспорта, індивідуальним фізичним особам вони не вважають за можливе. На превеликий жаль, бо сьогодні кожен представник російської культури є представником держави-агресора. Саме тому ситуація, що склалася з появою росіянина у півфіналі, для нас є неприйнятною, оскільки українці, які беруть участь у конкурсі, були поставлені в умови, коли вони мають виступати на одній сцені з представниками держави-агресора", - заявили у міністерстві.
Раніше ЗМІ повідомляли, що у Міжнародному музичному конкурсі імені Горовиця бере участь піаніст з рф Станіслав Корчагін, який служив у російській армії.