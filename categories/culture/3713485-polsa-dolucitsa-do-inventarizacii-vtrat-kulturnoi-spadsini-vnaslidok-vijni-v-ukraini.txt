Міністр культури та інформполітики України Олександр Ткаченко та віцепрем’єр, міністр культури та національної спадщини Польщі Пьотр Глінскі підписали Меморандум про співпрацю щодо інвентаризації архітектурних та археологічних втрат внаслідок агресії РФ проти України.

Про це повідомив Ткаченко у Фейсбуці, передає Укрінформ.
«З перших днів війни Польща всіляко демонструє рішучу підтримку українського народу, допомагаючи Україні на всіх фронтах», - зазначив міністр.
Він зауважив, що, зважаючи на значні руйнування культурних об'єктів через війну, Глінскі підтримав пропозицію щодо створення спільного проєкту інвентаризації втрат культурної спадщини – «Проєкт порятунку української спадщини».

«Пройшло півроку, і у Кракові разом з польським колегою підписали Меморандум про співпрацю щодо інвентаризації архітектурних та археологічних втрат внаслідок збройної агресії РФ проти України», - поінформував Ткаченко.
Документом передбачена низка заходів, як спільних для обох країн, так і окремих, для якнайшвидшого втілення ініціативи в життя.
«Реалізувати проєкт плануємо до кінця 2023 року», - додав міністр.

Як повідомлялося, метою ініціативи "Проєкт порятунку української спадщини" є підтримання зусиль із порятунку та збереження культурної спадщини України, що перебуває під загрозою знищення або пошкодження, з особливим наголосом на об'єктах всесвітньої спадщини ЮНЕСКО та об'єктах, внесених до попереднього Списку Конвенції про охорону Всесвітньої культурної і природної спадщини ЮНЕСКО, документування та аналіз її поточного стану збереження та ступеню її пошкодження у визначених адміністративних одиницях, що особливо постраждали від ведення бойових дій, а також аналіз ефективності методів та процедур, що застосовуються на сьогодні для документування культурних втрат на територіях, що постраждали від бойових дій.