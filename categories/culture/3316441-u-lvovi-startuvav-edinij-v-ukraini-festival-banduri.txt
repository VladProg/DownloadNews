У Львові розпочався V Lviv Bandur Fest – єдиний в Україні фестиваль бандури, який об’єднає музичну, навчальну та дискусійну платформи.

Про це на пресбрифінгу повідомила засновниця й артдиректор фестивалю Анастасія Войтюк, передає кореспондент Укрінформу.
«Ми стартуємо сьогодні… Зокрема, сьогодні ввечері львівський гурт «Три кроки в ніч» презентує свою авторську програму. Це постійні учасники фестивалю сучасної бандури - вони грають своє, і це дуже цінно, адже мало людей, які грають власну музику на бандурі. 70% фестивалю будуть проходити в «Сенсотеці» - це і майстер-класи, і концерти, і круглий стіл, який відбудеться вже завтра», - розповіла Войтюк.






У Львові розпочався Lviv Bandur Fest / Фото: Людмила Гринюк, Укрінформ


































На круглий стіл запросили виробників бандур та аксесуарів для них з різних міст України. Головне завдання, яке ставлять організатори, - подивитися на ринок цих інструментів з урахуванням потреб музикантів, музичних шкіл: зокрема, які бандури виробляються і чи є вони доступними.
Важливе місце на фестивалі посідають навчальні програми. Іван Ткаленко з Києва, який співпрацює з Тарасом Петриненком та іншими відомими артистами, проведе майстер-клас гри на електробандурі. Також будуть майстер-класи від Романа Гриньківа, який ознайомить із техніками гри на бандурі та прийомами імпровізування. Про джаз на бандурі розповість Ольга Гончаренко, засновниця гурту KoloYolo.
Найважливіша подія Lviv Bandur Fest, який триватиме до 19 вересня, – Великий зірковий концерт. На ньому виступатимуть такі колективи, як B&B Project, KRUTЬ, Troye Zillia та тріо Романа Гриньківа. Він пройде 17 вересня в Ennio Event Square - концертному залі в самому серці Львова. 19 вересня в рамках Lviv Bandur Fest відбудеться концерт «Синтез аероструни» - Володимир Войт і Соломія Мороз від музикантів міжнародного класу.