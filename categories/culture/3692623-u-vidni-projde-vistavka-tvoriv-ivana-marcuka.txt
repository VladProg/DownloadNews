У столиці Австрії 12-14 травня пройде виставка творів про Україну та нескорений дух її народу одного з найвідоміших українських художників сучасності Івана Марчука.

Про це повідомляє Укрінформ з посиланням на Фейсбук-сторінку митця.
"Австрія підтримала Україну у трагічний для нашої країни час, прихистила десятки тисяч матерів з дітьми, старих, постраждалих від війни з Ірпеня і Бучі, Херсонщини й Запоріжжя, тих територій, де руйнація й біда... Виставка моїх творів 12-14 травня 2023, що відбудеться завдяки добрим друзям у Європі, під патронатом Офісу Президента України, за сприяння Посольства України в Австрії – моя дяка жителям прекрасного міста та його гостям!", - написав художник.

Марчук висловив сподівання, що прекрасна українська земля та нескорений дух українського народу надихне й окрилить відвідувачів.
На виставці, яка відбуватиметься в історичній будівлі Aula der Wissenschaften, буде представлено ретроспективу з близько 150 творів автора.
Як повідомляв Укрінформ, раніше картину відомого українського художника Івана Марчука "Сад спокуси" під час благодійного аукціону "Art can help" було продано за рекордну суму - 120 тис. доларів. Досі полотна живих українських митців ще ніколи не продавалися на вітчизняних аукціонах за такі суми.