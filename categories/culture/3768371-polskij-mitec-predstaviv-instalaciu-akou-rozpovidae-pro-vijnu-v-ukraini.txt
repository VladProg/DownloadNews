Польський митець Александр Яніцький (Alek Janicki) представив у Свіржі інсталяцію-перформанс, яка входить до проєкту TRANS/IT/US, в межах Вроцлавського бієнале 2023 та розповідає світові через мистецькі сенси про війну в Україні.

Про це повідомляє кореспондент Укрінформу.
«Ми з друзями з Польщі, України, Італії та Японії започаткували акцію TRANS/IT/US в травні 2023 року. Розпочалася вона онлайн-представленням перфомансу у Свіржі в рамках Міжнародної Вроцлавської бієнале медіамистецтва, яка є провідною мистецькою подією в Європі та включає виставки в Кракові та Венеції. Ця акція свідчить про співпрацю та солідарність, розповідає про драматизм війни в Україні, стираючи кордони», - зазначив Яніцький.
За словами митця, TRANS/IT/US – це багатовимірна діяльність: на тлі мистецьких заходів також відбувається співпраця між польськими громадянами та спільнотою біженців з України, таким чином йде документація роботи у галузі архітектури, мистецтва, освіти, а головне – це спроба передати, що відбувається у Польщі та Україні з початком повномасштабної війни.
Представлення проєкту у Свірзькому замку відбулося в межах V Міжнародного фестивалю архітектури та мистецтва «ВЕЖА» та включає три складових. Першою та основною стала інсталяція - перформанс Black Satori («Чорне дзеркало»): посеред залу митець розмістив у формі великого кола друзки битих дзеркал, в яких відображалося слово «ДІМ», написане різними мовами на стелі. Кожен охочий міг стати учасником мистецького дійства, пройшовшись по битих дзеркалах.
«Ця інсталяція присвячена тому, що відбувається зараз в Україні. Точно така ж є у Кракові. Це певна метафора того, в чому ми зараз живемо: як руйнується світ, уособлений колом, наш дім, мрії, життя… Ходячи по друзках, ми відчуваємо фізичний дискомфорт від звуку та дотику, що показує емоційний стан кожного, адже саме людина є основною частиною цього перформансу», - додав Яніцький.






Польський митець представив інсталяцію, якою розповідає про війну в Україні / Фото: Людмила Гринюк





































Другою частиною проєкту стали невеличкі негативи з зображенням різноманітних життєвих ситуацій, які розмістили по коридорах та кімнатах замку.

Третя інсталяція – це виставка світлин, які зроблені в різних містах України та Польщі, в різні періоди, - вони не впорядковані по хронології чи за географічними ознаками, а наче спогади людини, які виникають випадково. А також колекція невідправлених листівок формату А5 з маркою, що є колекцією нотаток, які документують акцію TRANS/IT/US. Кожен з відвідувачів міг обрати собі листівку до вподоби.

Олександр Яніцький — польський художник-графік, фотограф, сценограф, дизайнер мультимедійних концепцій і перформер. Автор численних мультимедійних інсталяцій в публічному просторі. Він був автором мистецьких акцій і театральних заходів, переможець світових конкурсів та виставок. Заснував компанію HiQ, яка створює аудіовізуальні перформанси, поєднуючи імпровізовану музику та відеоарт.
Як повідомляв Укрінформ, у Львові впродовж трьох днів відбуватиметься V Міжнародний фестиваль архітектури та мистецтва «ВЕЖА». Програма насичена лекціями, воркшопами та екскурсіями від вітчизняних та закордонних архітекторів.