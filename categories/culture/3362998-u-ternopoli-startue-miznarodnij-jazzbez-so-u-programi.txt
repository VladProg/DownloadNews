ХХІ Міжнародний джазовий фестиваль JazzBez, який розпочинається увечері 4 грудня, два дні триватиме в Тернопільському академічному обласному українському драмтеатрі ім.Т.Шевченка.

Про це кореспондентові Укрінформу повідомила начальник міського управління культури та мистецтв Світлана Козелко.
«Відкривають фестиваль незрівнянна володарка найпотужнішого голосу Америки Інґрід Артур та польсько-українське тріо Awatair. Музичною «родзинкою» завтрашнього фестивального дня стануть виступи Клаудіо Джіоаніні, який презентуватиме італійську джазову школу», - розповіла кореспонденту Козелко.
За її словами, серед запрошених зірок – музиканти з США, Італії, Польщі, Швейцарії, Болівії та України.
Також у фестивальній програмі - виступи колективу Paykuna – молодих виконавців зі Швейцарії у супроводі болівійського танцюриста.
Вперше на сцені Тернополя покажуть сучасну екохореографію з багатошаровими звуковими ландшафтами, сповненими ритмічною різноманітністю та яскравими мелодіями, які перенесуть слухача в подорож – десь між тропічними лісами Амазонії та глибокими озерами Швейцарії.
Як повідомляло агентство, з часу заснування Jazz Bez у 2001 році кількість виконавців, які брали в ньому участь, сягнула понад 1 000 музикантів та співаків.
Фото: Depositphotos.com