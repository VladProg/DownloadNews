На Закарпатті розробили фільтри для фото соцмереж із зображеннями Бокшая та Ерделі — до 130-ї річниці від народження корифеїв Закарпатської школи живопису. Розробку представили на всесвітній виставці в ОАЕ "ЕКСПО-2020" в українському павільйоні.

Про це в коментарі кореспондентові Укрінформу повідомив представник ГО “Культурна платформа Закарпаття” Євген Забарило.
“До 130-ї річниці від народження знаменитих художників, корифеїв Закарпатської школи живопису Йосипа Бокшая та Адальберта Ерделі експерти з ГО “Культурна платформа Закарпаття” розробили фільтри для соцмереж із зображенням художників - відтак, користувачі зможуть зробити світлини з корифеями та тим самим привернути увагу до їхньої творчості та ювілею,” - повідомив Забарило.

За його словами, це фільтри для соцмереж Фейсбук та Інстаграм, вони стали доступні для скачування 2 жовтня — в день народження Йосипа Бокшая.

Фільтри розробили у рамках реалізації завдань проєкту "Шлях Закарпатського живопису", який цього року отримав продовження та підтримку Українського культурного фонду і має назву “Орнамент”.

“У 2021 році найбільша кількість взаємодій із аудиторією відомих брендів відбувається через фільтри. Користувачі додають їх до фотографій, поширюють ці фото, пересилають один одному в месенджерах — так утворюється взаємодія, якої важко добитися іншими механізмами, якщо мова йде про саме молодіжну аудиторію. Наше завдання поширити знання про цих двох художників і феномен Закарпатського живопису”, - пояснює Забарило.


За його словами, цей фільтр із закарпатськими художниками Бокшаєм та Ерделі експерт проєкту Марина Михайленко представила на всесвітній виставці в ОАЕ ЕКСПО-2020, що якраз стартувала.
“Ми хотіли на ЕКСПО заявити, що Україна — інноваційна держава і поширює свою культуру сучасними технологічними методами також. Ми хотіли знегерувати формат, як би мала виглядати подібна промоція культурного продукту, надбання — яким був феномен Закарпатської школи живопису для молоді у 2021 році. Зазвичай формати заходів до Днів вшанування пам'яті історичних осіб обираються Спілками, до яких були дотичні ці митці — письменники чи художники, це проходить у музеї, і туди приходить переважно старша аудиторія. Фактично, на такі події молодь не приходить, для них там нема атракцій, з якими можна взаємодіяти», - розповів Забарило.
Тож експерти створили фільтр для соцмереж із зображенням Бокшая та Ерделі та сподіваються, що користувачі, які додаватимуть їх до своїх фото та ділитимуться в соцмережах, поширюватимуть таким чином інформацію про корифеїв Закарпатської школи живопису.


Як відомо, Йосип Бокшай та Адальберт Ерделі — відомі художники ХХ століття, жили та працювали на Закарпатті. Розвиток закарпатської школи живопису пов’язаний, в першу чергу, з іменами Ерделі (1891–1955) та Бокшая (1891–1975), які після навчання в Будапештській академії мистецтв започаткували на Закарпатті публічне викладання рисунку – спочатку в Публічній школі малювання (засн. 1927), а згодом і в Ужгородському художньо-промисловому училищі (засн. 1946).
Закарпатська школа живопису — живописна традиція, що сформувалася на Закарпатті у 1920-50-х рр. на засадах західноєвропейського малярства початку ХХ ст. з одного боку та естетики народного мистецтва регіону – з іншого.
Фото Марини Михайленко