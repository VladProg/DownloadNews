На великі екрани 14 жовтня вийде фільм за участю Моніки Белуччі "Людина, яка продала свою шкіру".

Як передає Укрінформ, про це повідомляє компанія “Артхаус Трафік”.
“Натхнена реальними подіями, стрічка спершу прогриміла на Венеційському кінофестивалі, а згодом стала номінанткою на Премію "Оскар" 2021 року”, - йдеться в повідомленні.

Як зазначається, "Людина, яка продала свою шкіру" – кінокартина туніської режисерки Каутер Бен Ганії, що розповідає про молодого амбіційного сирійця, який втік зі своєї країни до Лівану, аби уникнути війни. Щоб мати можливість подорожувати Європою і жити зі своєю коханою, він погоджується на незвичайне татуювання на своїй спині від одного з найпопулярніших сучасних художників. Перетворивши власне тіло на дороговартісний витвір мистецтва, хлопець розуміє, що його рішення насправді зовсім не означає свободи.
Фільм натхнений реальною історією: у 2006 році відомий бельгійський художник Вім Дельвуа створив роботу "Тім", використавши як полотно спину живої людини. Відтоді чоловік, якому зробили татуювання, провів тисячі годин, слугуючи артоб'єктом у різних галереях світу. "Робота" навіть була один раз продана на аукціоні. У фільмі Вім Дельвуа виконує епізодичну роль.
Одну з ключових ролей у стрічці грає Моніка Белуччі. За словами режисерки, акторці надіслали сценарій без жодних сподівань на згоду, але, прочитавши текст лише раз, Белуччі без вагань погодилася на роль.
Світова прем’єра фільму відбулася на Венеційському кінофестивалі у 2020 році, де режисерка Каутер Бен Ганія отримала нагороду Edipo Re, а актор Ях'я Магайні – приз за найкращу акторську гру секції "Горизонти". Пізніше картина була висунута на «Оскар» від Тунісу та здобула номінацію в категорії "Найкращий міжнародний фільм".
Українська прем’єра стрічки відбулася цьогоріч на Одеському міжнародному кінофестивалі.