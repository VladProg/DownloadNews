У Львові 15 -28 серпня відбудеться IX Міжнародний фестиваль «Музика в старому Львові».

Про це Укрінформу повідомила пресслужба Львівської національна філармонія імені Мирослава Скорика.
«Приємним останнім акордом мистецького львівського літа стане ІХ Міжнародний музичний фестиваль «Музика в старому Львові», який відбудеться впродовж 15-28 серпня. Цьогоріч в його межах - сім унікальних подій, кожна з яких демонструватиме багатовимірність, різноманітність та унікальність музичної культури міста», - зазначають організатори.



Основною концепцією цьогорічного, вже дев’ятого за порядком Міжнародного фестивалю «Музика в старому Львові» в рамках партнерської співпраці із знаним фестивалем «Музика в старому Кракові», є представлення Львова як міста з особливим архітектурно-історичним ландшафтом, пам’ятками європейської культури та історії, традиціями, інтерактивними ідеями та креативними реаліями.

У філармонії акцентують, якщо у попередні роки найбільш активними відвідувачами концертів були гості Львова та Кракова і місцеві шанувальники високої класики, то у цьому році до них також долучаться вимушені переселенці, яких прийняли Краків і Львів, і які потребують розради та підтримки. Значно розшириться також географія запрошених музикантів, яких гості почують на концертах.
IX Міжнародний фестиваль «Музика в старому Львові та Кракові» відкриється 15 серпня програмою камерної музики «Дотик Янгола» від українських музикантів – скрипальки Богдани Півненко, піаністки Оксани Яремчук та віолончеліста і композитора Золтана Алмаші. Виконавці об’єднали для слухачів кращі твори сучасної української академічної музики, щоб продемонструвати, наскільки вона є різноманітною та багатогранною.
Завершиться - 28 серпня у Концертному залі Людкевича Львівської національної філармонії за участі гостей з Івано-Франківська – Академічного камерного оркестру «Harmonia Mobile».
Фото: Пресслужба Львівської національної філармонії