У Мукачеві з концертом на підтримку 128-ї бригади виступив Закарпатський народний хор: співали народних пісень та вчили танцювати "увиванець".

Про це повідомила у Фейсбуці Мукачівська міська рада, передає Укрінформ.
"На центральній площі Мукачева відбувся концерт Заслуженого академічного Закарпатського народного хору (керівниця - заслужена працівниця культури Наталія Петій-Потапчук). Під час концертної програми глядачам представили народні пісні й танці з різних куточків Закарпаття, а також – відомі патріотичні композиції." - йдеться в повідомленні.

Також мукачівці та гості міста мали нагоду вивчити окремі рухи закарпатського танцю - увиванець.
Глядачі підтримали найкращий закарпатський колектив Заслужений академічний Закарпатський народний хор та мужніх захисників України зі 128-ї окремої гірсько-штурмової Закарпатської бригади щирими оплесками та допомогою у благодійні скриньки.
Усі зібрані кошти передадуть на потреби бригади, яка зараз виконує завдання у зоні бойових дій.