Музей театрального, музичного та кіномистецтва України створює онлайн-платформу для дослідження творчості Леся Курбаса.

Про це Укрінформу повідомили в музеї.
“Це проєкт зі створення відкритого вебсайту з упорядкованою інформацією про життя та творчість найвідомішого українського театрального діяча XX століття та онлайн-колекцією музейних предметів. «Open Курбас: цифрова колекція» — така назва нового проєкту музею. Він передбачає оцифрування та створення двомовної (українська та англійська) онлайн-платформи з відкритим доступом до колекції пам’яток, пов’язаних із діяльністю Леся Курбаса”, - йдеться в повідомленні.
Як зазначається, в музеї зберігається найбільша колекція пам’яток, пов’язаних із життям і творчим шляхом митця — понад 12 000 предметів. З них 238 пам’яток розміщено в постійній експозиції музею. Така музейна колекція має виняткову історичну, художню, наукову й культурну цінність для формування українського інформаційного простору та визначає внесок України у всесвітню культурну спадщину.

Завдяки проєкту «Open Курбас: цифрова колекція» Театральний музей має змогу представити ті документи, архіви, фото й інші матеріали, які знаходяться у фондах музею і не експонуються. Це дозволить науковцям, студентам, дослідникам, журналістам, критикам та усім зацікавленим театральним мистецтвом переглядати і використовувати колекцію у своїх дослідженнях, вивчати історію українського та світового театру.
«Наша мрія — показати світові колекцію Театрального музею і надати відкритий доступ до унікальних пам’яток та архівів. Уже в жовтні за підтримки Українського культурного фонду відбудеться реліз онлайн-платформи “Open Курбас: цифрова колекція” — сайту, що міститиме оцифровані матеріали, статті та відеолекції про життя й творчість Леся Курбаса. І ми віримо, що масштабне оцифрування та диджиталізація колекції музею відкриють культурну спадщину не лише для українців, а й для всього світу, а також створять нові можливості для дослідження та вивчення театральної історії», — коментує директорка музею Ірина Дробот.
Повідомляється, що тисячі фотографій та негативів, ескізів костюмів і декорацій, рукописів і документів, афіш та макетів до вистав доповнюватимуться відеолекціями, коментарями та статтями науковців і разом утворять потужний цифровий ресурс. Такий сайт стане унікальною онлайн-платформою для представлення творчості Леся Курбаса на національному та міжнародному рівнях.
Проєкт підготовлено за підтримки Українського культурного фонду.
Більше про Театральний музей і проєкт «Open Курбас: цифрова колекція» тут.
Лесь Курбас — одна з найвидатніших постатей українського культурного життя ХХ століття, актор, перекладач, публіцист, викладач, театральний режисер-новатор, який своїми експериментальними виставами змінив уявлення про театр та вивів українське театральне мистецтво на світову арену. За Курбасом, театр – найвища мистецька форма – має синтезувати в собі всі існуючі мистецтва, зокрема, образотворче мистецтво, хореографію, музику, кінематограф, пантоміму тощо.
Музей театрального, музичного та кіномистецтва України був заснований 30 січня 1923 року як театральний музей при Мистецькому об'єднанні «Березіль», яке очолював Лесь Курбас. У фондах Музею зберігається понад 250 тисяч експонатів. Понад 12 тисяч з них — предмети, пов'язані з життям та творчістю Леся Курбаса.
Фото: walking.kiev.ua