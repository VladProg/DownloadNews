Головний світлооператор фільму "Іржа" Серж Свєтной подав до суду на членів знімальної команди й актора Алека Болдуїна, який випадково застрелив на зйомках оператора Галину Гатчінс.

Про це повідомляє Укрінформ з посиланням на АР.
У позові, поданому до Верховного суду Лос-Анджелеса, Свєтной позивається до майже 20 членів знімальної команди. Серед них, зокрема, актор і продюсер стрічки Алек Болдуїн, помічник режисера Дейв Голлс та реквізитор Ханна Гутьєррес-Рід, які відповідали за безпеку на знімальному майданчику.
Світлооператор заявив у позові, що оператор Галина Гатчінс була його подругою, він тримав її голову, коли вона помирала. Також Свєтной наголосив, що куля, яка вбила Гатчінс, пролетіла зовсім близько від нього самого.
За словами Свєтного, недбалість на майданчику викликала у нього «сильний емоційний стрес», що завжди переслідуватиме його.
Сторона обвинувачення вимагає компенсації та покарання, які будуть визначені пізніше.
Зазначається, що це перший позов через стрілянину на зйомках "Іржі".
Як повідомляв Укрінформ, 21 жовтня під час зйомок художнього фільму Rust ("Іржа") у штаті Нью-Мексико відомий актор та продюсер Алек Болдуїн здійснив постріл із пістолета, який виявився зарядженим. Куля влучила в оператора - 42-річну Галину Гатчінс (Андросович), яка мала українське походження. Гатчінс загинула, 48-річний режисер Джоел Соуза був поранений.
Матеріали слідства свідчать про те, що помічник режисера Дейв Голлс, передаючи реквізитну зброю Болдвіну, запевнив його, що вона не заряджена бойовими набоями.
Фото: Facebook / Серж Свєтной