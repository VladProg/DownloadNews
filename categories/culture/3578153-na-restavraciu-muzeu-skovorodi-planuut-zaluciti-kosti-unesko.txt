На реставрацію музею Григорія Сковороди на Харківщині, зруйнованого ракетним ударом, планують залучити кошти ЮНЕСКО.

Про це повідомила пресслужба Харківської обласної військової адміністрації, передає Укрінформ.

«Організація Об'єднаних Націй з питань освіти, науки і культури оголосила збір коштів на реставрацію музею у Сковородинівці. Також ведуться перемовини з Британією, Німеччиною, Францією, Бельгією, Італією, Норвегією щодо допомоги з відновленням будівлі. Про це повідомив міністр культури та інформаційної політики України Олександр Ткаченко під час поїздки в Харківську область», - поінформували в ОВА.






На реставрацію музею Григорія Сковороди планують залучити кошти ЮНЕСКО / Фото: Харківська ОВА






















До руйнування музею планувалося в межах Програми «Велике будівництво» завершувати реставрацію комплексу в Сковородинівці, адже цього року відзначатиметься 300-річчя філософа.
«На жаль, зараз маємо зовсім іншу картину, але переконані, що до проєкту з великої реставрації ще повернемося», – зазначив Ткаченко.
Очікується, що 7,5 млн грн спрямує на відновлення музею «Укрпошта» – гроші планують виручити від продажу поштового блоку «Сад божественних пісень. До 300-річчя від дня народження Григорія Сковороди».
Директорка Національного літературно-меморіального музею Г. Сковороди Наталія Мицай розповіла, що коли російська ракета влучила в будівлю музею, не було можливості рятувати експонати – будівля палала, як свічка.
«Десь близько опівночі я почула, як здригнулися стіни і двері мого будинку. Через декілька хвилин забігла моя донька і закричала, що горить музей. Уже коли приїхали рятувальники, вони винесли деякі експонати», – зазначила Мицай.
Як повідомив міністр культури та інформаційної політики Олександр Ткаченко, напередодні зими Харківщина буде однією з перших областей, де розпочнуться роботи з консервації об’єктів культури.
Як повідомляв Укрінформ, 6 травня російська ракета поцілила в пам'ятку національного значення – меморіальний музей Григорія Сковороди, колишній будинок поміщика Андрія Ковалівського. Внаслідок обстрілу будівля повністю згоріла.
Загалом в Харківській області пошкоджено 115 закладів культури, 32 культові споруди та понад 170 пам'яток культурної спадщини.