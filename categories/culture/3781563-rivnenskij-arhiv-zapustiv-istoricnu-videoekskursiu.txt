Рівненський архів створив історичну відеоекскурсію про вулицю Соборну в обласному центрі.

Як передає Укрінформ, про це повідомляє Рівненська ОВА у Фейсбуці.

«Вулиця Соборна 100 років тому. Рівненський архів створив історичну відеоекскурсію», - йдеться у повідомленні.
Як зазначається, після Другої світової війни вулиця Соборна обласного центру змінилася до непізнаванності. На основі документів та фото Державний архів Рівненської області відтворив її вигляд на початку ХХ століття у цифровому форматі.
«Проєкт дає змогу втілити в життя цифрову реконструкцію вигляду вулиці Соборна міжвоєнного періоду. Головна ціль ідеї – відкрити для кожного охочого столітню історію Рівного. У ході роботи над проєктом виявлено багато нової та цікавої інформації про наше місто. Наприклад, про існування справжніх турецьких кав’ярень, перша з яких розташовувалася на території сучасного Майдану Незалежності. Її власником дійсно був громадянин Туреччини», - розповідає директор архіву Олег Дзецько.
До реалізації проєкту долучилися історики, архівісти та краєзнавці області. У нагоді стали фотографії, документи та знання місцевих дослідників.
Як зазначає професорка, завідувачка кафедри архітектури та середовищного дизайну НУВГП (Національний університет водного господарства та природокористування) Ольга Михайлишин, проєкт дає можливість «занурення» у втрачене архітектурне середовище через історію місць, об’єктів, городян. За її словами, впродовж першої половини ХХ століття відбулися кардинальні зміни в забудові міста. Інтеграція модерністичних об’єктів 1930-х років у провінційні міста Російської імперії межі ХІХ-ХХ століть поступово змінювала образ вулиці, наближаючи його до європейського.
Повну версію відеоекскурсії можна буде переглянути вже з 3 листопада цього року.
Проєкт «Віртуальне Рівне: подорож у часі центральною вулицею міста» реалізований у рамках програми «Культурна спадщина» Українського культурного фонду.
Як повідомляв Укрінформ, у Рівному відкрили експозицію першого в Україні інтерактивного музею української звитяги.
Фото: Суспільне Рівне