Альбом української співачки Джамали потрапив до лонглиста Grammy в номінації «Best Global Music Album».

Про це повідомило Представництво Президента України в Автономній Республіці Крим у Телеграмі, передає Укрінформ.
«Українська співачка, кримська татарка Джамала потрапила до лонглиста Grammy в номінації «Best Global Music Album» зі своїм альбомом «Qırım», - ідеться у повідомленні.
Зазначається, що альбом «Qırım» вражає не лише музичною майстерністю Джамали, але й глибоким зв'язком з культурою та історією корінного кримськотатарського народу. Співачка взялася за завдання відродження та збереження традицій кримськотатарської музики, роблячи її доступною для аудиторії по всьому світу.
Як підкреслюється, дуже важливо, що культурна та історична спадщина корінних народів України стає відомою для міжнародної аудиторії, особливо в такий важкий для України час.
Як повідомляв Укрінформ, українська співачка Джамала представила новий альбом Qirim, до якого ввійшли старовинні пісні кримськотатарського народу.