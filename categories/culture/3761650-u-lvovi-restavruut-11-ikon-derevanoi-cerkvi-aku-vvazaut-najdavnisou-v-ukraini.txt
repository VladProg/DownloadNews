У Львові реставрують 11 ікон Рогатинської Святодухівської церкви.

Про це кореспонденту Укрінформу розповіла завідувачка Рогатинської філії Музею мистецтв Прикарпаття Тетяна Петрів.
«У Львівській філії Національного науково-дослідного реставраційного центру здійснюються консерваційно-реставраційні заходи над сімома іконами празничного ярусу іконостасу та 4 іконами намісного ярусу іконостасу», - зазначила Тетяна Петрів.
Вона зауважила, що процес реставрації тривалий у часі, оскільки ці ікони фактично реставрували ще у період 1980-1983 років.
Нині у Святодухівській церкві-музеї екскурсії не проводять.
Відомо, що іконостас церкви Зішестя Святого Духа, унікальну пам’ятку українського іконопису 1650 року, на час військового стану демонтували і зберігають у фондових приміщеннях.
Церква Святого Духа у Рогатині́ (Рогатинська Святодухівська церква, точніша назва - Церква Зішестя Святого Духа, як це підписано в іконостасі церкви) - найстаріша збережена в Україні дерев'яна церква, у місті Рогатині Івано-Франківської області, пам'ятка народної архітектури та монументального мистецтва національного значення. Церква Святого Духа в Рогатині побудована, імовірно, в 1-й половині XVII століття, хоча й дотепер офіційно датується 1598 роком. У 2013 році Святодухівську церкву включили у список світової спадщини ЮНЕСКО.
Згідно з переказами, на початку XVI століття Настя Лісовська, майбутня правителька Османської імперії Роксолана, часто приходила молитися до церкви Святого Духа, адже тут священиком був її батько - отець Гаврило Лісовський.