Син засновника британського рок-гурту The Beatles Джона Леннона Джуліан вперше публічно заспівав найзнаковішу сольну пісню свого батька Imagine, порушивши тим самим свою давню обіцянку ніколи її не виконувати.

Як передає Укрінформ, про це повідомляє інформаційне агентство АрміяInform.
"Війна в Україні - це неймовірна трагедія. Як людина і як артист я відчував себе зобов’язаним відповісти найзначнішим чином, яким міг. Тому вперше я публічно виконав пісню мого тата Imagine", - пояснив Джуліан.
Зазначається, що в пісні Imagine Леннон виклав свої погляди й думки щодо того, яким повинен бути світ. Свого часу композиція стала своєрідним антивоєнним гімном.
Раніше син Леннона заявляв, що виконає цю пісню тільки, "якщо почнеться кінець світу".
"Чому саме зараз, після всіх цих років? Я завжди говорив, що єдиний раз, коли я коли-небудь думав би заспівати Imagine, був би кінець світу. Але його тексти відображають наше колективне бажання миру у всьому світі. Тому що в цій пісні ми переносимося в простір, де любов і єдність стають нашою реальністю, хоча б на мить. Пісня відбиває світло в кінці тунелю, на яке ми всі сподіваємося. У результаті вбивчого насильства, що триває, мільйони невинних сімей були змушені покинути затишок своїх домівок, шукати притулку в іншому місці", - наголосив Джуліан.
Він закликав світових лідерів "і всіх, хто вірить у почуття Imagine, стати на захист біженців усюди".

Як повідомлялося, Єврокомісія та уряд Канади запустили світову програму для фінансової підтримки України Stand up for Ukraine. Кампанія вже зібрала понад 10 млрд доларів.
Фото: twitter.com/JulianLennon