У Коломиї кераміст та скульптор із Франції Паскаль Вьостеландт представив декоративні панно, зроблені в різних країнах світу.

Про це повідомляє місцева телекомпанія НТК, передає Укрінформ.
«До Коломиї вдруге з мистецьким візитом завітав Паскаль Вьостеландт. Цього разу – щоб продемонструвати декоративні панно, зроблені в різних куточках світу», - повідомляє НТК.
Сам Паскаль Вьостеландт запевняє, що декоративне панно він постійно доповнює, і нині тут представлені 96 країн світу. Серед них і ті роботи, які він створював з дітьми, коли вперше приїхав до Коломиї майже рік тому. Нині художник прагне підтримати Україну і пропагує мир.
«Коли я приїхав в Україну, то побачив, як бомбардують школи. Не повинні бомбардувати школи. Я побачив багато тисяч дітей і я хотів плакати… Діти не повинні бути жертвами. Треба мир в Україні, щоб був мир в усьому світі», - говорить французький митець.

Зазначається, що після презентації декоративних панно в Івано-Франківську, Львові та Коломиї автор планує їх показати ще у Києві.
Як повідомляв Укрінформ, у Чернівецькій області до 400-річчя Хотинської битви майстер лозоплетіння створив панно із зображенням запорізьких козаків та велике яйце-писанку з орнаментом Хотинської фортеці.
Фото: Галка