Генеральний директор морських музеїв та музеїв транспорту Швеції Ларс Амреус та науковий директор музею Васа у Стокгольмі Фред Хокер прибули до Запоріжжя, щоб дослідити українські стародавні кораблі та створити їх тривимірні моделі.

Як передає Укрінформ, про це повідомляє пресслужба Міністерства культури та інформаційної політики.
"Світові дослідники підводної культурної спадщини зі Швеції працювали з козацьким човном, дніпровською дубель-шлюпкою, бригантиною та байдаком 19 століття", - йдеться у повідомленні.
Міністр культури та інформаційної політики Олександр Ткаченко зазначив, що український досвід збереження та евакуації цінностей та культурної спадщини також є надзвичайно цінним для колег зі Швеції. Так, за його словами, шведські вчені висловили зацікавленість у тому, як Україна пріоретизує та транспортує цінності, взаємодіє з місцевими органами влади та правоохоронцями під час війни.
«Домовились про подальше поглиблене співробітництво та обмін досвідом — співпраця між нашими музеями, експертиза шведських колег в переосмисленні деяких наших музеїв після перемоги, допомога в збереженні культурних цінностей. Національна спадщина — це невід'ємна частина нашої національної безпеки. Це наша історія, а значить — наше майбутнє. Тому її збереження та новітні підходи до цього — наш пріоритет», – додав Ткаченко.
Як повідомлялося, міністр культури та інформаційної політики Олександр Ткаченко обговорив із представниками Об'єднаних Арабських Еміратів шляхи співпраці щодо надання допомоги митцям в Україні та збереження національної культурної спадщини.
Фото: МКІП