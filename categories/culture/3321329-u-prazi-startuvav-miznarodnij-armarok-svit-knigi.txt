У столиці Чехії Празі відкрилася одна з найбільших літературних подій у Європі – 26-й міжнародний ярмарок «Світ книги».

Про це повідомляє Радіо Свобода, передає Укрінформ.
Книжкові експозиції, зустрічі з письменниками, видавцями, шанувальниками книги відбуваються в найбільшому виставковому центрі міста – Промисловому палаці в Голешовицях.
Цього року почесним гостем ярмарку є Франція, зокрема, особлива увага присвячена відомому чеському і французькому письменникові Міланові Кундері. До почесних гостей «Світу книги» належить також також одне з найстарших чеських музичних видавництв Suprafon (засноване 1927 року, назва від відомої чеської грамофонної фірми).
Гаслом цьогорічного свята книги є «Мій дім у мові». Тему «Література як голос свободи» представляють на «Світі книги» білоруські письменники, зокрема Сергій Абламейко, Макс Щур, Андрій Хаданович, Сергій Шупа та інші.
Як повідомило у Фейсбуці посольство України в Чехії, українську літературу на празькому ярмарку представляє письменник Тарас Прохасько. Зустріч з ним відбудеться 24 вересня в Літературній залі.

Всього у цьогорічному «Світі книги» бере участь близько 300 видавництв з 27 країн, гостями свята є понад 600 письменників, поетів, видавців, літературознавців.
Низка подій «Світу книги» через коронавірусні обмеження проводиться надворі, до виставкових павільйонів допускають тільки відвідувачів у захисних масках, а їх кількість регулюється визначеними нормами.
«Світ книги» у Празі триватиме до 26 вересня.