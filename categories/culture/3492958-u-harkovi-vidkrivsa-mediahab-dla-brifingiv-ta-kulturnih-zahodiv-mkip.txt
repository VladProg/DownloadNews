У Харкові відкрився Kharkiv Media Hub, у якому відбуватимуться брифінги представників влади та громадського сектору, дискусії, культурні заходи.

Як передає Укрінформ, про це повідомляє Міністерство культури та інформаційної політики у Фейсбуці.
"У Харкові відкрився Kharkiv Media Hub. Це комунікаційна платформа, метою якої є підтримка роботи українських та іноземних медіа в Харкові та регіоні. Хаб стане місцем проведення заходів для українських та іноземних журналістів", - ідеться у повідомленні.
Зазначається, що Kharkiv Media Hub є мережевим підрозділом Медіацентру Україна, який працює у Києві та Львові. Тут відбуватимуться брифінги представників влади та громадського сектору, проходитимуть експертні дискусії та культурні заходи.
У хабі представники ЗМІ також зможуть отримати допомогу в акредитації, пошуку фіксерів та цікавих тем, знайти контакти зі спікерами тощо. Крім того, хаб працюватиме і як коворкінг, де жителі міста зможуть приходити попрацювати.
“Сподіваємося, що таких хабів згодом ставатиме все більше. Адже журналісти, що сміливо висвітлюють війну в Україні на весь світ, заслуговують на найкращі можливості для роботи. І ми сприятимемо у тому, щоб їх ставало все більше”, - зазначив міністр культури та інформаційної політики Олександр Ткаченко.
Як повідомлялося, в середині березня розпочав роботу Медіа Центр Україна у Львові, що має на меті допомогти іноземним медіа та журналістам висвітлювати російську агресію та війну рф проти українського народу.
30 квітня стартував спільний проєкт інформагентства Укрінформ та Медіацентру Україна в Києві. Ткаченко тоді зауважив, що у представників іноземних та українських ЗМІ з’явився ще один майданчик, який можна використовувати у спільній боротьбі за Україну на інформаційному фронті.