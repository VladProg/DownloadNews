На Прикарпатті з благодійного аукціону продадуть роботу відомого художника Нікіти Тітова.

Про це у Фейсбуці повідомила голова Івано-Франківської ОВА Світлана Онищук, передає Укрінформ.

«До нас завітав Нікіта Тітов - художник, митець, натхненник! Надав лот на ІІ Благодійний аукціон на підтримку ЗСУ», - повідомила Онищук.
Сам художник розповів, що роботу намалював вночі з думкою про лікарів Харківського регіонального перинатального центру.
«Я подумав про всіх людей, які допомагають народжуватись новим великим українцям і україночкам, які у таких містах як Харків та інших у дуже складний час, під бомбами та ракетами, допомагають українцям з’являтись на цей світ», - зазначив Тітов.
Він додав, що лікарі стали співавторами його роботи.
Раніше на благодійний аукціон виставили арт-об’єкт Нікіти Тітова та Валерія Твердохліба під назвою «За кожну нашу рану виросте і помста! Не пробачимо і обов’язково переможемо!».
Благодійний аукціон планують провести у березні. Його організаторами є ГО «Бандерівський Схрон». Усі кошти з аукціону передадуть на потреби прикарпатських бійців.
Нікіта Тітов - художник, ілюстратор, плакатист, театральний художник, digital-художник. Багато його робот присвячено військовій тематиці.
За власним висловом, пише у жанрі «наївне мистецтво». За допомогою двох кольорів та однієї лінії передає як біль, так і сміх.