Твори видатного українського композитора Миколи Лисенка у сучасних умовах виходять на новий рівень упізнаваності у світі.

На цьому наголосив міністр культури та інформаційної політики Олександр Ткаченко у Телеграмі з нагоди 181-ї річниці від дня народження митця, передає Укрінформ.
"Микола Лисенко – це особистість, яка протягом усього свого життя ставила за мету підняти українське мистецтво на європейський рівень культурного існування. Він постає не тільки як збирач та дослідник української пісні, а і як особистість, яка зверталася до народної творчості протягом усього свого життя", - зазначив Ткаченко.
Він зауважив, що вся творчість Лисенка, його композиторська та виконавська діяльність пронизані кращими зразками народної музики.
"Твори донині виконуються на оперних і театральних сценах багатьох країн, а сьогодні виходять на новий рівень впізнаваності. Це - наша візитівка, це наш код, один з наших геніальних українців", - наголосив міністр.
Він опублікував відеофрагмент, у якому пісню Лисенка «Боже Великий Єдиний» (обробка Олександр Кошиця) виконують Національна заслужена академічна капела України «Думка» і зведені хори.

22 березня 2023 року виповнюється 181 рік від дня народження видатного українського композитора Миколи Лисенка, з ім’ям якого пов’язане становлення професійної музики, театру та мистецької освіти в Україні.
Лисенко є одним із фундаторів українського професійного театру, зокрема оперного.