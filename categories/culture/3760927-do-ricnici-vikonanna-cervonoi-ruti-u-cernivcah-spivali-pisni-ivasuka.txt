До річниці першого виконання пісні "Червона рута" у центрі Чернівців організували концерт. На ньому виконували найвідоміші пісні Володимира Івасюка.

Про це у Фейсбуці повідомляє Чернівецька обласна рада, передає Укрінформ.

"Червона рута", "Водограй", "Я піду в далекі гори» Володимира Івасюка давно перестали бути просто піснями. Вони стали уособленням українського духу, славнем вільних людей. З нагоди 53-ої річниці з часу першого виконання цих творів у Чернівцях відбулося свято української пісні", - йдеться у повідомленні.
Концерт розпочав академічний камерний хор "Чернівці", який виконав гімн Буковини – "Червону руту". Студенти та учні навчальних закладів області також долучилися до свята, заспівавши пісень Володимира Івасюка та інших українських поетів.
На думку заступника голови Чернівецької обласної ради Михайла Павлюка, завдяки Збройним силам України в час російської агресії проти нашої держави ми збереглися як народ, як нація, маючи свою культуру, мову, традиції. Він закликав плекати наш культурний та історичний спадок та популяризувати його у світі.
В обласній раді нагадали, що свято української пісні вперше відбулося 13 вересня 2007 року з нагоди 37-ї річниці від дня першого виконання "Червоної рути" й "Водограю" Володимира Івасюка. Ідейним натхненником його проведення був директор Чернівецького обласного меморіального музею Володимира Івасюка, заслужений діяч мистецтв України, письменник Мирослав Лазарук.
Чернівецька обласна рада підтримала проведення Свята Української пісні та у 2016 році звернулася до Верховної Ради України з проханням зробити його всеукраїнським.
Вперше пісня "Червона рута" пролунала у вересні 1970 року на Театральній площі міста Чернівці у прямому ефірі телепрограми «Камертон доброго настрою». Її виконували Володимир Івасюк і Олена Кузнецова. Путівку в життя пісні дав ансамбль «Смерічка» Левка Дутковського (солісти Назарій Яремчук і Василь Зінкевич, звукорежисер Василь Стріхович).
У 1971 році «Червона рута» стала переможцем першої радянської телепрограми «Пісня року» і невдовзі після цього потрапила на перші місця популярності в багатьох країнах Східної Європи.
Фото: Чернівецька обласна рада, Facebook