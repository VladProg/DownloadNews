Дружина Президента Олена Зеленська в Українському музеї у Нью-Йорку взяла участь у дискусії «Збереження української культури під час війни» та розповіла про стан українських пам’яток в умовах російської агресії.

Як передає Укрінформ, про це повідомляє пресслужба глави держави.
«За пів року маємо понад 500 пошкоджених чи зруйнованих об’єктів культурної спадщини. Це музеї, історичні будівлі, храми. Усе, що будували й створювали покоління українців. Для мене як для першої леді моєї країни та громадянки України відповідь однозначна: це війна проти нашої ідентичності. російські окупанти визнали нашу державу, історію та культуру своїми ворогами. Це війна проти української культури - минулої, сучасної та майбутньої. Отже, у цієї війни є ще й культурний фронт. І я прошу вас, шановні колеги, бути на ньому разом із нами, так само як вільний світ зараз із нами на воєнному фронті», - заявила Зеленська.
Дружина Президента оголосила старт глобальної доброчинної ініціативи, покликаної допомогти Україні зібрати кошти на відбудову зруйнованих закладів культури.
Першим відновлюватимуть Національний літературно-меморіальний музей імені Григорія Сковороди в селі Сковородинівка неподалік Харкова, зруйнований російськими обстрілами у травні 2022 року.
Крім того, в Українському музеї в Нью-Йорку за участю першої леді відбулося погашення марки «Сад божественних пісень. До 300-річчя від дня народження Григорія Сковороди».
Її випустила Укрпошта з нагоди ювілею філософа (це свято, за рішенням ЮНЕСКО, відзначається в усьому світі). Одночасно спецпогашення відбулося й біля музею Сковороди на Харківщині. Очікується, що частина коштів від продажу марки буде спрямована до фонду відновлення музею.
Як повідомляв Укрінформ, дружина Президента Олена Зеленська у Нью-Йорку презентувала власну благодійну фундацію та запросила світових діячів долучатися до відновлення України.
Фото: ОП