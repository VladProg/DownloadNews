У кінотеатрах країни 26 жовтня стартує показ історичної драми українсько-французького виробництва «ШТТЛ».

Про це Державне агентство України з питань кіно повідомило у Фейсбуці, опублікувавши також постер до фільму, передає Укрінформ.
У стрічці «ШТТЛ» представлена історія єврейського поселення у Львівській області біля кордону з Польщею. Події фільму охоплюють одну добу – 21 червня 1941 року – день перед вторгненням фашистів на територію України.

Як зауважили в Держкіно, назва драми на їдиш означає «містечко». Так, штетл є типовим єврейським поселенням, яке існувало у Східній Європі до Другої світової війни. Режисер Аді Волтер прибрав із назви літеру "Е" – її відсутність символізує порожнечу, з якою стикаються герої стрічки.
"ШТТЛ" став першою українською стрічкою, знятою за технологією одного кадру (коли глядач не бачить монтажних склейок), у копродукції з французькими партнерами.
Як повідомлялося, «ШТТЛ» є одним із кандидатів відбору на премію «Оскар» Американської академії кінематографічних мистецтв та наук у категорії «Найкращий міжнародний повнометражний фільм» від України. У вересні вийшов офіційний трейлер драми.

Українська прем'єра стрічки «ШТТТ» відбулася в серпні ​в межах 14-го Одеського міжнародного кінофестивалю. До того фільм був показаний та відзначений на провідних міжнародних кінофестивалях.
Зокрема, стрічка отримала одну з найвищих нагород – приз глядацьких симпатій – на Римському міжнародному кінофестивалі.
Здобула нагороди драма «ШТТТ» також на Berlin Jewish Film Festival й Atlanta Jewish Film Festival – у категоріях «Найкращий художній фільм» та «Найкращий режисер-дебютант» відповідно. Крім того, фільм брав участь у London Film Festival.
Фото: Держкіно