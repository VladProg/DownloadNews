У Великій Британії зняли кінострічку «Останній автобус», яка є своєрідним «антиподом» популярного серіалу «Емілі в Парижі-2»: у цьому фільмі українці приходять на допомогу головному герою – британському пенсіонеру, який мандрує країною.

Як передає Укрінформ, про це повідомляє «Вільне радіо» з посиланням на британське видання The Guardian.
Як зазначає The Guardian, стрічка «Останній автобус» навряд чи поповнить собою список найвидатніших фільмів Об'єднаного королівства. Сюжет цього роуд-муві невибагливий: хворий пенсіонер (у виконанні Тімоті Сполла, який після цього блискуче зіграв роль мажордома у фільмі «Спенсер») подорожує приміськими автобусами з Шотландії до крайньої східної точки Англії. Він користується своїм пенсійним посвідченням, щоби пересісти з одного маршруту на інший. Мета поїздки – відвідати могилу доньки, яка померла однорічною ще 1951-го року, і розсіяти у морі прах дружини.

Фото: The Guardian

Після низки пригод пихатий водій-англієць висаджує дідуся з автобуса з криками: «Твоє шотландське посвідчення тут не діє!», і на допомогу літньому чоловіку приходять українці.
Андрій з друзями (вочевидь, заробітчанами) підбирають самотнього згорбленого чоловіка у полі до свого бусика і запрошують на сімейне свято. «Він намагається відмовитися, однак зі словами «не погодитися на допомогу українця – це його образити» героя все ж таки відігрівають, годують варениками (у трактуванні The Guardian це «пироги» – так дійсно називають вареники в англо-саксонському світі), а на дорогу ще й дарують ключку. Все це на тлі «Многая літа», українських вишиванок, в які одягнені всі гості, та національних символів. Без стереотипів не обійшлося: наші співвітчизники обов’язково мають пити горілку», – йдеться у повідомленні.

Хоча аудиторія «Останнього автобуса» менша, аніж «Емілі в Парижі», однак тепло та повага, відведені українцям у фільмі, заслуговують на те, щоби цю стрічку помітили в Україні, зазначається у публікації.
Повідомляється також, що ролі українців виконували не власне українці, а британські актори.
Як повідомлялося, 22 грудня 2021 року на Netflix вийшов другий сезон серіалу «Емілі в Парижі» (серіал входить до топ-10 найпопулярніших серіалів Netflix). Його автори ввели новий персонаж: це українка на ім'я Петра, яка приїхала до Парижа з Києва. Головна героїня серіалу Емілі познайомилася з нею на курсах французької мови у четвертій серії. Дівчата вирушають разом на прогулянку, щоб попрактикуватися у французькій. За сюжетом Петра шокує Емілі своєю малоосвіченістю та поведінкою.
Міністр культури та інформаційної політики України Олександр Ткаченко заявив, що вважає неприйнятним те, як зобразили українку в серіалі «Емілі в Парижі».
«Відповідь Netflix на мій лист щодо образу українки в серіалі "Емілі в Парижі" достатньо дипломатична. Подякували за зворотний зв’язок. Але про стурбованість українських глядачів зображенням українки почуто. Домовилися, що у 2022 році будемо в більш тісному контакті, аби упередити подібні випадки», – пізніше написав міністр.