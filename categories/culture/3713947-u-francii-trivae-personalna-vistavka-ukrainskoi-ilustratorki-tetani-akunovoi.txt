У галереї Illustrafemmes у французькому місті Тулуза проходить персональна виставка української ілюстраторки Тетяни Якунової «Фрагменти».

Як передає Укрінформ, про це повідомили в Інстаграмі галереї.
«Назва — Fragments (уламки, фрагменти) відображає концепцію експозиції — це збірка довоєнних і повоєнних робіт, уламки надій, переживань, страхів і зрештою оптимістичного погляду у майбутнє. Це моя перша персональна виставка у Франції, проте раніше я брала участь у колективних виставках тут (включаючи галерею llustrafemmes)», — розповіла ілюстраторка для Читомо.

За її словами, зробити виставку запросила галерея, з якою Якунова співпрацює уже півтора року.

Виставка триває з 6 травня до 3 червня 2023 року.

llustrafemmes — це галерея ілюстрацій, присвячена французьким та іноземним мисткиням і ілюстраторкам, сконцентрована на репрезентації робіт створених жінками.