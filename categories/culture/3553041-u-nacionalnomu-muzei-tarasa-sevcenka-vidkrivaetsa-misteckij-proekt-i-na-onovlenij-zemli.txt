У Національному музеї Тараса Шевченка у Києві сьогодні відбудеться відкриття масштабного мистецького культурно-документального проєкту “І на оновленій Землі...”.

Як передає Укрінформ, про це Міністерство культури та інформаційної політики повідомляє у Телеграмі.
"Проєкт складатиметься з двох автономних виставкових експозицій, розміщених в окремих локаціях Національного музею Тараса Шевченка ", - ідеться у повідомленні.
Зокрема виставка родини Верес, присвячена проблемі втрачених під час російсько-української війни культурних цінностей, представлятиме роботи творчої династії мисткинь-ткаль Пособчук-Верес із села Обуховичі (нині Вишгородського району Київської області) з колекцій музеїв-організаторів виставки.
Фотовиставка “В ім’я життя” - з роботами авторства Тетяни Самойленко та Ольги Хроменко, зробленими в липні 2022 року, візуалізуватиме страшні наслідки бойових дій, знищені села та культурні об'єкти Іванківської селищної громади на Київщині, що першою потрапила під удар російських загарбників.
Відкриття мистецького проєкту відбудеться о 17:00 за адресою: бульвар Тараса Шевченка, 12.
У відкритті візьме участь міністр культури та інформаційної політики Олександр Ткаченко.
Виставкові експозиції у музеї можна буде побачити до 11 вересня.
Проєкт реалізований за підтримки Міністерства культури та інформаційної політики, Київської обласної військової адміністрації, Київської обласної ради, департаменту культури Київської міської адміністрації, Вишгородської районної військової адміністрації.
Як повідомляв Укрінформ, Національний музей у Львові створює NFT-колекцію унікальних зразків графіки, що ніколи не потрапляли до постійної експозиції. Виручені кошти будуть спрямовані на посилення системи безпеки музею та допомогу з відновлення Чернігівського обласного музею імені Галагана і Харківського художнього музею, які постраждали через війну.