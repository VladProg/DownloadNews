Всесвітньо відомий перуанський письменник Маріо Варгас Льйоса погодився на пропозицію міністра культури та інформаційної політики Олександра Ткаченка стати амбасадором проєкту "Збережіть українську культуру".

Як передає Укрінформ, про це Ткаченко повідомив у Телеграмі.
За його словами, “перуанський письменник, лауреат Нобелівської премії з літератури, Маріо Льйоса з перших днів війни підтримує українців у нашому протистоянні. Він добре знайомий з нашими містами і у своїх публікаціях часто пише про Україну”.
“Під час нашої зустрічі, а це була щира та тепла розмова, багато говорили про український контекст у сьогоднішньому світі, Маріо Варгас багато разів наголосив, що його підтримка залишатиметься незмінною. Проговорили з ним потребу в боротьбі з російською дезінформацією, особливо Іспанії, Франції та Латинської Америці, де він має велику вагу ”, - зазначив очільник МКІП.
За словами Ткаченка, він запропонував представляти українську культуру в світі та стати амбасадором проєкту “Save Ukrainian Culture”.
“Вдячний пану Варгасу за те, шо він без вагань зголосився та приняв це за честь. Адже культурна спадщина, яка зазнає руйнувань, вже зараз потребує міжнародної фінансової підтримки для її післявоєнної відбудови”, - наголосив міністр.


Як повідомляв Укрінформ, у березні українська співачка та лауреатка премії Music Moves Europe Awards Jerry Heil (Яна Шемаєва) стала амбасадоркою проєкту "Збережіть українську культуру".
Фото: Forbes Mexico