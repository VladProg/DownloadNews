У Державному агентстві України з питань мистецтв та мистецької освіти відбулось 22 лютого засідання Комітету з присудження вказаної премії, під час якого було визначено переможців премії імені Миколи Лисенка 2022 року.

Як передає Укрінформ, про це повідомляє пресслужба агентства.
«Після тривалих обговорень члени комітету шляхом відкритого голосування визначили цьогорічних переможців у двох із трьох номінацій. У номінації «за видатні досягнення у професійній композиторській творчості» премію отримує Олексій Скрипник за хоровий концерт «Катарсис» для мішаного хору a cappella на канонічні тексти (у 4 частинах). Олексій Скрипник — один з відомих сучасних українських композиторів. Його твори неодноразово виконувались у головних концертних залах України, у країнах близького та далекого зарубіжжя, зокрема в Латвії, Литві, Угорщині, Німеччині, Нідерландах та США», - йдеться в повідомленні.
Як зазначається, в номінації «за видатні досягнення в музикознавстві» перемогу одержав Євген Єфремов за «Наспів «жниво-голосіння» на Київському Поліссі», «Жанрово-обрядове попурі – унікальний пісенний зразок з верхів’їв Горині», «Обрядові пісні Чернігівської землі – типове та особливе». Євген Єфремов – етномузиколог, керівник відомого фольклорного гурту «Древо», що розпочав новий напрямок в українській музичній культурі, піднявши потужну хвилю зацікавлення українською автентикою в нашій країні і за кордоном.
У номінації «за видатні досягнення у професійному виконавському мистецтві» члени комітету не визначили лауреата.
Як нагадали в Держмистецтв, премія імені Миколи Лисенка присуджується щороку у трьох номінаціях за видатні досягнення у сфері музичного мистецтва та мистецтвознавства.