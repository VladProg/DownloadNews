Українські актори взяли участь у флешмобі під назвою "Енергодар - це Україна" на підтримку жителів міста-супутника найбільшої в Європі атомної електростанції.

Про це повідомляє у Телеграмі міський голова Енергодара Дмитро Орлов, передає Укрінформ.
"Вірш Артемія Кірсанова, автора сценаріїв нашумілих стрічок «Заборонений» та «Позивний Бандерас», сьогодні прочитали українські актори Євген Олійник, Ярина Гордієнко, Руслан Мірошниченко, Олеся Надєєва, Роман Ясіновський", - написав він.
Міський голова також оприлюднив відео.

Як повідомлялось, Енергодар перебуває в тимчасовій окупації з 4 березня. Військові рф захопили та контролюють ЗАЕС, в місті окупанти обрали так звану "народну раду" та признали її керівником андрія шевчика. Нещодавно в одному з під'їздів житлових будинків, де знаходився шевчик, стався вибух. Колаборант отримав поранення та госпіталізований в лікарню Мелітополя.