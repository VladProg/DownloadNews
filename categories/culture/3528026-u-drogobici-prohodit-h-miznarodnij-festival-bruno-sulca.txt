У Дрогобичі проходить Х Міжнародний Фестиваль Бруно Шульца. Цьогоріч минає 130-та річниця з дня уродин та 80-ті роковини з дня смерті автора “Цинамонових крамниць”

Про це повідомляє у Фейсбуці Дрогобицька міська рада, передає Укрінформ.

«У Дрогобичі розпочався Х Міжнародний Фестиваль Бруно Шульца. Коли ми згадуємо Бруно Шульца, ми згадуємо про історичні та культурні надбання. У ці дні Бруно Шульц єднає дві країни: Україну та Польщу. Саме ці два народи сьогодні міцно об’єднані у боротьбі з єдиним ворогом. Ворогом, який пішов війною не лише проти України, а проти цілого світу. І наші воїни від цього зла захищають не лише людей та землі, а й українську культуру», - зазначив на відкритті мер Дрогобича Тарас Кучма.
Щорічно учасниками фестивалю стають письменники, поети, науковці, люди культури та мистецтва, відомі постаті не лише в Україні, а далеко за її межами.

Х Міжнародний Фестиваль Бруно Шульца у Дрогобичі триватиме до 17 липня. Щоденно у програмі відбуватиметься багато цікавих літературних та мистецьких заходів за участі відомих культурних діячів.
Вхід на фестивальні події безкоштовний. Також під час Шульцфесту проводитиметься благодійний збір коштів на підтримку ЗСУ.

Організатори заходу: БФ „Музей та Фестиваль Бруно Шульца”, Дрогобич; товариство „Фестиваль Бруно Шульца”, Люблін; Педагогічний Університет у Кракові.
Бруно Шульц (12 липня 1892 — 19 листопада 1942, Дрогобич) — польський письменник та художник єврейського походження. Свої твори писав польською мовою. Літературні критики ставлять книжки Бруно Шульца на один рівень з творами Марселя Пруста та Франца Кафки. Посмертна слава Бруно Шульца — світового рівня. Вся творчість Бруно Шульца може розглядатись як ремінісценція тих вражень та переживань, які він виніс зі свого дитинства, що пройшло у патріархальній єврейській родині у Дрогобичі — галицькому місті з його певним укладом життя, традиціями і ритуалами.
Найвідоміші літературні твори — «Цинамонові крамниці» та «Санаторій під клепсидрою».