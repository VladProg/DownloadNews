Проєкт документальної кінотрилогії про спецоперації воїнів Головного управління розвідки Міноборони України «Збиті льотчики росії», «Війна на Дніпрі» та «Іноземний легіон» бере участь у мистецькому конкурсі Міністерства культури та інформполітики.

Як передає Укрінформ, про це ГУР МОУ повідомляє у Телеграмі.
«У «Збитих льотчиках росії» - унікальні кадри повітряних битв під час повномасштабної російсько-української війни. Як ми протистояли авіанавалі агресора та не дозволили московії отримати панування в українському небі? Чому російські пілоти-вбивці почувались настільки безкарно?», - ідеться в повідомленні.
Як зазначається, враженнями про роботу захисників неба України поділяться захоплені у полон ворожі льотчики-офіцери - відео їхніх допитів будуть оприлюднені вперше.
У «Війні на Дніпрі» детально продемонструють зухвалі секретні рейди спецпризначенців ГУР поміж берегами і плавнями величної та символічної для України ріки. У документальному фільмі: епізоди бойової роботи на Запоріжжі та Херсонщині; козацький досвід у форсуванні лівого дніпровського берега; екшн-зйомки на воді, під водою та в повітрі.
Фільм «Іноземний легіон» розповість історії відважних і вільних людей з усієї планети, які приїхали до України після 24 лютого 2022 року та стали до зброї разом з українцями.
«Хто ці воїни? Скільки їх? Чому вони нам допомагають, ризикуючи власним життям? Яка їхня роль у перемозі України над агресивною росією? Ключові епізоди створення підрозділу з числа іноземних добровольців та визначні битви за їхньої участі - у заключній стрічці кінотрилогії про ГУР МО України», - сказано в повідомленні.
У ГУР просять громадськість підтримати проєкт документального циклу про воєнну розвідку України за посиланням.
«Водночас ми наголошуємо, що кожна з воєнних історій, покладених в основу конкурсних кінопроектів, заслуговують на екранізацію заради збереження пам’яті про звитяжні дії українського війська у війні за Свободу та Незалежність», - сказано в повідомленні.
Як повідомляв Укрінформ, у вільному доступі з’явився фільм «Інтернаціональний легіон. Воля без кордонів» про іноземних добровольців, які після 24 лютого 2022 вступили до Збройних сил України.