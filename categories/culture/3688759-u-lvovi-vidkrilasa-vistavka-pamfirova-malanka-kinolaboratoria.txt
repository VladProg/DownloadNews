У Львівському муніципальному мистецькому центрі відкрилася виставка реквізиту українського фільму «Памфір», який вийшов у світовий прокат.

Про це Укрінформу повідомила пресслужба мистецького центру.
«Ми відкриваємо виставку «Памфірова Маланка» у Львові, і це дуже щемливе відчуття. Вона продовжує життя фільму «Памфір», набуває якоїсь іншої додаткової форми і за цим неймовірно цікаво спостерігати… Ми вдячні за увагу і підтримку, особливо на тлі результатів першого вікенду: фільм зібрав рекордні для воєнного часу (за останні 9 місяців) 2,4 млн. гривень. І значну частку переглядів склала саме аудиторія Львова», - розповіла продюсерка фільму Олександра Костіна.

Виставка «Памфірова Маланка. Кінолабораторія» демонструється у трьох кімнатах резиденції Муніципального мистецького центру. Це перша експозиція, яку приймає новий простір інституції.
У першій кімнаті знаходиться костюм обрядової Кози та відео, яке показує підготовку та кадри фільму, що не увійшли у фінальну версію «Памфіра». Друга кімната створює образ виробничої майстерні стрічки. Тут глядачі можуть розглянути ескізи і розкадровки сцен, фото зі зйомок. Третя, основна кімната зібрала кінокостюми, реквізит, обрядові маски, які передають живу народну традицію Маланки.






У Львові відкрили виставку реквізиту фільму «Памфір» / Фото: Львівський муніципальний мистецький центр


































«Ми підтримали ініціативу виставки реквізиту та внутрішнього світу «Памфіру» у Львові, адже фільм вже увійшов в історію найкращого українського кіно та базується на титанічній роботі дослідників, художників, знімальної групи. Всі зусилля над створенням художніх образів хочеться розбирати по детальках та розглядати їх. Саме ця виставка надає кожному із нас таку можливість», – розповіла директорка Муніципального мистецького центру Роксолана Мицько.
Виставка триватиме до 9 квітня. Вона стала можливою завдяки співпраці команди фільму «Памфір», Національного центру «Український Дім» зі Львівським муніципальним мистецьким центром.
Як повідомляв Укрінформ, касові збори фільму «Памфір» Дмитра Сухолиткого-Собчука за чотири дні прокату сягнули майже 2,5 млн гривень.
Премʼєра стрічки відбулася на Каннському кінофестивалі у травні 2022 року. Її відібрали до участі у програмах понад 40 кінофестивалів у 25 країнах.
Знятий ще до початку повномасштабного вторгнення рф, «Памфір» зміг стати одним із найважливіших художніх висловлювань і про нинішню Україну – про наш незламний дух і снагу до життя.