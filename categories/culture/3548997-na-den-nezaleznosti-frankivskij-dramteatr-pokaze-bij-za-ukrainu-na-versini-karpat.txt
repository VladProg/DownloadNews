На День Незалежності України, 24 серпня, Івано-Франківський національний академічний драматичний театр імені Івана Франка готується показати виставу «Бій за Україну» на горі Піп Іван.

Про це в Івано-Франківську на пресконференції повідомив генеральний директор – художній керівник театру, народний артист України Ростислав Держипільський, передає кореспондент Укрінформу.
«Плануємо відпрацювати (з виставою «Бій за Україну» - ред.) 24 серпня на горі Піп Іван біля Обсерваторії. Складна логістика. Очевидно, туди ми не зможемо підняти увесь Національний президентський оркестр. Можливо, це буде адаптована версія з нашим оркестром. Тобто ми над цим працюємо. Думаю, ця наша амбітна мета, ціль здійсниться. Це для мене символічно, як і для колективу. Думаю, це буде найвисокогірніша акція, меседж усій Україні, Європі, усьому світові, що ми є, що ми – найкраща у світі нація і готові боротись, і боремось, і обов’язково переможемо», - зазначив Держипільський.
Він зауважив, що сходження на вершину Карпат – це спільний проєкт театру з Прикарпатським національним університетом. Прихильникам театру обіцяють з Піп Івана онлайн-трансляцію постановки.
Також Держипільський зауважив, що в новому театральному сезоні Франківський драмтеатр готується показати 8 прем’єрних вистав. Очікують, що частина з них стане кращим взірцем української драматургії.
«Тепер хочеться культивувати лише те, що є українське. Всі вистави російських авторів, які були в нашому репертуарі, ми списали. Їх немає. В нас є багато чудових зразків української і світової літератури і ми працюємо, щоб наповнити наш репертуар», - додав Держипільський.
Як повідомляв Укрінформ, Франківський драмтеатр розпочне новий театральний сезон постановкою «Бій за Україну». В Тернополі виставу покажуть 14 серпня, в Івано-Франківську - 16 серпня. Усі зібрані кошти за квитки передадуть на підтримку ЗСУ.
У проєкті «Бій за Україну» об’єднались Національний президентський оркестр та Івано-Франківський національний академічний драматичний театр ім. Івана Франка, щоб підтримати націю та зібрати кошти для ЗСУ. В театрі проєкт вважають одним із проявів боротьби на культурному фронті.
«Бій за Україну » поставив народний артист України, лауреат Національної премії України ім. Тараса Шевченка Ростислав Держипільский.
Піп Іван (також Піп Іван Чорногірський або Чорна Гора) - одна з найвищих вершин Українських Карпат висотою 2020.5 м.