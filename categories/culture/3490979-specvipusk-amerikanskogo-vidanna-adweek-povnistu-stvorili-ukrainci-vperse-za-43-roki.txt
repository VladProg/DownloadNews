Вперше за 43 роки спецвипуск американського рекламного видання Adweek повністю створили українці.

Як передає Укрінформ, про це Міністерство культури та інформаційної політики України повідомляє у Фейсбуці.
Новий номер "Про Україну, українці" готували українські редактори, журналісти та ілюстратори. Це люди, чиє звичне життя змінилося з початком повномасштабної війни. Загалом участь у створенні номера брали 20 українців.
Головний редактор випуску - Ганна Руденко. Вона написала авторську колонку про творчий спротив України під час повномасштабного вторгнення росії в Україну.

Випуск насичений глибокими нарисами, інтерв’ю і статтями про захоплююче й, одночасно, складне минуле України, її сміливу сучасну культуру та сподівання, які українці покладають на завтра, зауважили у МКІП.
Усі надходження від реклами в цьому номері покриватимуть гонорари українських талантів, які його створили, а решта буде передана гуманітарним некомерційним організаціям.
Також можна послухати спеціальний випуск Adweek "Yeah, That’s Probably an Ad" - подкаст із трьома українськими креативниками.
Як повідомляв Укрінформ, на Книжковому ярмарку у Варшаві, що проходитиме з 26 по 29 травня, працюватиме український стенд зі слоганом "Дякуємо, Польще!".
Основне фото: cases.media