Міністерство культури та інформаційної політики просить не розповсюджувати інформацію про способи захисту, місце перебування або переміщення музейних колекцій під час війни.

Як передає Укрінформ, про це повідомляє МКІП в Телеграмі.
«Україна у складні часи отримала потужну підтримку музейних колег та пам’яткоохоронців з усього світу, зокрема, від мереж Міжнародної ради музеїв ІКОМ, Міжнародної ради пам’яток та видатних місць (ІКОМОС), звернулися з листами до ЮНЕСКО, контактували з Центром Світової спадщини ЮНЕСКО. Ця підтримка виражається в різних формах - від заяв і музейних флешмобів до пропозиції фінансової або організаційної допомоги. Ми щиро вдячні спільнотам за цю підтримку та продовжуємо перемовини і консультації щодо вдосконалення захисту цінностей», - йдеться у повідомленні.
Зазначається, що в безпосередньому підпорядкуванні МКІП знаходиться кілька десятків музеїв та заповідників з кількох тисяч таких закладів в Україні. Так, міністерство підтримує постійний контакт з усіма своїми закладами та, наскільки це можливо зараз, через обласні державні адміністрації, через колег або напряму.
«Питання збереженості музейних цінностей та плани дій на випадок надзвичайного стану обговорювалися до початку російського вторгнення, проте реальна карта бойових дій внесла свої корективи. Наразі музейні фахівці на місцях зробили і продовжують робити все можливе для убезпечення колекцій. Експозиції музеїв демонтовані, а предмети переміщені у максимально безпечні сховища», - повідомляють в міністерстві.
Враховуючи наведене, МКІП просить журналістів та активістів утримуватись від поширення інформації про наявні способи захисту, вжиті музеями або місцевими мешканцями, місце перебування або переміщення музейних колекцій під час війни. Публікація або передача таких даних неперевіреним особам та організаціям наражає на небезпеку як людей, так і музейні предмети.
Крім того, зараз МКІП збирає інформацію від фахівців та небайдужих громадян про втрати та пошкодження об’єктів культурної спадщини, спричинені наступом російських військ. Відповідна коротка інструкція з цього приводу найближчим часом буде опублікована на сайті МКІП.
Як повідомлялося, 24 лютого президент країни-терориста Путін оголосив війну Україні і розпочав масштабне вторгнення. Російські війська вбивають мирне населення, обстрілюють та знищують ключові об'єкти інфраструктури, ракети влучають в житлові будинки українців.