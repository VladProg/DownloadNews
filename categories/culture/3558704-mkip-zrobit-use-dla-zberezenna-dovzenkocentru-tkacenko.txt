Міністр культури та інформаційної політики Олександр Ткаченко запевняє, що МКІП не тільки триматиме руку на пульсі ситуації з Довженко-Центром, а й зробить усе необхідне для того, щоб убезпечити розпорошення колекції та зберегти сталість інституції.

Як передає Укрінформ, про це Ткаченко написав у Телеграмі.
“Врахувавши всі аргументи, Комітет з питань гуманітарної та інформаційної політики одноголосно ухвалив рішення про звернення до Кабінету Міністрів України та Держкіно щодо скасування наказу про реорганізацію Довженко-Центра”, - нагадав міністр.
Ткаченко зауважив, що не влаштовувало у ситуації реорганізації, зокрема питання збереження музейної колекції.
“Важливо розуміти, що музейну колекцію повинна зберігати відповідна інституція або зі статусом музею, або зі статусом музею-архіву. Так само за колекцією мають доглядати відповідні фахівці”, - підкреслив очільник МКІП.
Також питанням є “невизначеність керівництва Довженко-Центру щодо того, чи вони музей, чи комерційне підприємство, яке може заробляти гроші на непрофільній активності із здачі в оренду майна", - заявив міністр.
За його словами, "в будь-якому разі питання реорганізації Довженко-Центру не повинно проводитись в такий спосіб та підхід".
Ткаченко запевнив, “що МКІП не тільки триматиме руку на пульсі ситуації з Довженко-Центром, а й зробить все необхідне для того, щоб убезпечити розпорошення колекції та зберегти сталість інституції”.
Як повідомляв Укрінформ, 26 серпня Комітет Верховної Ради з питань гуманітарної та інформаційної політики одноголосно ухвалив рішення про звернення до уряду і Держкіно щодо скасування наказу про реорганізацію Довженко-Центру.
Раніше повідомлялось, що Державне агентство з питань кіно видало наказ про реорганізацію центру, що "де-факто означає ліквідацію національного кіноархіву". Своєю чергою Міністерство культури та інформаційної політики зазначало, що у рішенні Держкіно не йдеться про ліквідацію Довженко-Центру, а планується його реорганізація шляхом створення двох нових державних підприємств, одному з яких передається архів фільмокопій. Водночас у міністерстві наголосили, що Держкіно з 2021 року не підпорядковується МКІП, а спрямовується і координується виключно Кабінетом Міністрів.
Національний центр Олександра Довженка – державний фільмофонд України, аудіовізуальний архів. Це єдиний в Україні член Міжнародної федерації кіноархівів (FIAF).
Згідно з інформацією на сайті установи, Довженко-Центр об’єднує сучасне фільмосховище з системою клімат-контролю, єдину в Україні кінокопіювальну лабораторію, Музей кіно, паперовий кіноархів, медіатеку та власне видавництво й здійснює збереження, популяризацію, дослідження та поширення національної кіноспадщини в Україні та за кордоном.
У січні уряд передав цілісний майновий комплекс державного підприємства “Національний центр Олександра Довженка" до сфери управління Державного агентства з питань кіно.