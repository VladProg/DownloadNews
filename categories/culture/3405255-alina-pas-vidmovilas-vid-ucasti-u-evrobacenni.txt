Переможниця Нацвідбору на Євробачення-2022 Аліна Паш знімає свою кандидатуру як представниці України в конкурсі.

Про це співачка повідомила в Інстаграмі.
"Я не хочу цієї віртуальної війни та хейту. Головна війна зараз – це зовнішня, яка прийшла в мою країну в 2014 році. Я не хочу далі бути у цій брудній історії. З важким серцем я знімаю свою кандидатуру як представника України в конкурсі Євробачення. На жаль. Мені справді дуже жаль. Ми зв’яжемося із Суспільним та підпишемо всі необхідні документи", – написала Паш.
Водночас співачка висловила подяку всім, хто її "підтримує та допомагає".
Як повідомляв Укрінформ, Аліна Паш із піснею "Тіні забутих предків" перемогла у Національному відборі на Євробачення-2022. Гурт Kalush з композицією "Стефанія" у загальному підсумку зайняв друге місце.
Раніше в інтернеті з'явилася інформація, що Паш виступала в окупованому Криму. Люди пригадали інтерв'ю Катерині Осадчій, де співачка сказала, що перетнула кордон з Росії, летівши до Криму з Москви. Це розцінили як порушення правил участі в нацвідборі. Невдовзі співачка заявила, що їхала до Криму автобусом з України.
Організатори Нацвідбору 14 лютого повідомили про готовність дискваліфікувати Паш, якщо підтвердиться, що співачка в'їжджала в окупований Крим не з боку України.
15 лютого Державна прикордонна служба України поінформувала, що не створювала і не надавала документ, який Паш передала Суспільному мовнику в межах її участі у відборі на Євробачення.
Менеджерка Паш пояснила, що довідку про перетин адмінмежі з Кримом надавала не співачка особисто, а "член команди".
16 лютого сама артистка попросила в українців вибачення через скандал навколо підробленої довідки про поїздку в тимчасово окупований Крим та заявила про розрив відносин зі своїм директором. Також Паш повідомила, що передала відповідь на запит до Державної прикордонної служби України Суспільному мовнику.
У відповідь на звернення співачки ДПСУ зазначила, що не може надати їй довідку про перетин адміністративного кордону з окупованим Кримом у 2015 році, оскільки інформація про перетин кордонів України та адміністративних меж з окупованими територіями зберігається лише протягом п'яти років.
Голова наглядової ради Національної суспільної телерадіокомпанії України Світлана Остапа заявила, що у зв'язку з наданням співачкою підробленого документа організаційний комітет національного відбору на Євробачення мав би її дискваліфікувати та укласти договір з тим, хто посів друге місце.