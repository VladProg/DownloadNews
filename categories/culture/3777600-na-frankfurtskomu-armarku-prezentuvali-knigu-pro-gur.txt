На найбільшому в світі книжковому ярмарку у німецькому Франкфурті відбулась презентація книги «Воєнна розвідка України. У небі, на морі, на землі».

Як передає Укрінформ, про це Головне управління розвідки Міністерства оборони України повідомляє у Фейсбуці.
Зазначається, що це книга-часопис про «зухвалі, сповнені неймовірних ризиків спецоперації української воєнної розвідки», а саме: «Авіапрорив на Азовсталь. Небо»; «Битва за острів Зміїний. Море»; «Харківський контрнаступ. Земля»; «Збиті льотчики Росії».

Видання доступне українською та англійською мовами. На його сторінках автор наводить ексклюзивні дані про задум, підготовку та перебіг бойових місій ГУР МО України, а також неоціненні свідчення їхніх безпосередніх учасників ― офіцерів та солдатів на полі бою.

Передмову до книги написав начальник Головного управління розвідки Міністерства оборони України генерал-лейтенант Кирило Буданов.
«Воєнна розвідка України, чиїм символом є сова із мечем, спрямованим у центр імперської Росії, стала одним з головних елементів збройного опору російській агресії. На емблемі ГУР МО України викарбуване латиною гасло «Sapiens dominabitur astris - мудрий пануватиме над зірками». За своїм призначенням воєнна розвідка завжди відповідає за противника, не за свої сили. І тому я знаю, що ми переможемо», ― зазначив Буданов.
У ГУР відмітили, що презентація книги про роботу української спецслужби в умовах широкомасштабної війни з Росією викликала жвавий інтерес у місцевої публіки.
Захід відвідали представники німецьких медіа, літературні критики, аналітики зі сфери безпеки, військовослужбовці, зацікавлені громадяни Німеччини та українці, які опинились у вимушеній еміграції через російську агресію.
«Після повномасштабного російського вторгнення у Європі триває найбільша війна після Другої світової. На полі бою протяжністю більш ніж 1500 кілометрів змагаються дві повноцінні армії ― на морі, у небі, на землі, у кіберпросторі. [...] Союзники здивовані стійкістю української нації та професійним рівнем нашої армії. Тож у цій книзі ми розкриваємо деякі подробиці бойових завдань», ― підкреслив автор книги Артем Шевченко.
Видавництво Yakaboo.Publishing прогнозує для книги великий успіх. Передпродаж розпочався 18 жовтня. Замовити її можна за посиланням.
Як повідомляв Укрінформ, український стенд, представлений на 75-му Франкфуртському книжковому ярмарку, містить 500 книг від 43 видавництв.
Фото: ГУР