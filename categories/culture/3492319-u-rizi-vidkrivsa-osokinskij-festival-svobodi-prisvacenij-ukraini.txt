У латвійській столиці відкрився Третій Осокінський фестиваль свободи, який проводить один з провідних піаністів Латвії Андрій Осокін. Цього року вся виручка від його проведення піде на допомогу Україні.

Про це повідомляє кореспондент Укрінформу.
Фестиваль проходитиме з 25 травня до 8 червня на кількох майданчиках міста, у тому числі історичному Домі Чорноголових і відновленій після ремонту Англіканській церкві. Накопичення коштів на підтримку народу України здійснюватиметься у співпраці з компанією з продажу квитків Bsileu paradize та благодійним фондом Ziedot.lv.

Напередодні увечері на неофіційному відкритті Фестивалю виступили представники України та української діаспори. Посол України у Латвії Олександр Міщенко подякував Андрію Осокіну та іншим організаторам за підтримку українського народу, який зараз долає російську агресію.

У фестивалі візьмуть участь відомі латвійські артисти Діта Луріня, Гіртс Круміньш, Андрій і Георгій Осокіни, Ральфс Ейландс, Раймондс Тігулс, Георгс Сіксна, Катріна Діманта, Роберто Мелоні, музиканти та актори з України, які переїхали до Латвії під час війни, у тому числі акторка Маріупольського театру Анна Німаєр, а також латвійські музиканти українського походження – Катріна Гупало, Constantine і Вікторія Притуляк.

Українські біженці, які мешкають у Латвії, зможуть відвідувати концерти Фестивалю безкоштовно. Для цього необхідно подати заявку на електронну пошту edgars_vilc@ukr.net.
У місцях проведення більшості концертів у спеціальних мікроавтобусах буде можливість пожертвувати українцям різні необхідні речі.
Андрій Осокін (1984) – латвійський піаніст, лауреат престижних міжнародних конкурсів (Тель-Авів, Париж, Лідс, Брюссель). У 2008 році отримав найвищу щорічну державну нагороду Латвії в галузі музики - Liela Muzikas balva.
Фото: Посольство України в Латвії