На Лондонському книжковому ярмарку українських авторів і видавців активно обговорюють та підтримують.

Про це дружина Президента України Олена Зеленська повідомила в Телеграмі, передає Укрінформ.
"Український павільйон – один із центральних на локації, а українських авторів та видавців активно обговорюють і, що важливіше, палко підтримують", – зазначила вона.
Як зауважила перша леді, українська культура нині в центрі уваги світу, тож кожну вагому подію слід розглядати як можливість розповісти про її самобутність, унікальність і розмаїття. "І водночас як можливість захищати її – від агресора, що, як свідчить останній рік, прагне знищити все українське: і нашу націю, і наш культурний код", – додала Зеленська.
В експозиції українського павільйону на Лондонському ярмарку представлені меблі з бібліотек, зруйнованих російськими ракетами. Вони пофарбовані в білий колір. За словами Зеленської, ці меблі як привиди, як нагадування світу про те, скільки забрала в українців розв'язана росією війна.
На відкритті ярмарку дружина Президента поділилася з гостями, як "це страшно, коли книги палають під час обстрілів. Коли на руїнах будинків знаходимо обпалені дитячі книжки – і не знаходимо їхніх власників".
Також перша леді підкреслила, що Україна веде боротьбу не лише за те, щоб люди не гинули, а книги не горіли, а й щоб не порушувалися міжнародні принципи гуманізму, щоб воєнна агресія та напад на іншу країну залишилися на сторінках історичних книжок, а не в стрічках новин.
Окремо Зеленська подякувала за те, що саме на Лондонському ярмарку рік тому українці знайшли партнерів для проєкту "Книжки без кордонів". Вона висловила переконання, що цьогоріч співпраця українських представників і світової видавничої спільноти також буде плідною.
"А без кордонів, насправді, нині вся українська культура – настільки потужно вона зараз шириться світом", – наголосила дружина Президента.
Як повідомляв Укрінформ, 18 квітня відбулося відкриття Лондонського книжкового ярмарку-2023. Участь у заході беруть представники понад 60 країн. Проходитиме він з 18 по 20 квітня.
Україну на Лондонському книжковому ярмарку представляє 21 видавництво.





Фото: Телеграм Олександра Ткаченка