Президент Володимир Зеленський підписав закон про обмеження ввезення та розповсюдження видавничої продукції з Росії, Білоруси та тимчасово окупованої території України.

Про це глава держави повідомив у Телеграмі, передає Укрінформ.
«Підписав закон "Про внесення змін до деяких законів України щодо встановлення обмежень на ввезення та розповсюдження видавничої продукції, що стосується держави-агресора, Республіки Білорусь, тимчасово окупованої території України". Вважаю закон правильним», – зазначив Зеленський.
Він також пояснив, що текст закону був надісланий інституціям ЄС для додаткової оцінки того, чи можуть окремі норми документа вплинути на виконання зобов’язань у частині захисту прав меншин, зокрема мовних, у контексті рекомендації Висновку Європейської комісії щодо заявки України на членство в ЄС.
Своєю чергою міністр культури та інформаційної політики Олександр Ткаченко зазначив: "Ухвалення цього законопроєкту дозволить захистити сферу українського книговидання і книгорозповсюдження від руйнівного впливу "русского мира", сприятиме зміцненню національної безпеки, утвердженню і поширенню української мови, розвитку національної видавничої індустрії".
Ткаченко висловив вдячність Президенту України Володимиру Зеленському за підписання закону «Про внесення змін до деяких законів України щодо встановлення обмежень на ввезення та розповсюдження видавничої продукції, що стосується держави-агресора, Республіки Білорусь, тимчасово окупованої території України».
Очільник МКІП зазначив, що тепер на законодавчому рівні встановиться заборона імпорту видавничої продукції з держави-агресора – Росії, тимчасово окупованих нею територій України та з Білорусі, будуть посилені обмеження на ввезення і розповсюдження видавничої продукції антиукраїнського змісту, це дозволить ефективніше боротися з піратством і захистити український культурний простір.
Як повідомлялося, 19 червня 2022 року Верховна Рада 306-ма голосами ухвалила закон 2309-ІХ «Про внесення змін до деяких законів України щодо встановлення обмежень на ввезення та розповсюдження видавничої продукції, що стосується держави-агресора, Республіки Білорусь, тимчасово окупованої території України».
У відповіді на петицію щодо підписання закону Зеленський пояснив, що не візував його, оскільки надійшли пропозиції від Міністерства юстиції та МЗС України застосувати вето, а віце-прем'єр-міністр з питань європейської та євроатлантичної інтеграції Ольга Стефанішина поінформувала про направлення цього закону стороні ЄС для надання додаткової оцінки впливу його ухвалення на виконання зобов'язань у частині захисту прав національних меншин, у тому числі мовних, у контексті рекомендації Висновку Європейської комісії щодо заявки України на членство в ЄС.
Українські письменники та інші відомі діячі до річниці ухвалення закону організували флешмоб у соцмережах #ЧасПідписатиКнижковийЗакон.