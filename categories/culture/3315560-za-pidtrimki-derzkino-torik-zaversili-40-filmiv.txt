Торік за підтримки Державного агентства з питань кіно було завершено виробництво 40 фільмів.

Про це повідомила голова Держкіно Марина Кудерчук під час 11-го Міжнародного медіа форуму KYIV MEDIA WEEK, передає кореспондент Укрінформу.
«Ми спільно з міністерством та комітетом Верховної Ради працюємо над змінами до законодавства, зокрема удосконалюємо питання кешрібейтів, вносимо необхідні правки. Сподіваємося, що в цьому році все-таки повноцінно запрацюють кешрібейти і сервіс в Україні зможе стати кращим для іноземних виробників. Зі свого боку наше агентство, навіть у минулому році, коли світ зіткнувся з карантином, проводило конкурси, надавало підтримку. Було завершено 40 фільмів, укладено порядка 70 договорів на виробництво фільмів та серіалів», - сказала Кудерчук.
Вона додала, що Держкіно постійно працює над удосконаленням правил проведення конкурсів, тож вони на сьогодні більш чіткі, більш прозорі і налаштовані на підтримку якісного контенту для кінотеатрів і телебачення.
«Десь, можливо, це зменшує кількість виробництва, але ми на шляху до якості і до того, щоб український контент сприймали не тільки локально, а й за межами нашої країни. Ми налагоджуємо співробітництво з іноземними кінокомпаніями, з’являється більше фільмів спільного виробництва, збільшується кількість наших фільмів на міжнародних кінофестивалях класу «А», - зауважила голова Держкіно.
Як повідомляв Укрінформ, 14 вересня стартував 11-й Міжнародний медіа форум KYIV MEDIA WEEK. Форум триватиме два дні, 14-15 вересня, і проходить в онлайн та офлайн форматах.