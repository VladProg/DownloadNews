У березні 2022 року на великі екрани вийде норвезька стрічка «Найгірша людина у світі».

Про це Укрінформу повідомили в компанії “Артхаус Трафік”.
“Норвегія висунула стрічку "Найгірша людина у світі" на премію "Оскар" у категорії "Найкращий міжнародний фільм". Вона увійшла у шортлист. Фільм був відзначений на Каннському кінофестивалі призом за Найкращу жіночу роль та увійшов у списки найкращих стрічок року від міжнародних видань Variety, Vanity Fair, The Hollywood Reporter та IndieWire”, - ідеться в повідомленні.

Щодо сюжету зазначається, що головна героїня романтичної трагікомедії, тридцятирічна Юлія, на одній з вечірок зустрічає чарівного молодого чоловіка. У дівчини є успішний хлопець, проте її власне життя і кар’єра не реалізовані. Сподіваючись нарешті влаштувати своє життя, вона кидається у вир кохання та нових стосунків. Але чи врятує новий хлопець від старих проблем?
Режисер фільму – Йоакім Трієр – творець містичного трилера «Тельма», стрічок "Гучніше, ніж бомби" з Джессі Айзенбергом та Ізабель Юппер, «"Осло, 31 серпня" та "Реприза". Володар нагород фестивалів у Торонто й Карлових Варах та номінант на Золоту пальмову гілку Каннського кінофестивалю.
Світова прем'єра картини «"Найгірша людина у світі" відбулася 2021 року в основному конкурсі Каннського кінофестивалю, де виконавиця головної ролі Ренате Рейнстве отримала Приз за Найкращу жіночу роль. Українська прем’єра пройшла цьогоріч на Одеському міжнародному кінофестивалі.
Стрічку у світі сприйняли тепло і кінокритики, і глядачі: її рейтинг на сайті Rotten Tomatoes становить 100%, на сайті Metacritic – 88 балів із позначкою Must see, а на IMDb – 8.1. Видання The Guardian уже охрестило фільм «сучасною класикою» та назвало його одним із найкращих у Каннах.
Фото: SF Studios/Oslo Pictures