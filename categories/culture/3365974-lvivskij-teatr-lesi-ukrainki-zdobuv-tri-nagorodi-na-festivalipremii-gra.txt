На IV Всеукраїнському театральному фестивалі-премії «ГРА» Львівський театр Лесі Українки здобув три нагороди завдяки виставі «Філоктет. Античний рейв» режисера Дмитра Захоженка.

Про це повідомляє пресслужба Львівської міської ради, передає Укрінформ.
«Львівському академічному драматичному театру імені Лесі Українки, завдяки виставі «Філоктет. Античний рейв» режисера Дмитра Захоженка, цьогоріч вдалося отримати перемогу одразу в 3 номінаціях серед 12 заявлених . Зокрема, «за найкращу виставу камерного формату». Варто зазначити, що вистави камерного формату, серед усіх заявок, які надійшли на фестиваль, зайняли третину всього конкурсу - 26 робіт. До шорт-листа було відібрано 6 вистав, а в фіналі Театр Лесі змагався із постановкою іншого львівського театру - виставою «Буна» Національного академічного українського драматичного театру ім. М. Заньковецької», - йдеться у повідомленні.
Крім того, у індивідуальних номінаціях акторська команда вистави «Філоктет. Античний рейв» отримала ще дві нагороди: «За найкращу жіночу роль» (Оксана Цимбаліст за роль Афродити) та «За найкращу чоловічу роль» (Василь Сидорко за роль Ероса).
До участі в конкурсі допускали професійні театральні колективи разом із прем’єрами, що вийшли у період з 1 січня по 31 грудня 2020 року. Цьогоріч фестивалю надійшло 89 заявок з 23 міст. Серед учасників було найбільше київських театральних колективів - 32 заявки, а із західних регіонів подалося 24 команди. Містами-дебютантами цього театрального фестивалю стали Луцьк, Кропивницький та Кременчук.
Для визначення переможців та переможниць було залучено міжнародне журі, до складу якого увійшли театральні діячі та діячки з Нідерландів, Литви, Польщі, Португалії та Франції.
Як повідомляв Укрінформ, нагородження лауреатів ІV Всеукраїнського театрального Фестивалю-премії «ГРА» відбулося у Київському національному академічному театрі оперети 4 грудня. Це єдиний театральний фестиваль в Україні, який поєднує формати фестивалю та премії. Його засновником є Національна спілка театральних діячів України.