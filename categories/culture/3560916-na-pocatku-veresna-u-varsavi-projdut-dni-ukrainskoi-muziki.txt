Восьмі Дні української музики відбудуться 4-8 вересня у польській столиці.

У межах культурного заходу пройдуть три концерти українських і польських виконавців, які виконуватимуть твори українських композиторів, зокрема Валентина Сильвестрова, Леоніда Грабовського, Олега Безбородька та інших, передає Укрінформ.
“Головна мета фестивалю - донести до відома польського суспільства інформацію про високу українську культуру в контексті майже повної відсутності українського репертуару в польських культурних закладах", - зазначив художній директор Днів Української музики у Варшаві Роман Ревакович.
За його словами, організація концертів у головних музичних залах Варшави дає змогу представляти українські твори в межах інших музичних заходів та заохочує публіку до ознайомлення з творами українських композиторів, чиї імена часто невідомі не тільки пересічному меломану, а й професійній польській музичній аудиторії.
Зокрема, 4 вересня відбудеться концерт “Фортепіанний речиталь”. Прозвучать “Багателі” одного з найвідоміших за кордоном українського композитора Валентина Сильвестрова у 85-ліття від дня народження маестро. Виконавець – відомий український піаніст Дмитро Чоні.
6 вересня у Концертній студії Польського радіо відбудеться концерт камерного ансамблю Chain Ensemble, створеного під патронатом товариства Вітольда Лютославського. У програмі другого концерту Днів української музики у Варшаві - твори українських композиторів Леоніда Грабовського, Олега Безбородька, Юрія Ланюка, Олександра Щетинського. Диригуватиме віолончеліст Анджей Бауер.
Дні української музики у Варшаві завершаться 8 вересня у Концертній залі Національної філармонії Польщі ораторіальним концертом. Під час нього прозвучать увертюра “Піднесення” для симфонічного оркестру Олександра Шимко та “Взаємодії” для віолончелі та симфонічного оркестру Золтана Алмаші. Захід завершиться знаковим для України твором композитора Богдани Фроляк “Праведная душе”. Виступлять також хор та оркестр Національної філармонії Польщі. Диригуватиме польський маестро із українським корінням Роман Ревакович.
Організатором Днів Української музики у Варшаві є фундація “Pro Musica Viva”, яку очолює Ревакович. В минулі роки він диригував оркестрами під час виступів у багатьох містах України. Один з останніх таких концертів відбувся у листопаді минулого року у Маріуполі.
Головними партнерами цьогорічного фестивалю є польський банк BGK та Фонд Most the Most. Крім того, фестиваль підтримали місто Варшава, міністерство культури та національної спадщини Польщі, товариство авторів ZAiKS, спілка MagoVOX, а також товариство охорони прав виконавців STOART.
Укрінформ є інформаційним партнером фестивалю.