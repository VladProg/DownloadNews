Петицію за знесення пам'ятника російській імператриці Катерині ІІ в Одесі станом на 13 год.30 хв. 13 липня підтримали своїми підписами 25 тисяч 038 осіб із 25 тисяч необхідних. Тепер її розгляне Президент Володимир Зеленський.

Про це йдеться на сайті електронних петицій Президента України, повідомляє Укрінформ.
Як наголошується в петиції, зареєстрованій 28 червня Стефанією Цегельник, на утримання пам'ятника тій, що сприяла геноциду українського та кримськотатарського народів і знищила Запорізьку Січ та впровадила політику насильницького зросійщування, з бюджету виділяються мільйони гривень.
3 червня низка громадських організацій Одещини закликали очільника Одеської обласної військової адміністрації Максима Марченка демонтувати й передати на музейне зберігання пам’ятники діячам російської імперії Катерині ІІ та Олександру Суворову.
Щодо пам’ятника Катерині ІІ існує низка судових рішень, якими визнані незаконними та скасовані нормативні документи, що були підставою для встановлення монумента, а його охорона обходиться місцевому бюджету близько 1500 тис. грн на рік.