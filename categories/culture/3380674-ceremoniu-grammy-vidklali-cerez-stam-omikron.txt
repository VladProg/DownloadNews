Щорічну, вже 64-ту, церемонію вручення музичної премії Grammy, яка мала відбутися 31 січня в Лос-Анджелесі, перенесли через різке поширення Омікрон-штаму коронавірусу.

Як передає Укрінформ, про це повідомили американська Академія звукозапису та телеканал CBS.
«Здоров’я та безпека тих, хто належить до нашої музичної спільноти, глядачів та сотень людей, котрі невпинно працюють над створенням шоу, залишається нашим найважливішим пріоритетом. З огляду на невизначеність, пов’язану з варіантом Омікрон, проведення шоу 31 січня несе занадто багато ризиків», - зазначається в поширеній ними заяві.
Організатори додали, що нову дату церемонії буде оголошено найближчим часом.
Нагадаємо, один з фаворитів Grammy цього року – Джон Батист, представлений в 11 номінаціях, у тому числі за найкращий альбом. Серед інших номінантів – Олівія Родріго, Джастін Бібер, Біллі Айліш та Doja Cat.
Як повідомлялося, торік Академія звукозапису перенесла церемонію Grammy з 31 січня на 14 березня - теж у зв'язку з пандемією COVID-19.