Аматорські театри допомагають реалізувати «інстинкт театральності», який сприяє розвитку культури України.

На цьому наголосив театральний режисер, співголова оргкомітету премії «Київська Пектораль» Олексій Кужельний у коментарі кореспонденту Укрінформу.
«Я підтримую думку про те, що в кожної людини є «інстинкт театральності». І чим більше він розвивається і набирає сили, тим вище загальний рівень культури. Тож я щиросердно вітаю яскраву творчість аматорських театрів, які працюють під час війни», - сказав він.
Водночас режисер зауважив, що на діяльність професійної театральної спільноти також вплинули воєнні події. Зокрема, завдяки емоційному єднанню театральних колективів і драматургів виходять «живі» постановки.
«Я думаю, що наразі про кожну виставу треба говорити в сенсі емоційного доєднання колективів до того, що пропонує драматург. Це саме той момент, коли живі драматурги та артисти роблять живу п’єсу», - зазначив Кужельний.
За його словами, театральні твори зазнають переосмислення у зв’язку з воєнними подіями в Україні. Наприклад, трансформувалися п’єси-лауреати цьогорічної премії «Київська Пектораль» – «Люби мене, не покинь» та «Позивний «Елвіс».
«Я добре знаю п’єсу «Люби мене, не покинь»: моновистава, що триває близько 40 хвилин, із болючими ремінісценціями, згадками. Здавалось би, нічого особливого. Ми довго думали, як її поставити, але відмовлялися. А потім почитали її на колективі в Театрі на Липках, і кожен з акторів вирішив додати щось своє. І так із монодрами вийшла багатофігурна композиція. Те ж саме з п’єсою «позивний Елвіс» - з’явилися зовсім різні прочитання у Мистецько-концертному центрі ім. Івана Козловського та в Театрі Лесі Українки», - зауважив режисер.
За його словами, театральне мистецтво зараз із різних боків осмислює воєнний досвід країни, формуючи візію цих подій. Зокрема, окрім драматичних, емоційно напружених театральних творів, з’являються і комедії на тематику війни, наприклад, п’єса Анатолія Крима «Віддайте тіло».
Як повідомляв Укрінформ, у Молодому театрі відбулася церемонія вручення 30-ї премії «Київська Пектораль» за підсумками 2022 року у трьох номінаціях: «За особистий внесок у мистецтво», «Спеціальна премія» та «Подія року».