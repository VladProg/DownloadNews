Дух волонтерства та масову підтримку Збройних сил України у боях з російським агресорам розкрив фотомитець з Рівного Олександр Харват на виставці, що відкрилася у польському місті Лодзь.

Про це нас своїй сторінці у Фейсбуці повідомив автор фотовиставки.
«Вкотре кажу і пишу, що фотографія нас об'єднує, знайомить, здружує, а все, що сприяє культурно-мистецькому розвитку, працює проти війни. Сьогодні як ніколи необхідно показувати світу наше сьогодення, адже фотографія - це документ правди, реалістичне свідчення», - зазначив Харват.

За його словами, виставка експонується у малій галереї Лодзького університету, де багато закордонних студентів, і це, вважає фотомитець, дуже важливо, щоб більше людей у світі бачили правду з України, де народ протистоїть російським загарбникам.
24 лютого президент рф володимир путін розпочав широкомасштабне вторгнення в Україну. Російські війська обстрілюють та руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.