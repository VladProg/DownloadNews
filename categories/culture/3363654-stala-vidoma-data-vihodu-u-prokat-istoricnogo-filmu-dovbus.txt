Стрічку про Олексу Довбуша від режисера Олеся Саніна можна буде подивитися в кінотеатрах вже з 12 травня 2022 року.

Як передає Укрінформ, про це повідомляє пресслужба Держкіно.
"Це історія про те, що неможливо позбавити людину свободи: вона все одно буде її прагнути й шукати, навіть ціною власного життя. Це історія про нашу свободу – як внутрішню, так і зовнішню. Це про захист своєї родини, своїх інтересів, своєї честі... Про Батьківщину, яка набуває для нас все більшого й більшого значення. Батьківщина для нас вже не просто територія, а внутрішнє духовне поняття й переживання. Саме зараз воно стає все реальнішим і таким, без якого ми більше не зможемо жити, не зможемо себе поважати. Тим, що для нас вже стало важливішим, ніж саме життя", - сказав Санін.






Фільм «Довбуш» режисера Олеся Саніна / Фото: usfa.gov.ua






















За словами авторів стрічки, Довбуш – унікальний український герой, який віддав життя за свободу свого народу понад три століття тому, та його історія стала безсмертною.
Творці обіцяють багато екшену, що у поєднанні зі справжніми емоціями оживить легенду про славетного Довбуша – борця за незалежність, справжнього володаря Чорногори.
У ролях: Олекса Довбуш – Сергій Стрельников, Іван Довбуш – Олексій Гнатковський, Марічка – Дар’я Плахтій, Пшелуський – Матеуш Косьцюкевіч, Княгиня Яблуновська – Агата Бузек, опришки – Петро Жирун, Павло Жирун, Дмитро Вівчарюк, Роман Ясиновський, Ростислав Держипільський, Дзвінчук – Олександр Мавріц.
Режисер: Олесь Санін. Продюсери: Максим Асадчий, Олесь Санін.
Виробник фільму — компанія Pronto Film за підтримки Державного агентства України з питань кіно та Міністерства культури та інформаційної політики України.
Кінотеатральною дистрибуцією фільму на території України займаються компанії Кіноманія та FILM.UA Distribution.

Як повідомлялося, “Довбуш” - пригодницько-історичний екшен про життя українського ватажка опришків Олекси Довбуша.
Команда фільму “Довбуш” 8 червня 2021 року після річної перерви, спричиненої карантинними обмеженнями у зв’язку з пандемією COVID-19, розпочала дозйомки стрічки.
Фільм знімається за підтримки Державного агентства України з питань кіно. Кінотеатральною дистрибуцією стрічки на території України займаються компанії "Кіноманія" та FILM.UA Distribution.
Фото: usfa.gov.ua