У Чернівецькому муздрамтеатрі 4 вересня стартує новий 91-й театральний сезон. Для глядачів цього сезону планують зіграти й чотири прем'єрні вистави.

Про це кореспондентові Укрінформу розповів директор закладу Юрій Марчак.
"У вересні розпочинається новий 91-й театральний сезон у Чернівецькому музично-драматичному театрі ім. Ольги Кобилянської. Новий сезон буде справді багатим на прем'єри із чотирма новими виставами. Надалі театр планує створення маленьких вистав, з якими можна було б гастролювати по області", - розповів Марчак.
За словами театралів, прем'єрною цього сезону буде вистава за повістю "Новеченто (1900)" автора Алессандро Барікко. Дві прем'єри відбудеться за п'єсами "Дюймовочка і метелик" Анни Яблонської та "Боротьба за право" автора Карла-Еміля Франзова. Четвертою прем'єрою буде вистава за комедією "Вікенд на трьох" авторства Жана Пуаре.
Також директор Чернівецького муздрамтеатру розповів, що цього року відбудеться 15-ий фестиваль "Золоті оплески", який триватиме впродовж 22-31 жовтня, який торік не відбувся через карантин.
Цьогоріч цей захід буде приурочений до важливої дати для театру - його 90-річчя. На фестивалі Чернівецький театр представлятиме комедію у стилі рок-н-рол "Тітонька на мільйон".
Театр працюватиме з дотриманням карантинних вимог, які дозволяють заповнення половини глядацької зали.