Уряд визначив переможців премії Кабінету Міністрів України імені Максима Рильського за 2022 рік, ними стали Іван Мегела та Раїса Божко.

Як передає Укрінформ, про це міністерство культури та інформаційної політики України повідомляє у Телеграмі.
За пропозицією Міністерства культури та інформаційної політики та Державного комітету телебачення і радіомовлення премію у номінації «За переклад українською мовою творів видатних зарубіжних авторів» присудили перекладачу Івану Мегелі за переклад з німецької на українську мову твору Германа Гессе «Казки, легенди, притчі». У номінації «За переклад творів українських класиків та сучасних авторів мовами народів світу» премію отримала письменниця та перекладачка Раїса Божко (літературний псевдонім - Раїса Карагезян) за переклад вірменською мовою твору Івана Нечуя-Левицького «Кайдашева сім’я».
Також автори отримають грошову винагороду до премії у розмірі 20 000 грн.
Премія імені Максима Рильського — українська щорічна літературна премія. Вона присуджується щороку письменникам і поетам за переклад українською мовою творів видатних зарубіжних авторів, а також за переклад творів українських класиків та сучасних авторів мовами народів світу.
Як повідомляв Укрінформ, лауреатами премії імені Максима Рильського за 2021 рік стали Олена Бросаліна, Дмитро Чистяк та Ніколь Лоран-Катріс.