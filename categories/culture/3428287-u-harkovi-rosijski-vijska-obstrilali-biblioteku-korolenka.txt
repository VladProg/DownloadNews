Харківська державна наукова бібліотека ім. В.Г. Короленка зазнала ушкоджень під час обстрілу російськими військами.


Як передає Укрінформ, про це повідомляє Суспільне.
«У будівлі Харківської наукової бібліотеки імені В. Г. Короленка потрощені вікна, пошкоджень зазнали два книгосховища, головний корпус та рояль, на якому грав композитор Сергій Рахманінов», - йдеться у повідомленні.


За словами директорки Наталії Петренко, без вікон бібліотечний фонд зазначає ушкоджень. Обсяг фондів закладу становить понад 7 млн примірників документів різними мовами.
За попередньою інформацією, на відновлення будівлі знадобиться майже мільйон грн.






У Харкові російські війська обстріляли бібліотеку Короленка / Фото: Суспільне. Харків






















Харківська державна наукова бібліотека ім. В.Г. Короленка — найбільша бібліотека Харкова та України, друга за книгофондом після Національної бібліотеки України ім. В. Вернадського бібліотечна установа України.
Як повідомляв Укрінформ, російські загарбники не змогли взяти Харків і тепер ведуть обстріли з артилерії, авіації і РСЗВ по житлових кварталах і об'єктах міської інфраструктури.
24 лютого президент рф путін оголосив війну Україні і розпочав масштабне вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.
США, Європейський Союз та інші країни застосували санкції проти росії як країни-агресора, міжнародна ізоляція якої посилюється з кожним днем.
Міжнародний кримінальний суд розпочав документування та розслідування військових злочинів росії в Україні.