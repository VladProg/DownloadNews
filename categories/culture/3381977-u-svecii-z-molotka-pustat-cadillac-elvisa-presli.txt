У Швеції на аукціоні Car and Classic виставили ексклюзивний Cadillac Fleetwood Brougham 1975 року, який належав «королю рок-н-ролу» Елвісу Преслі.

Про це йдеться на сайті аукціону, передає Укрінформ.
Автомобіль виготовили для зірки за індивідуальним замовленням. Cadillac має 5,9 метра завдовжки, а його салон оздоблений велюром та оснащений клімат-контролем і люком. Усередині досі стоять оригінальне радіо, ручки та кнопки.
Під капотом у Cadillac Fleetwood Brougham — 500-кубовий двигун V8.

Як зазначають на аукціоні, це єдиний відомий автомобіль, який коли-небудь був зареєстрований на самого Преслі. Купив він його у 1974 році за 12,5 тисячі доларів (нині це $70 тисяч), а вже у 1976 році подарував авто своєму лікареві.

Нагадаємо: у серпні 2020 року на аукціоні гітару Елвіса Преслі продали за 1,32 мільйона доларів. Це гітара Martin D-1, на якій зірка записувала музику впродовж 1954-1956 років. Якраз тоді з'явилися хіти That's Alright (Mama), Blue Moon of Kentucky та Good Rockin' Tonight.
Фото: Car and Classic