Помер український ілюстратор, карикатурист, художник Олександр Міхнушов.

Як передає Укрінформ, про це у вівторок, 6 червня, палеогеографиня Наталя Герасименко повідомила у Фейсбуці.
«Пам'ятаю його у 80-і молодим художником-графіком, редактором журналу «Барвінок». В ті часи ми, молоді ілюстратори, тільки починали свій творчий шлях. Саша був для нас недосяжною вершиною і вже тоді неперевершеним майстром в ілюстрації», - написала Герасименко.
Олександр Міхнушов народився 24 жовтня 1955 року. За освітою був архітектором, однак усе життя присвятив книжковій графіці. Переможець конкурсу ім. Валерія Зелінського «Карикатура в українській пресі». Його карикатури публікувалися в багатьох періодичних виданнях України, зокрема й у журналі «Перець». У 1970-1980-х роках був художнім редактором журналу «Барвінок». Пізніше ілюстрував журнали «Однокласник» і «Малятко».
Як повідомлялося, у Чернівцях помер народний артист України, засновник вокально-інструментального ансамблю "Смерічка" Левко Дутківський.