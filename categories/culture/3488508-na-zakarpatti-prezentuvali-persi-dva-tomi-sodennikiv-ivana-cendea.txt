На Закарпатті презентували «Щоденники Івана Чендея» - відомого українського письменника ХХ століття, автора сценарію культового фільму "Тіні забутих предків". Двотомник уклала донька письменника, видали державним коштом.

Про це повідомили у Закарпатській ОВА, передає Укрінформ.
"В Ужгороді відбулася презентація перших двох томів «Щоденників Івана Чендея» з нагоди 100-річчя від дня народження українського письменника," - йдеться в повідомленні.

Записи охоплюють майже пів століття подій другої половини ХХ століття на Закарпатті. Видання містить унікальні історичні відомості про суспільні процеси, сотні імен, подій та маловідомих фактів із життя митця.

Книги вийшли друком торік за підтримки управління інформаційної діяльності та комунікацій з громадськістю Закарпатської облдержадміністрації у межах Програми підтримки видання творів місцевих авторів, популяризації закарпатської книги та сприяння книгорозповсюдженню.
Готувала до публікації "Щоденники" із архівів батька донька письменника Марія.
Цьгоріч в Україні відзначають 100-річчя Івана Чендея - відомого письменника, сценариста другої половини ХХ століття, першого лауреата Шевеченківської премії на Закарпатті, автора сценарію до культового українського фільму "Тіні забутих предків".
Фото: Закарпатська ОВА