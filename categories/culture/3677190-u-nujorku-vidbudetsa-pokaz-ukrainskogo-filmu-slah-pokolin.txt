У Нью-Йорку в Колумбійському університеті відбудеться показ українського фільму «Шлях поколінь» Михайла Ухмана.

Про це повідомляє пресслужба Держкіно, передає Укрінформ.
"У фільмі «Шлях поколінь» (2021) йдеться про боротьбу УПА у Другій світовій війні та боротьбу українських збройних Сил проти російських загарбників сьогодні", - йдеться у повідомленні.
Як зазначається, ідея фільму виникла у режисера у 2018 році, коли під час візиту на Волинь він познайомився з Ганною Абрамчук (позивний «Зелена»), колишньою зв’язковою легендарного командира УПА-Північ Клима Савура. Вона розповіла йому про виконання свого спецзавдання, коли її сусід здав її російській таємній поліції.

Відео: Ухман і Компанія!
"16-річну на той час Абрамчук катували, ґвалтували та зрештою відправили в ГУЛАГ. Іншим героєм фільму, чий реальний досвід надихнув на створення фільму, є Степан Петраш – солдат УПА, який пережив десять років ув'язнення в таборі на півночі росії після того, як потрапив у російський полон. Петраш розповів, як УПА воювала проти німецьких і радянських загарбників", - пишуть в Держкіно.
У зйомках брали участь українські актори – Лариса Руснак, Володимир Ніколаєнко, Олексій Паламаренко, Назар Борушок, а також реальні українські спецслужбовці, бійці спецпідрозділів та військовослужбовці ЗСУ.
Деякі сцени стрічки знімали на Волині, де зароджувався спротив УПА, інші були зняті на Донбасі поблизу міста Волноваха, зруйнованого російською армією.
Як зазначається, у фільмі використали реальну тактику бою та зброю, яку українські війська застосовують проти росіян.
Показ фільму відбудеться 8 березня в атріумі Інституту Гаррімана о 18:30 за місцевим часом. Фільм демонструватиметься українською мовою з англійськими субтитрами. Стрічку публіці представить старший викладач і голова українського кіноклубу Колумбійського університету Юрій Шевчук, який також модеруватиме обговорення після перегляду.
Як повідомлялося, в Музеї сучасного та новітнього мистецтва Тренто та Роверето (Mart) в Італії проходить виставка робіт української художниці Марії Примаченко.