У Римі відбудеться показ документального фільму «Свобода у вогні: боротьба України за свободу»

Як передає Укрінформ, про це Міністерство культури та інформаційної політики України повідомляє у Телеграмі.

27 червня в авдиторії Європейського університету Риму відбудеться показ документального фільму «Свобода у вогні: боротьба України за свободу» режисера Євгена Афінєєвського, претендента на премії «Оскар» та «Еммі».
«Документальний фільм створено як миттєве кіно з першого дня російського вторгнення в Україну. За допомогою історій дітей, лікарів, людей похилого віку, журналістів, релігійних лідерів, міжнародних волонтерів і солдатів фільм будує колективний щоденник людей, які чинили опір. Режисер бачить російське вторгнення як трагічну еволюцію майже десятирічної війни, якій судилося позначати наступні роки», - ідеться у повідомленні.
Після сеансу режисер Афінєєвський і героїня фільму Анна Зайцева, яка два місяці жила з 4-місячною дитиною в підвалі заводу «Азовсталь», відповідатимуть на запитання глядачів.
Як повідомляв Укрінформ, держава профінансує виробництво понад п’ятдесяти телесеріалів та документальних проєктів на сучасну тематику.