Завершилися зйомки художнього фільму «Буча». Його прем’єра очікується восени 2024 року.

Про це повідомляє Бучанська міська рада у Телеграмі, передає Укрінформ.

«Фільм-драма показує страшні події, які відбувалися на Київщині під час російської окупації у лютому-квітні 2022 року», - йдеться у повідомленні.
Зйомки стрічки проходили у Київській області у березні та квітні 2023 року і зайняли 28 знімальних днів. Останні кадри були зафільмовані на Говерлі у серпні. Певний час зайняв і процес отримання дозволів у родичів загиблих та учасників тих подій.
«Трагедія, яка відбулася у містечку поблизу Києва, сколихнула весь світ. Кіно – це один із потужних інструментів, який зможе донести важливі меседжі іншим країнам. Росіяни вже зняли і показують пропагандистські стрічки зі своєю версією подій у Маріуполі та Бучі. Є ймовірність, що світ надивиться російських фільмів та прийме їх наративи. Ми маємо доносити істину», – заявив сценарист і продюсер фільму Олександр Щур.
Як повідомляв Укрінформ, на кінофестивалі в Торонто показали робочі матеріали фільму «Буча», створеного на основі реальних подій, які сталися у Бучі та інших містах України, захоплених російськими військами.
Навесні минулого року частина Київської області понад місяць перебувала в окупації. Після звільнення регіону від російських військ на початку квітня 2022 року у містах Буча, Ірпінь, Гостомель та селах області виявили факти масових убивств, катувань та зґвалтувань цивільних, зокрема дітей.
За даними ОГП, російські загарбники вчинили в Бучанському районі Київської області більш як 9000 воєнних злочинів.
Фото: Бучанська міськрада