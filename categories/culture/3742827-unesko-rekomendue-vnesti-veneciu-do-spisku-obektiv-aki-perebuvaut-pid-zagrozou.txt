В Організації Об’єднаних Націй з питань освіти, науки та культури (ЮНЕСКО) запропонували додати Венецію до переліку об’єктів всесвітньої спадщини, які перебувають під загрозою зникнення.

Як передає Укрінформ, про це повідомляє The Guardian.
Венеція стикнулася з «незворотною шкодою» через низку проблем, починаючи з кліматичної кризи і закінчуючи масовим туризмом, зазначають у ЮНЕСКО.
В організації вказують, що загалом Італія не досягла значного прогресу у вирішенні цих проблем, а покращенню ситуації «заважає відсутність загального спільного стратегічного мислення».

Рекомендацію щодо нового статусу Венеції буде винесено на розгляд на засіданні Комітету всесвітньої спадщини ЮНЕСКО, що наприкінці вересня відбудеться в Ер-Ріяді, столиці Саудівської Аравії.
Як зазначається, міська влада Венеції запевнила, що уважно прочитає рекомендацію та обговорить цю тему з урядом Італії.
Нагадаємо, до переліку всесвітньої спадщини ЮНЕСКО Венецію було внесено у 1987 році.