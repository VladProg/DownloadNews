Президент Володимир Зеленський привітав українських кінематографістів із професійним святом.

Привітання глави держави з нагоди Дня українського кіно оприлюднене на сайті глави держави, передає Укрінформ.
“Сьогодні Україна в огні, розпаленому росією, відстоює свою незалежність і європейські цінності. Вдячний митцям, які нині відкривають світові велич і духовну красу України, її незборимий народ, що героїчно протистоїть агресору, утверджує суверенітет і територіальну цілісність своєї країни”, - зазначив Зеленський.
Він подякував усім, для кого українське кіно є голосом майбутньої перемоги свободи, хто творить кіно заради Перемоги.
Президент також нагадав слова українського генія світового кіно Олександра Довженка: «Ми б’ємося за те, чому нема ціни у всьому світі, – за Батьківщину».
«І ми, його нащадки, обов’язково переможемо загарбника! Добра і благополуччя всім, натхнення й удачі”, - підкреслив Зеленський.
Він побажав кінематографістам здоров’я, успіху, здійснення мрій та сподівань.
Як повідомлялося, у суботу, 10 вересня, відзначається День українського кіно.