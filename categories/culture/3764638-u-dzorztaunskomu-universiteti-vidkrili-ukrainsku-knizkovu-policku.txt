У Вашингтоні в Джоржтаунському університеті з’явилася «Українська книжкова поличка», яка стала 40-ю у світі.

Про це розповіла дружина Президента Олена Зеленська під час спілкування зі студентами університету в рамках візиту до США, повідомляє Укрінформ.
«Мені приємно, що сьогодні тут ми відкриваємо свою ювілейну в нашому проєкті – 40-ву «Українську книжкову поличку», - зазначила вона.
Перша леді нагадала, що це проєкт з передавання в бібліотеки світу української літератури в оригіналі та в перекладах різними мовами.
«Ми хочемо, щоб про Україну знали з першоджерел про те, якими ми є, про що думаємо, із чим виросли, у чому наше коріння. Думаю, що в цьому полягає основа для розуміння інших країн, інших людей», - пояснила дружина Президента.
Зеленська також відзначила, що книжки є особливою темою у протистоянні України російському агресору.
За її словами, як борються за життя люди, так це роблять і книги, адже внаслідок російських обстрілів уже спалені десятки бібліотек в Україні.
Перша леді зауважила, що передаючи книжки за кордон, українці буквально рятують їх фізично.
Як повідомлялося, Президент Володимир Зеленський разом з дружиною 18-21 вересня перебував з візитом у США. Українська делегація відвідала Нью-Йорк і Вашингтон.