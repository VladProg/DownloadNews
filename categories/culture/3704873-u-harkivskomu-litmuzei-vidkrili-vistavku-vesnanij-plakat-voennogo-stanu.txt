У саду Харківського літературного музею відкрилася виставка «Воєнний плакат весняного стану», представлені роботи ілюструють слова сучасних літераторів про війну та стан і переживання українців.

Про це повідомляє кореспондент Укрінформу.






У Харківському літмузеї відкрилася виставка «Весняний плакат військового стану» / Фото: В'ячеслав Мадієвський, Укрінформ


































«Усі слова тепер носять військову форму», «Мої знайомі стали вулицями», «Моя країна, де тепер ніхто не боятиметься старості», «Як тепер дні рахувати, яке зараз лютого, ви не знаєте?» та інші висловлювання переніс на плакати одеський митець, засновник Музею одеської типографії «Літери в місті» Сергій Ровинський.
«Представлені плакати є частиною проєкту «Літери в місті» – це онлайн-музей шрифтової спадщини Одеси. Вони збирають, досліджують і діджиталізують вуличні таблички, вивіски, афіші, що формували образ міста протягом двох століть. А з початком повномасштабного вторгнення організували ще й плакатне бюро. І зараз у саду нашого музею можна побачити висловлювання Сергія Жадана, Дарини Гладун, Ліни Костенко, Вікторії Амеліної, Галини Крук, Лесика Панасюка, Артема Азояна, Ірини Шувалової, Катерини Калитко, які зображені з використанням шрифтових і ортаментальних надбань», - розповіла художниця Харківського літмузею Діна Чмуж.
У Харкові представлено 16 робіт, усі плакати від «Літер у місті» можна переглянути в інтернеті. Плакати продаються, а виручені кошти перераховуються на потреби ЗСУ.
Плакати вже експонувалися за кордоном, зазначає Чмуж.
«Ми розуміємо, що протягом останніх 14 місяців увесь світ відкриває для себе Україну. Ми хочемо, щоб українська сміливість в очах людей йшла пліч-о-пліч з величезною культурною спадщиною. Слова, що дуже промовисто презентують культуру великої країни під час великої війни. Культуру жити, культуру воювати, культуру любити», - говорять у літмузеї.
Побачити плакати харків’яни зможуть протягом двох тижнів.