Генеральна директорка національного заповідника «Софія Київська» Неля Куковальська й український журналіст Роман Сущенко отримали національний орден Французької Республіки «За заслуги».

Як повідомляє кореспондент Укрінформу, нагороди їм вручив посол Франції в Україні Етьєн де Понсен на церемонії у Софійському соборі.






Директора «Софії Київської» Куковальську й журналіста Сущенка нагородили орденом Франції / Фото: Руслан Канюка, Укрінформ














































Звертаючись до Сущенка, французький дипломат зазначив: «Здобувши свободу, ви ...спільно з побратимами запустили платформу за визволення політичних вʼязнів… Насправді, відчувши на собі дію цього свавілля, ви знаєте, наскільки важливий для людей, які перебувають у неволі, цей звʼязок», - заявив де Понсен.
Водночас щодо Нелі Куковальської він зауважив, що її роль відповідає прагненню України зберігати і розвивати свою спадщину.
«Ця почесна відзнака Французької Республіки вшановує вашу вірну службу та відданість культурі та музейній справі, яку ви виявляли упродовж багатьох років, очолюючи один із найбільших музеїв України», - зазначив посол Франції.

Міністр культури та інформаційної політики Олександр Ткаченко привітав нагороджених.
Як зазначив голова МКІП у Телеграмі, подібні відзнаки є важливим проявом підтримки й солідарності Франції з Україною. Особливе значення це має сьогодні, коли Росія майже щодня та щоночі обстрілює українські міста.
За словами Ткаченка, також це є свідченням історичних звʼязків між країнами, підтвердження яких зберігає, зокрема, Софія Київська.

Як повідомлялося, 2016 року власний кореспондент Укрінформу у Франції Роман Сущенко під час поїздки до Москви був заарештований і обвинувачений у шпигунстві. Його засудили у РФ до 12 років увʼязнення. Під час обміну у вересні 2019 року Сущенка визволили разом із 10 політвʼязнями та 24 захопленими українськими моряками.
Неля Куковальська обіймає посаду генерального директора Національного заповідника «Софія Київська» з 2003 року.
Фото: Telegram/Tkachenko.UA