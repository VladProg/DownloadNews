В Ужгороді у вересні пройде поновлений після пандемії ІІІ Міжнародний фестиваль моновистав «Монологи над Ужем».

Про це повідомила у Фейсбуці Ужгородська міськрада, передає Укрінформ.
“Із 17 по 23 вересня на сценах Закарпатського облмуздрамтеатру та лялькового театру “Бавка” в Ужгороді пройде ІІІ театральний фестиваль моновистав “Монологи над Ужем”. Глядачам покажуть 14 вражаючих театральних історій за участі одного актора на сцені”, - йдеться у повідомленні.

Зазначається, що цьогоріч на фестивалі будуть постановки з Дрогобича, Києва, Львова, Маріуполя та Івано-Франківська, а також з Румунії, Угорщини, Молдови, Вірменії та Бразилії.
Уперше на цьому фестивалі моновистави представлять і закарпатські актори з Мукачева та Берегова.
“Моновистава вважається одним із найскладніших, але й найактуальніших театральних жанрів сучасного світу. Коли актор і глядач знаходяться на відстані простягнутої руки – глядач стає безпосереднім співрозмовником митця, особисто приймає і проживає його сповідь, знаходить у ній співзвучність своїм почуттям і своєму життєвому багажу” - відзначив співорганізатор фестивалю Михайло Носа.
Під час фестивалю також відбудуться конференції та круглі столи за участі драматургів, режисерів, акторів, викладачів театральних вишів та керівників театрів.
Цьогоріч фестиваль "Монологи над Ужем" пройде втретє, його традиційно влаштовують щороку до Дня Ужгорода. У минулі роки на фесті свої кращі моновистави представили актори з Румунії, Словаччини, Грузії, Угорщини, Вірменії, Польщі, Молдови та Білорусі. У 2020-му році через пандемію коронавірусу фестиваль не проводився.
Фото: Монологи над Ужем, Facebook