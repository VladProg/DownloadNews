У Рівному вперше презентують для широкого загалу тисячолітній поліський обряд «Водіння Куста».

Про це кореспондента Укрінформу повідомили у пресслужбі Рівненського обласного центру народної творчості.
«Обряд «Водіння Куста» століттями проводили на другий день Зелених свят у громаді села Сварицевичі. Його здійснювали виключно жінки та дівчата, адже релігійно-обрядовий символ традиції – Куст, жіноче начало, яке проросло із-під землі, світу померлих, для народження плодів, продовження життя на Землі. Після відвідин могил предків у супроводі обрядових піснеспівів гурт жінок із Кустом ішли в село, заходили у кожну хату, віншували господарів, які, у свою чергу, щедро обдаровували гостей гостинцями: пирогами, яйцями, грошима - усілякими благами, які мають завдяки Землі та Лісу», - розповіли у центрі.






У Рівному презентували тисячолітній поліський обряд/Фото з відкритих джерел






















Разом із презентацією давнього звичаю у Рівному сьогодні виступають фольклорні колективи з автентичними обрядовими піснями: «кустовими», «боровими», веснянками.


Тривають майстер-класи з виготовлення кустових вінків, кошиків із лози, постолів. Тут також діє дитяча локація з народними іграми та тематичні фотозони "А ми були у Великому Лісі".
Як повідомлялося, обряд «Водіння Куста», який зберігся у селі Сварицевичі Дубровицького району, занесено до Національного переліку елементів нематеріальної культурної спадщини України.