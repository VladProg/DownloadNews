Книга «ЙБН БЛД РСН» з історіями 67 авторів про війну, яку видав письменник Мартин Якуб, зібрала для потреб Збройних сил України понад мільйон гривень.

Про це в інтерв’ю Укрінформу розповів Мартин Якуб.
«На мільйоні гривень я вже перестав рахувати. Понад 680 тисяч зібрали на першому примірнику під час лотереї, а далі було ще два повних наклади по 1200 примірників. Гроші з першого накладу автори збірки відправляли на підрозділи, для яких вони збирають кошти», - зазначив Якуб.
За його словами, на прибуток з другого накладу книги придбаний джип Mersedes Benz для 3-ї окремої танкової Залізної бригади. З третього накладу – дрон Mavic 3 для підрозділу поета Артема Полежаки. Окрім того, вдалося купити три ударні дрони для одного з підрозділів ССО. Для військових ССО також закуплені 48 конвекторів для обігріву.
Якуб додав, що книга «ЙБН БЛД РСН» є візуальною матеріалізацією доната. Її досі можна замовити на сайті письменника, а також купити у «Книгарні Є», у книгарнях Vivat, «Книжковий Лев», «Наш формат».
Як повідомлялося, український письменник Мартин Якуб, автор детективних романів «Мертві моделі» та «Не твоє собаче діло», видав книгу «ЙБН БЛД РСН», в якій зібрані історії 67 авторів із їх рефлексіями на війну. Мета виходу книги – це допомога ЗСУ.