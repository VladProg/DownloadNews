У столиці в середу, 25 жовтня, у форматі великого культурного заходу, який включатиме в себе показ стрічки, зустріч із творчою групою, а також фотовиставку «Зниклий світ» від Меморіального Центру Голокосту «Бабин Яр» відбудеться допрем'єрний показ історичної драми «ШТТЛ» режисера Аді Волтера.

Як передає Укрінформ, про це Державне агентство України з питань кіно повідомило у Фейсбуці.
Як зауважили в агентстві, гостями заходу стануть дипломати, представники посольств, провідні культурні та громадські діячі.

У стрічці спільного виробництва України та Франції розвивається драматична історія єврейського поселення на кордоні України та Польщі – на Львівщині. Увесь фільм охоплює одну добу 21 червня 1941 року напередодні вторгнення фашистів на територію України.
«Історична драма «ШТТЛ» є першою українською стрічкою, яка знята за технологією одного кадру (коли глядач не бачить монтажних склейок), у копродукції з французькими партнерами. Фільм триває 114 хвилин і створений у монохромній тональності», - зазначили в Держкіно.
Спеціально для зйомок команда збудувала ціле містечко в Київській області, на території села Ровжи звели 18 об'єктів, ринкову площу та єврейське кладовище з кам'яними надгробками.
Крім того, в новозбудоване містечко привезли шість автентичних 100-річних дерев'яних будинків із Житомирської та Чернігівської областей.
Відтворену дерев'яну синагогу вручну розписали художники-реставратори за збереженими ескізами, дотримуючись релігійних канонів.
В агентстві зазначили, що в майбутньому команда фільму планує передати локацію місцевій громаді, яка зможе перетворити її на музей.
Фільм створено за підтримки Державного агентства України з питань кіно, Ukrainian Producers Hub, Forecast Pictures у партнерстві з Apple Tree Vision.
Як повідомляв Укрінформ, у кінотеатрах країни 26 жовтня стартує показ історичної драми українсько-французького виробництва «ШТТЛ».