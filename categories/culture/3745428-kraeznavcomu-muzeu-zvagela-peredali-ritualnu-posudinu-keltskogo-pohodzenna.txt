Краєзнавчому музею міста Звягеля на Житомирщині передали ритуальну посудину кельтського походження, що характерна бронзовій добі.

Як передає Укрінформ, про це музей повідомив у Фейсбуці.
«Подружжя Колесників з Городниці подарувало краєзнавчому музею рідкісну знахідку – ритуальну посудину з темної глини. Колишні учителі Городницької школи привезли її до Звягеля ще у липні, але потрібно було проконсультуватися з фахівцями перед тим, як оприлюднити сенсацію», - йдеться у повідомленні.
Зазначається, що знахідку виявили у травні цього року у воді біля берега річки Случ між селами Лучиця Звягельського району Житомирщини та Устя Корецького району Рівненської області, у так званому урочищі «Бендер». Житель Городниці Микита Шнайдер приніс знахідку своїй учительці Галині Колесник, яка разом із чоловіком займається краєзнавством.

За початковою версією Володимира Колесника, посудину можна віднести до зарубинецької культури. Як з’ясувалося згодом, знахідка є давнішою.
«За попередньою оцінкою керівника Житомирської археологічної експедиції Андрія Петраускаса, ця ритуальна посудина характерна бронзовій добі. Її батьківщина, найімовірніше - одна з балканських країн», - додали в музеї.
Музейники вважають, що ритуальна чаша може мати кельтське походження й була виготовлену у V ст. до н.е.
Як повідомляв Укрінформ, у 2020 році в смт Городниця на Житомирщині місцевий житель Сергій Комар, копаючи пісок на березі річки Случ, знайшов 32 срібники часів Київської Русі, які історики вважають унікальним скарбом національного значення. Згодом археологи виявили там ще 6 срібників. На монетах, знайдених у Городниці, виявили унікальні штемпелі, які раніше не були відомі.
Фото: Фейсбук / Краєзнавчий музей міста Звягель