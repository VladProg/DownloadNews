У Варшаві в четвер відкрився Міжнародний книжковий ярмарок, на якому наша держава є почесним гостем.

На ярмарку український книжковий стенд, де представлені десятки видавництв, розгорнутий на площі 200 кв. метрів під гаслом “Мільйони мостів”, передає кореспондент Укрінформу.
У відкритті виставки взяв участь голова Верховної Ради Руслан Стефанчук. Він підкреслив, що для українців книга має сакральне значення, адже у кожному домі є “Кобзар”. У книгах українці зберігають історію, культуру і традиції, з них дізнаються й імена тиранів: хто чинив Голодомор, хто забороняв українську мову, переслідував нашу націю.






У Варшаві відкрився Міжнародний книжковий ярмарок / Фото: Юрій Банахевич, Укрінформ














































“Книги закарбовують у пам’яті всього світу і сьогоднішні події, які відбуваються в Україні. Боротьба України за свободу та солідарність Польщі також назавжди залишаться у наших книгах. Тому що саме зараз ми пишемо історію нашого майбутнього”, - заявив Стефанчук.
У відеозверненні до учасників книжкового ярмарку перша леді України Олена Зеленська відзначила, що ж саме зараз Україна і Польща разом творять історію, про яку згодом буде написано книжки.

“Те, що називається історичним моментом відбувається прямо зараз для обох наших країн. За місяці повномасштабного російського вторгнення поляки тепло прийняли і прихистили мільйони українців, а сьогодні так тепло приймають наші книги. І це також дуже важливо для України”, - сказала перша леді України.
Вона нагадала, що російська армія знищила 300 бібліотек в Україні та перервала роботу десятків видавництв.
“Але так само, як за право жити, боряться наші люди – боряться й книги. Сьогодні ви побачите на ярмарку 45 видавництв з України, які попри все продовжують свою роботу - і так само продовжують свою роботу українські автори”, - наголосила Зеленська.
Міністр культури та інформаційної політики Олександр Ткаченко у відеозверненні до учасників книжкового ярмарку закликав міжнародних партнерів купувати права на книжки українських авторів, перекладати і читати українське та про Україну.
Він зауважив, що українська книжка останнім часом масово з‘являється на книжкових поличках Польщі. Зокрема, це відбувається завдяки ініціативам першої леді України.
У коментарі агентству директорка Українського інституту книги Олександра Коваль повідомила, що Україну на ярмарку представляють 45 видавців, близько 40 авторів, а також передбачається пів сотні різних заходів.
“Тобто наше представництво дуже достойне і відповідає статусу почесного гостя, який в цьому році отримала Україна”,- підкреслив Коваль
За її словами, на українському стенді представлено дуже багато книжок, які відвідувачі зможуть купити. Водночас польські видавці зможуть оцінити українську пропозицію.
“Ми дуже сподіваємося, що вони оберуть якісь книжки для подальшого перекладу і видання польською мовою”, - зауважила директорка Українського інституту книги. Вона уточнила, що під час ярмарку відбуватимуться презентації книг, зустрічі з авторами, автограф-сесії відомих українських авторів. Також відбудеться фестиваль “Сила слова” – літературні зустрічі й дискусії, організовані спільно з Польським інститутом книги.
Коваль додала, що в межах української програми на ярмарку відбудуться два заходи, присвячені документуванню російських злочинів в Україні.
Цьогоріч український стенд представляє Український інститут книги разом із співорганізаторами і партнерами, серед яких Міжнародний книжковий ярмарок у Варшаві, Фундація “Історія і Культура”, Інститут книги (Польща), МЗС України та Польщі, Міністерство культури та інформаційної політики України, міністерство культури та національної спадщини Польщі, Посольство України в Польщі.
Як повідомляв Укрінформ, Міжнародний книжковий ярмарок проходить у Варшаві з 25 по 28 травня.