Театр драми і комедії на лівому березі Дніпра у червні покаже виставу «Погані дороги» у Латвії, Литві та Німеччині.

Про це Укрінформу повідомили у театрі.

«Нам потрібно працювати з європейською аудиторією, постійно нагадувати про війну в Україні. Європейські глядачі мають бути у фокусі, не забувати про нас, допомагати. Їхня допомога – це, фактично, наше розуміння, що ми не сам на сам з ворогом”, - переконаний директор-художній керівник театру Стас Жирков.


За його словами, культурно-інформаційний фронт, на якому працюють сьогодні українські театри, зараз надзвичайно важливий – саме з точки зору впливу на людей та їхню думку.






Українську виставу «Погані дороги» у червні покажуть у Латвії, Литві та Німеччині / Фото: Анастасія Мантач















































В умовах війни Театр на лівому березі не зупиняє діяльності. Низка театральних фестивалів Європи запросили одну з найактуальніших постановок про війну між росією та Україною - виставу “Погані дороги” (поставлена головною режисеркою театру Тамарою Труновою за п’єсою Наталки Ворожбит “Погані дороги”, яка є лауреаткою Шевченківської премії-2022) - взяти участь в їхніх програмах. Вже підтверджені три фестивальні покази, також ведуться перемовини з іншими фестивалями.
У межах гастролей відбудеться показ і в Малому театрі у Вільнюсі, де нещодавно відбулася прем’єра в Стаса Жиркова - вистава “Саша, винеси сміття” за п’єсою Наталки Ворожбит.

На сьогодні гастрольний графік вистави такий:

1 червня - Dailes Theatre Festival, Рига, Латвія;
9 червня - Vilniaus mažasis teatras, Вільнюс, Литва;
16 червня - TheATRIUM Festival, Клайпеда, Литва;
20 червня - The Komedie Theatre, Прага, Чехія;
24 червня - The Radikal Jung Festival, Мюнхен, Німеччина;
30 червня - Berliner Ensemble, Берлін, Німеччина.


“Погані дороги” - це справжні історії початку війни між росією і Україною, яка розпочалася в 2014-му. Шість історій про життя, війну і розбиті дороги Донбасу.

Вистава “Погані дороги” нещодавно отримала Шевченківську премію в номінації “Театральне мистецтво”. Також постановка є лауреаткою премії “Київський рахунок”, переможницею II-го Всеукраїнського театрального фестивалю-премії “ГРА” в трьох номінаціях.

Гастролі відбудуться за підтримки Ukrainian Artistic Task Force.