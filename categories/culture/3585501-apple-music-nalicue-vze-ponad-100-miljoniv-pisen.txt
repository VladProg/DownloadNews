Американська компанія Apple оголосила, що її стримінговий музикальний сервіс Apple Music нараховує вже понад 100 млн пісень.

Як передає Укрінформ, про це йдеться у пресрелізі компанії.
«За двадцять один рік після винаходу iTunes і дебюту оригінального iPod ми перейшли від 1000 пісень у вашій кишені до в 100 000 разів більше в Apple Music. Це феноменальне зростання за будь-яким показником. Уся історія, сьогодення та майбутнє музики у вас під рукою або доступне за допомогою голосової команди», - заявили в Apple.
У компанії додали, що сьогодні в будь-якій точці світу, у 167 країнах і регіонах доступних на Apple Music, будь-який виконавець може записати пісню та випустити її по всьому світу.
«Щодня понад 20 000 співаків і авторів пісень додають нові пісні в Apple Music — пісні, які роблять наш каталог ще кращим, ніж він був днем раніше», - заявили в Apple.
За даними Engadget, головний конкурент Apple Music - Spotify стверджує, що має «понад 80 мільйонів треків».
Після запуску в червні 2015 року, Apple Music мала 30 мільйонів пісень в каталозі.
Як повідомляв Укрінформ, американська компанія Apple придбала стартап AI Music, який розробив платформу, здатну створювати пісні за допомогою штучного інтелекту.