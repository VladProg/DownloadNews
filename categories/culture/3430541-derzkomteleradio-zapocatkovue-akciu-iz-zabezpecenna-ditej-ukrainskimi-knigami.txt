Державний комітет телебачення і радіомовлення України започатковує акцію із забезпечення дітей українськими книгами.


Як передає Укрінформ, про це повідомляє Держкомтелерадіо.
«Держкомтелерадіо спільно з Офісом Президента України започатковує акцію із забезпечення дітей, які були змушені переселитися рятуючись від російських агресорів, підручниками, навчальними посібниками, художньою літературою», - ідеться в повідомленні.
У Держкомтелерадіо зазначають, що зараз із західних областей в інші регіони України, які постраждали від агресії, прямують вантажні автомобілі з гуманітарною допомогою. На зворотному шляху цей транспорт міг би забирати із Києва книги та перевозити їх для подальшого розповсюдження серед дітей в пунктах гуманітарної допомоги Львова, Ужгорода, Тернополя та інших містах західної України.
Держкомтелерадіо закликає видавництва, на складах яких зберігається така література, долучитися до цієї акції, щоб діти продовжували навчання.
Як повідомляв Укрінформ, ЮНІСЕФ разом із Міністерством освіти і науки запустили онлайн-дитсадок НУМО з відеозаняттями для дітей віком від 3 до 6 років.