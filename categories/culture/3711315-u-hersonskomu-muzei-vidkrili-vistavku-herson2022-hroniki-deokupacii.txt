У Херсоні відкрили виставку «Херсон-2022: Хроніки деокупації».

Як передає Укрінформ, про це повідомляє Херсонський обласний краєзнавчий музей.
«Нова експозиція присвячена півріччю з дня визволення правобережної Херсонщини від російської окупації та Міжнародному дню музеїв», - йдеться у повідомленні.

Як зазначається, на виставці представлені нові надходження до Херсонського обласного краєзнавчого музею. Серед них 50 світлин відомого херсонського фотографа Олександра Корнякова, на яких зафіксовані мітинги-протести проти окупації міста рашистами. Увазі відвідувачів також запропоновані передані військовими, волонтерами, митниками зразки зброї російсько-української війни, свідоцтва очевидців тортур і мародерства російськими окупантами.

Підкреслюється, що херсонські музейники, незважаючи на обстріли, продовжують працювати – відновлюють фонди, будують виставки, в експозиції музею будуть зафіксовані і відображені найважливіші моменти історії.
Як повідомляв Укрінформ, із херсонських музеїв російські агресори викрали найцінніші експонати.