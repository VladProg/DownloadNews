Допомога ALIPH у відновленні культурних пам'яток, зруйнованих у результаті російської агресії, розширить мережу підготовки фахівців у галузі реставрації.

Як передає Укрінформ із посиланням на пресслужбу Міністерства культури та інформаційної політики України, про це йшлося під час зустрічі тимчасового виконувача обов'язків міністра культури та інформаційної політики Ростислава Карандєєва з представниками Міжнародного альянсу захисту культурної спадщини в зоні конфліктів ALIPH.
«Ми просимо розглянути можливість узяти під патронат один або декілька зруйнованих обʼєктів культурної спадщини та допомогти у проведенні повного спектру реставраційних робіт. Фокус на конкретних пам’ятках є дієвим підходом, оскільки він сприяє активізації та розширенню горизонтальної співпраці між культурними інституціями, залучає фахівців і розширює мережу підготовки фахівців у галузі реставрації», – зазначив Карандєєв.

За його словами, потреби України щодо збереження культурної спадщини поділяються на кілька блоків. Перший – це оперативні потреби, включно з витратними матеріалами для поточних швидких ремонтів. Другий – повне відновлення об’єктів, будівель та артефактів, що є тривалим процесом і вимагає значних зусиль. Третій блок передбачає допомогу від фахівців у галузі реставрації, які мають великий досвід та експертизу. Останній, але не менш важливий блок – діджиталізація, що включає 3D-сканування, створення реєстрів та баз даних.

«З плином часу наші акценти змінюються. На даний момент для збереження зруйнованої культурної спадщини нам необхідні сучасні технології, фахівці у галузі реставрації і компетентні менеджери, які забезпечать виконання цілого комплексу робіт та ефективну співпрацю з партнерами. Крім того, важливою складовою збереження культурної спадщини залишається діджиталізація, щоб у разі руйнування мати змогу розробити проєкти відновлення та зберегти історію для майбутніх поколінь», – підкреслив тимчасовий виконувач обов'язків глави МКІП.
Водночас виконавчий директор ALIPH Валері Фріланд запевнив у готовності фонду надалі надавати сталу допомогу Україні у сфері захисту культурної спадщини.
«Наш фонд підтримує 500 проєктів, що стосуються охорони культурної спадщини, у трьохстах країнах, зокрема, які знаходяться у зоні конфлікту. Ми не очікували, що нам доведеться працювати в Європі. Наразі ми підтримали численні проєкти в Україні, і ця робота триватиме», – сказав він.
Карандєєв висловив подяку фонду ALIPH за оперативну та потужну підтримку у збереженні культурної спадщини України, а також за фахову допомогу спеціалістам галузі. Зокрема, він акцентував на підтримці, наданій партнерами у проведенні інвентаризації, забезпеченні витратними та пакувальними матеріалами, захисним обладнанням та іншими ресурсами у перші дні повномасштабної війни. Сторони також обрали координаторів і домовилися про подальші кроки.
Як повідомлялося, Міжнародний альянс захисту культурної спадщини в зоні конфліктів (ALIPH) у березні 2022 року запустив «План дій із захисту української культурної спадщини». На сьогодні вже розподілено понад 5,3 млн доларів США через різні ініціативи. Серед них - 175 проєктів, які фінансуються для підтримки понад 360 організацій, понад 300 музеїв, архівів, бібліотек та інших закладів культурної спадщини в Україні.
Фото: МКІП