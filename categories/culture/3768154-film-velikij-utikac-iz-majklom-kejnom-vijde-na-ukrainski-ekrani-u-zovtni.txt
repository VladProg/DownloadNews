В українських кінотеатрах 19 жовтня вийде картина «Великий утікач», головну роль у якій виконав володар двох премій «Оскар», трьох «Золотих глобусів» і двох премій BAFTA сер Майкл Кейн.

Про це Укрінформу повідомили в кінокомпанії «Артхаус Трафік».
Кінострічка заснована на реальних подіях. Фільм розповідає історію 89-річного британського ветерана Другої світової війни Бернарда Джордана. Чоловік таємно залишає будинок для літніх людей, щоб відвідати заходи до річниці висадки союзників у Франції. Однак його зникнення спричиняє справжній переполох у рідному містечку, а сам Бернард потрапляє у заголовки газет, привертаючи до себе увагу всього світу.

«Великий утікач», імовірно, останній фільм Кейна: 90-річний актор підтвердив у нещодавньому інтерв’ю The Telegraf, що завершив кар’єру.
У фільмі також зіграла Ґленда Джексон — одна з небагатьох володарок так званої потрійної корони акторської майстерності — тобто трьох найвищих нагород в американських кіно, телебаченні й театрі: «Оскара», «Еммі» й «Тоні». Акторка має дві «Еммі», стільки ж «Оскарів» та одну премію «Тоні». «Великий утікач» став для неї останньою появою на екрані - Джексон померла у червні 2023 року, через дев'ять місяців після завершення зйомок.
Режисер фільму Олівер Паркер зняв такі фільми, як «Агент Джоні Інгліш: Перезапуск» із Ровеном Аткінсоном, «Доріан Ґрей», «Ідеальний чоловік» та ін.
Виконавчими продюсерами картини стали Кемерон Мак-Крекер («Мільйонер із нетрів») та Єва Єйтс («Після сонця»).
Музику для фільму написав володар двох премій BAFTA й однієї «Ґреммі» Крейґ Армстронґ, відомий роботою над стрічками «Мулен Руж» та «Ромео + Джульєтта».
Фото: Rob Youngson