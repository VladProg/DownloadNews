Міністерство культури та інформаційної політики спільно з Державним агентством з питань мистецтв та мистецької освіти та агенцією Postmen з 18 по 25 листопада реалізують проєкт, приурочений до 30-річчя Незалежності України.

Про це Укрінформу повідомили у пресслужбі Держмистецтв.
«Zемля: неймовірна Україна» — саме таку назву має виставка-досвід, що в небувалий спосіб демонструватиме всім відвідувачам особливості нашої рідної землі. Експозиція буде складатися з п'яти тематичних блоків: «Бачити», «Смакувати», «Вдихати», «Відчувати», «Чути». Кожен із блоків дає можливість переосмислити сенси та образи землі, їхнє значення в житті українців», - ідеться в повідомленні.

Як зазначається, під час виставки відбуватимуться майстер-класи, кураторські екскурсії від Євгенія Стасіневича, кінопоказ у музичному супроводі.
Виставка проходитиме в Експоцентрі України (ВДНГ). Розклад роботи: будні з 12:00 по 21:00, вихідні з 10:00 по 21:00.
Вхід безкоштовний, з дотриманням чинних карантинних обмежень, що діятимуть на час проведення виставки.
Детальніше про виставку тут.