День української державності, який завтра відзначатиметься вперше, має на меті звернути увагу суспільства на традиції національного державотворення і вшановує всі його етапи.

На цьому наголошували учасники пресконференції в Укрінформі, організованій Українським інститутом національної пам’яті.
"Україна вперше святкуватиме День державності 28 липня. Ця пам'ятна дата покликана звернути увагу суспільства на традиції українського державотворення, які мають понад тисячолітню історію", - зазначив перший заступник голови УІНП Максим Ярмистий.

Водночас заступник голови УІНП Володимир Тиліщак підкреслив, що День державності покликаний нагадати: історія України давня і становить "не 30 років незалежності, і не понад 100 років, якщо ми рахуємо від УНР, створеної у 1917 році, - наші державницькі традиції виростають з історії Русі".
За його словами, це свято вшановує всі етапи нашого державотворення, а також усіх, "хто доклав зусиль, щоб Україна існувала як незалежна демократична держава".
Тиліщак висловив сподівання, що День державності, імплементація якого припала на активні воєнні дії, закріпиться в українських традиціях.

"Уперше в Україні це свято відзначається в умовах повномасштабних бойових дій, що накладає певний відбиток. Я впевнений, що після перемоги воно увійде до наших традицій і стане важливою складовою нашої політичної культури та культури суспільства в цілому", - сказав він.
Заступник голови УІНП підкреслив, що в умовах інформаційної війни, коли агресор маніпулює історією, пам’ять про сторінки минулого є надзвичайно важливою.
Як повідомлялося, День української державності встановлено Указом Президента від 24 серпня 2021 року. Ця пам'ятна дата акцентує увагу на спадкоємності України від держави Володимира Великого з її столицею в Києві. Саме тому для відзначення Дня державності була обрана дата 28 липня, коли в Україні відзначають також День хрещення Руси-України: введення християнства стало цивілізаційним вибором і зумовило історичний зв'язок українських земель із Європою.