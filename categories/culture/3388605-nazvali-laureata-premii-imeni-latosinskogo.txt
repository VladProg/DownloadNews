Лауреатом премії імені Б. Лятошинського в 2022 році став заслужений діяч мистецтв України Михайло Швед.

Як передає Укрінформ, про це повідомляє пресслужба Державного агентства з питань мистецтв та мистецької освіти у Фейсбуці.
"Сьогодні відбулось засідання Комітету з присудження премії імені відомого українського композитора.Члени Комітету, які досконально ознайомились з усіма поданими заявками, шляхом відкритого рейтингового голосування, визначили лауреата премії. Цьогоріч ним став Швед Михайло Богданович за твори: «Відзвуки» для трьох перкусійників; «Блазні» для двох скрипок; «Псалом № 137» для бас-баритона та ансамблю; «Паралелі» для струнних", - йдеться у повідомленні.
Зі свого боку члени Комітету окремо відзначили високий рівень робіт композиторів Остапа Мануляка та Адріана Мокану.
Михайло Швед - заслужений діяч мистецтв України, член Національної спілки композиторів України, лауреат премії імені М. Леонтовича та премії імені Л. Ревуцького. Його твори уже широко знані у світі, оскільки неодноразово виконувались у Польщі, Австрії, Німеччині, Швейцарії, Канаді, Азербайджані та інших країнах.
Премія імені Б. Лятошинського присуджується щороку в січні професійним композиторам за видатні досягнення у сфері професійної композиторської творчості.
Фото: Фейсбук