У Херсоні на виставці представлені комікси про художницю українського наїву Поліну Райко та комікс-журнал «Zurich - 2021», створений художницями і художниками півдня України під час воркшопу за участю ментора – художниці коміксів із Берліну Марлен Крауз.

Виставка працює в артпросторі Freedom, повідомляє кореспондент Укрінформу.
«Тут представлені роботи п’ятнадцяти авторів, я шістнадцята, теж намалювала невелику роботу. Ми збирали географічно південний регіон – це представники Херсона, Миколаєва, Запоріжжя, автор з Бердянська, що навчається у Харкові, з Одеси, що навчається у Києві», - розповіла куратор проєкту та голова Центру культурного розвитку «Тотем» Олена Афанасьєва.






У Херсоні представили виставку коміксів про художницю Поліну Райко та комікс-журнал / Фото: Ірина Староселець. Укрінформ





















































































За її словами, сказати скільки конкретно на виставці робіт - важко, адже один комікс може складатися з кількох малюнків, і автори представляли по кілька коміксів.
Учасниця проєкту, студента херсонського вишу Вікторія Пагельс, виконала завдання воркшопу на тему: «до Поліни Райко приходить хтось». Вона зобразила епізод, коли до Райко приходять євангелісти. «Вони кажуть: «Бог стукає до вас у двері!», а вона вже його намалювала – він вже тут», - розповідає художниця коміксу. Серед коміксів на цю тему, є ще, наприклад, «До Поліни Райко приходить Піросмані» (авторка Олена Афанасьєва), «До Поліни Райко приходить королева Єлізавета» (авторка Юлія Павленко) і навіть «До Поліни Райко приходить інтернет» (авторка Юлія Нудьга»), «До Поліни Райко приходять дистриб’ютори Ейвон» (авторка Юлія Данилевська) та «До Поліни Райко приходить грабіжник» (автор Гліб Остроус).
Темою для коміксів стала доля Поліни Райко, її стосунки з сином, чоловіком. Є роботи виконані на тканині, на кахлі. Також на виставці представлені роботи у стилі «ретабло» (це картини, що малюють або які замовляють у художників для того, щоб віддячити своїм святим покровителям за те, що вдалося уникнути якоїсь біди чи впоратися з нею).
У проєкті автори переосмислювали творчість Райко, в одній з робіт у стилі «ретабло» є навіть сакралізація образу Поліни Райко, де вона стає святою, каже співкуратор виставки та учасник проєкту Володимир Рейнхарт.
Ознайомитися з коміксами, що з’явилися у результаті проєкту, можна завдяки комікс-журналу «Zurich - 2021», створеного художницями і художниками під час воркшопу за участю ментора – художниці коміксів із Берліну Марлен Крауз. Зазначається, що проєкт є актом співтворчості авторів коміксів у діалозі з мистецьким феноменом Поліни Райко, що намалювала на стінах власного будинку історію свого життя.
Про те, чому комікс-журнал називається саме «Zurich - 2021», Олена Афанасьєва розповідає окремо: старовинне місто Олешки, де проживала Райко, було у радянські часи перейменоване на честь Олександра Цюрупи - ініціатора введення продовольчої диктатури. Місцеві жартома переінакшували тодішню назву міста Цюрупинськ у «Цюрих».
Примірники журналу коміксів мають можливість отримати бібліотеки, галереї, звернувшись через сторінку Центру культурного розвитку «Тотем» у Фейсбуці – книга безкоштовна, але за послуги пошти замовник має заплатити сам, відзначила Афанасьєва.
Проте, як каже куратор проєкту, деякі комікси важко було передати через книгу, тому так важливо було представити роботи на виставці та розповісти про них.
Також на виставці представлений ще один експонат – учасники проєкту знайшли килимок з котиками, подібний до того, що у свій час висів на стіні у будинку Поліни Райко і який зник після її смерті. Килимок через інтернет знайшли у Сумській області і херсонці зібрали кошти для того, щоб його придбати. Пізніше килимок повернеться «додому», у будинок Поліни Райко, розповідає Афанасьєва.
«Цей килимок насправді дуже важливий для Поліни Райко: вона малювала леопардів, які були такими собі охоронцями її будинку, але ніколи не можна було казати, що то котики. Це завжди були леопарди. Скажеш, що це котики - вона дуже ображалася. А коли заходиш в кімнату, де жив її син, ти бачиш на стіні оцей килим, і ти розумієш, що це і є ті леопарди, це такий прообраз , можливо, несвідомий, бо вона багато образів запозичувала, але вона їх настільки переробляти через себе, що для неї це була абсолютно різна історія», - каже куратор проєкту.
Також на виставці представлене унікальне відео, на якому сама Поліна Райко проводить екскурсію своїм будинком.
Поліна Райко народилася у 1928 році, почала малювати, коли їй виповнилося 69 років, привернувши увагу художників, мистецтвознавців. Вона розмалювала емаллю ПФ стелі, стіни, двері, паркан, гаражні ворота, витрачаючи на фарбу пенсію. Жінка пережила кілька особистих трагедій, весь свій біль вона перетворила на яскраві картини. У 1994 році в автокатастрофі загинула улюблена донька Олена, через рік помер чоловік, який за життя любив лише рибалку та алкоголь, її син потрапив у в’язницю, а, повернувшись, пиячив та вимагав грошей, врешті-решт, пропивши все, що було у хаті, він помер. Але навіть могили сина та чоловіка Поліна Райко розписала квітами.
Експерти називають творчість Райко – складним явищем, що поєднав у собі і наїв, і аутсайдер-арт, і ар-брют. Померла художниця у 2004 році: на зворотному боці дзеркала (єдиному не зафарбованому місці у хаті) намалювала свій автопортрет і тихо пішла з життя.
У 2021 році її будинок включений в перелік об’єктів культурної спадщини області.
Проєкт «Zurich 2021: про Поліну Райко мовою коміксу» підтримує Європейський Союз та Goethe-Institut за програмою House of Europe («Дім Європи»)
Як повідомляв Укрінформ, молоді художники з півдня України під час воркшопу, що відбувся на Херсонщині, створили комікси, присвячені художниці українського наїву Поліні Райко – серед цих коміксів є роботи, виліплені з пластиліну, намальовані на кахлі, використані також діджитал-техніки.