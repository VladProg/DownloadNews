У Чернівцях, у культурно-мистецькому центрі імені Івана Миколайчука, відкрили виставку маланкарських костюмів з фільму «Памфір».

Про це у Фейсбуці повідомляє Буковинський центр культури та мистецтва, передає Укрінформ.
«Перед прем’єрним показом глядач має унікальну нагоду побачити виставку маланкарських костюмів, реквізитів, ескізів та фотобекстейджів з фільму «Памфір». 2 березня ця виставка відкрилася у культурно-мистецькому центрі імені Івана Миколайчука, на ній представлені не автентичні костюми з середовища, а кінореквізит, який відображає дизайнерську візію традиційного контексту – костюми створені концепт-художницею Ольгою Юрасовою, художником-постановником фільму Іваном Михайловим, зібрані художницею із костюму Марією Квіткою», - йдеться у повідомленні.

Зазначається, що виставка має назву «Памфірова Маланка. Танець життя і смерті».
За основу створення образів у фільмі брали традиційні персонажі Маланки – красноїльський Урсу (Ведмідь) з очеретяним каркасним костюмом і образ Цигана з булавою (циган, за сценарієм, приборкує Ведмедя). Упізнаваними є також персонажі на позначення предка – образи Діда і Баби.
«На виставці представлені також народні маланкарські маски, виготовлені майстринею Олександрою Слодзік, які одягали актори на зйомках фільму», - додають у Буковинському центрі.
Зазначається, що в український прокат фільм вийде 23 березня.
«Памфір» (англ.Pamfir) - український ігровий фільм режисера Дмитра Сухолиткого-Собчука. Дія відбувається на заході України напередодні традиційного карнавалу Маланки. Фільм знімали у Чернівецькій та Івано-Франківській областях. Окрім професійних акторів, до масових сцен залучали місцеве населення. У 2019 році «Памфір» став одним із переможців 11-го конкурсного відбору Держкіно та отримав державну фінансову підтримку.
Свято Маланки відзначають напередодні Нового року (31 грудня за григоріанським, 13 січня за юліанським календарями — день преподобної Меланії, звідки й походить назва свята). Тоді молодь (у масках або без них) усю ніч щедрує, ходить із «козою», водить переодягненого на Маланку парубка. Традиційні персонажі — «баба» Маланка та «дід» Василь.
У Чернівцях міжнародний фестиваль Маланок проводиться щорічно з 2011 року.
Фото: Буковинський центр культури і мистецтва