Український фільм «Чорнобиль 22» здобув гран-прі на міжнародному кінофестивалі короткометражних фільмів у німецькому Обергаузені.

Про це повідомляє пресслужба Міністерства культури та інформаційної політики у Телеграмі, передає Укрінформ.
«Фільм створили режисер Олексій Радинський та продюсерка Люба Кнорозок у рамках проєкту The Reckoning Project: Ukraine Testifies («Свідчить Україна»). Стрічка оповідає історію окупації Чорнобильської АЕС вустами її працівників, завдяки яким вдалося зберегти електростанцію», - йдеться у повідомленні.
Як зазначається, журі відзначило здатність режисера створювати напругу у зображенні російського вторгнення та будувати мости між історіями та ймовірним майбутнім без відвертої естетизації. «Чесні та відверті інтерв’ю у фільмі роблять його важливою роботою як сьогодення, так і майбутнього», — стверджують члени журі.
Міжнародний кінофестиваль короткометражних фільмів в Обергаузені — найстаріший фестиваль короткого метру, що проводиться з 1954 року у цьому німецькому місті.
Як повідомлялося, на Каннському кінофестивалі, що проходитиме 16-27 травня, відбудеться прем'єра документального фільму «Звідки куди» спільного виробництва Польщі, Франції та України про евакуацію українських біженців.