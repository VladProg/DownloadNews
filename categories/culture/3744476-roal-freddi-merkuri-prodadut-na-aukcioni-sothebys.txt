Рояль фронтмена легендарного рок-гурту Queen Фредді Мерк’юрі представлено як центральний лот нового аукціона Sotheby’s у Лондоні.

Як передає Укрінформ, про це повідомляє CNN.
Рояль Мерк’юрі Yamaha G2, придбаний у Японії в 1975 році, оцінюється у 2,5-3,8 мільйона доларів. Продаж у рамках аукціону запланований на вересень.
Саме на цьому інструменті лідер знаменитого гурту написав одну із найуспішніших композицій – Bohemian Phapsody.

Зазначається, що рояль мандрував із квартири в квартиру разом із зіркою Queen до самої його смерті у 1991 році. Останнім місцем перебування інструменту стала квартира музиканта на Garden Lodge у Західному Лондоні.
Yamaha G2 виставлятиметься на Sotheby’s у столиці Великої Британії з 4 серпня до 5 вересня, і відвідувачі зможуть побачити на власні очі інструмент разом із іншими 1200 лотами. Окрім фортепіано, на аукціоні буде низка особистих речей та одягу Мерк’юрі – від сріблястого комбінезону з паєтками, який він одягав під час туру News of the World, до програвача компакт-дисків Sony D-50.
Також на Sotheby’s виставлять написаний на аркуші проєкт пісні Bohemian Phapsody із позначками та анотаціями, який раніше не публікувався. Очікується, що за нього віддадуть від 995 тисяч до 1,5 мільйона доларів США.
Як повідомляв Укрінформ, у травні гітару, яку розбив на сцені фронтмен гурту Nirvana Курт Кобейн, продали на аукціоні майже за $600 тисяч.
Фото: Getty images