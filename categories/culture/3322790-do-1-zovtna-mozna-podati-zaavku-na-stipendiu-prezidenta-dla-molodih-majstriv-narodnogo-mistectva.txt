Міністерство культури та інформаційної політики нагадує, що до 1 жовтня можна подати заявку на здобуття стипендій Президента України для молодих майстрів народного мистецтва на 2022 рік.

Як передає Укрінформ, про це МКІП повідомляє у Телеграмі.
"Молоді майстри народного мистецтва! Час спливає! Ви ще маєте змогу подати заявку та отримувати стипендію Президента України у 2022 році", - ідеться в повідомленні.
"Держмистецтв приймає пропозиції щодо кандидатів на здобуття стипендій Президента України для молодих майстрів народного мистецтва на 2022 рік. На здобуття стипендії можуть претендувати громадяни України – майстри народного мистецтва, віком від 14 до 35 років. Документи слід подавати до 01 жовтня 2021 року в електронному вигляді або поштою на адресу Держмистецтв", - зазначають у МКІП.
З детальними умовами можна ознайомитись за посиланням.
Як повідомляв Укрінформ, наприкінці липня Міністерство культури та інформаційної політики спільно з Державним агентством України з питань мистецтв та мистецької освіти, на виконання Указу Президента України від 27 вересня 2011 року № 928 «Про стипендії Президента України для молодих майстрів народного мистецтва», оголосили про прийом пропозицій щодо кандидатур на здобуття стипендій Президента України для молодих майстрів народного мистецтва на 2022 рік.