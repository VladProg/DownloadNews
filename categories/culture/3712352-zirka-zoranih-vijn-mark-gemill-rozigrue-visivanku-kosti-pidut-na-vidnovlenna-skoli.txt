Американський актор та амбасадор United24 Марк Гемілл приміряв вишиванку та вирішив розіграти другу таку ж. Виручені кошти підуть на відновлення школи у селі Бузова, що на Київщині.

Про це він повідомив у Твіттері, передає Укрінформ.
«Ця виготовлена на замовлення вишиванка із вишитими світловими мечами є подарунком від United24. Їх лише дві! Хочете виграти другу? Просто пожертвуйте $24 або більше школі в Бузовій, Україна. Давайте зробимо це разом!», - написав Гемілл.
Також актор, відомий за роллю Люка Скайвокера в «Зоряних війнах», опублікував свою фотографію у вишиванці.


Як повідомляв Укрінформ, Президент України Володимир Зеленський ініціював створення глобального проєкту United24, який прагне об'єднати людей з усього світу в їхньому бажанні допомогти нашій державі.
United24 – однойменна платформа для збору коштів на підтримку України. Головна мета – збільшити обсяги пожертв на користь нашої держави, забезпечити ефективність та прозорість їх розподілу.