У Чернівцях на вулиці Ольги Кобилянської актори обласного театру ляльок зіграли виставу про сучасну боротьбу українського народу проти російських загарбників.

Про це у Фейсбуці повідомляє Чернівецька обласна військова адміністрація, передає Укрінформ.
"Мужність українців, незламний дух народу та його жагу до свободи – усе це у театралізованому коміксі "Як роса на сонці" показали актори Чернівецького академічного обласного театру ляльок. На вулиці Ольги Кобилянської постали герої нашого сьогодення – прикордонники з острова Зміїний, славнозвісний привид Києва, який охороняє українське небо, селяни, що голіруч ішли на танки", - йдеться у повідомленні.

Актори своїм задумом, майстерністю і декораціями продемонстрували справжнє життя народного фронту.
Українську самобутність на Театральній площі міста пропагували й актори Чернівецького музично-драматичного театру ім. О. Кобилянської. Вони співали, жартували, декламували відомих поетів, танцювали.
"Театралізованими патріотичними дійствами та словами підтримки звертаємося сьогодні до наших захисників, волонтерів та побратимів", – наголосили актори.
Глядачі зустрічали і проводжали артистів вигуками "Слава Україні!". Вони ж зазначили, що вирішили у роботі провести професійне свято – Міжнародний день театру. Усе заради того, щоб наблизити перемогу.
З 24 лютого за вказівкою президента рф путіна розпочалося повномасштабне вторгнення російських військ в Україну. Вони обстрілюють і знищують ключові об'єкти інфраструктури, здійснюють масовані обстріли житлових районів українських міст і сіл з використанням артилерії, реактивних систем залпового вогню та балістичних ракет. Весь український народ повстав на боротьбу з ворогом і дає йому гідну відсіч.