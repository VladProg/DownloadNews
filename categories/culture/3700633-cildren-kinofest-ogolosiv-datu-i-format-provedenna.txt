Наймасштабніший український кінофестиваль для дітей і підлітків 10-й Чілдрен Кінофест пройде цього року з 30 червня по 9 липня у гібридному форматі.

Про це Укрінформу повідомили в кінокомпанії «Артхаус Трафік».
«Фестивальні покази триватимуть одночасно в кінотеатрах 10 міст України (Київ, Львів, Ужгород, Вінниця, Житомир, Чернівці та інші); для онлайн-перегляду готується спеціальна ювілейна програма - добірка фільмів-переможців Чілдрен Кінофесту попередніх років. Покази у кінотеатрах та онлайн як завжди безкоштовні за умови попередньої реєстрації», - розповіли організатори фестивалю.
Наразі 10-й Чілдрен Кінофест представив цьогорічний постер, анонсував фільм ретроспективи та спеціальну ювілейну кінопрограму.
До складу журі Дитячого кіноконкурсу ввійшли українські кінематографісти: режисерка анімаційного фільму «Мавка. Лісова Пісня» та авторка мультсеріалу «Пес Патрон» Олександра Рубан, режисер і сценарист стрічки «Памфір» Дмитро Сухолиткий-Собчук та акторка Римма Зюбіна («Гніздо горлиці», «Люся Інтерн»).
Фільмом ретроспективи цьогорічного Чілдрен Кінофесту стане «Таємний сад».
Показом цієї стрічки буде відзначено 30 років від її виходу на екрани. «Таємний сад» 1993 року — робота всесвітньо відомої режисерки Аґнєшки Голланд, знайомої українським глядачам насамперед стрічкою «Ціна правди». Цей фільм - екранізація класичного дитячого роману англійської письменниці Френсіс Годґсон Бернет. Стрічка розповідає про 10-річну дівчинку, яка розгадує таємницю саду, захованого у похмурому маєтку. Ретроспективний показ у межах Чілдрен Кінофесту продовжує традицію знайомства юної аудиторії з кінокласикою: в різні роки на фестивалі показували мультфільми «Лисенятко Вук», «Острів скарбів», а також шедеври Чарлі Чапліна, Бастера Кітона та Жоржа Мельєса.
У межах Чілдрен Кінофесту всьоме відбувається Дитячий кіноконкурс, участь у якому відкрито для всіх юних режисерів та режисерок. Прийом робіт на участь у Дитячому кіноконкурсі триває до 29 травня.

«Тема дитячого кіно для мене дуже важлива. Я вважаю, що це необхідна і маловикористана тема в нашому кіно, яка несе в собі величезне навантаження та ідею. На дитячі фільми ходять разом із родинами, і після переглядів відбувається спільне обговорення побаченого і пережитого — такий досвід не можна порівняти ні з чим», - прокоментувала свою залученість до фестивалю Римма Зюбіна.
Фільми-фіналісти Дитячого кіноконкурсу покажуть у містах-учасниках фестивалю в межах Чілдрен Кінофесту, а також онлайн. Переможці конкурсу будуть відзначені призами від 5 до 10 тисяч гривень. Ознайомитися з умовами участі можна на сайті Чілдрен Кінофесту.
Чілдрен Кінофест - найбільший в Україні кінофестиваль для дітей і підлітків, створений з метою виховання нового покоління кіноглядачів в Україні, розвитку практик сімейного культурного дозвілля та просування мистецтва кіно. За весь час від заснування у 2014 році подію відвідали понад 250 тисяч глядачів і глядачок. Від започаткування Дитячого кіноконкурсу на нього було подано вже понад тисячу робіт, 25 із яких стали призерами.