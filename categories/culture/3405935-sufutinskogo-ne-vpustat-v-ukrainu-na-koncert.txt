Російський співак Михайло Шуфутинський, який раніше незаконно відвідував Крим, а у березні планує дати концерти в Києві, не зможе перетнути кордон України, оскільки отримає заборону на в’їзд за порушення законодавства.

Про це в коментарі Укрінформу повідомив речник Держприкордонслужби Андрій Демченко.
«Щодо особи, про яку ви запитуєте. У нас на даний момент є достатньо підстав вважати, що він неодноразово був у Криму, на тимчасово окупованій території, і під час спроби його в’їзду в Україну, оскільки ми також бачимо, що на березень анонсується його виступ в Україні, прикордонники обов’язково проведуть всі необхідні заходи безпосередньо в пункті пропуску. Якщо він з’явиться для перетину кордону і оскільки є певні підтвердження того, що він міг бути на окупованій території, у нас є підстави заборонити йому в’їзд в Україну», - сказав Демченко.
Він нагадав, що Держприкордонслужба в межах своїх повноважень постійно проводить роботу щодо встановлення, виокремлення людей, які порушували українське законодавство, зокрема, незаконно відвідуючи окуповані території. Ця робота проводиться ДПСУ як самостійно, так і у співпраці з іншими правоохоронними органами.
«Це сотні людей, це копітка робота - встановити, зафіксувати, довести, що людина могла незаконно відвідувати окуповані території. Звісно, що громадськість більше реагує на публічних людей – акторів, співаків, дипломатів, але це стосується всіх громадян - і України, й іноземців», - пояснив речник ДПСУ.
За його словами, для громадян України передбачена адміністративна відповідальність у разі порушення перетину кордону, а для іноземців - адміністративна відповідальність і заборона в’їзду в Україну на 3 роки. При цьому рішення про дозвіл на в’їзд в Україну приймається виключно в пунктах пропуску під час безпосередньої спроби людини перетнути кордон.
Як повідомлялося, концерт Михайла Шуфутинського у київському Палаці спорту заплановано на 8 березня, вартість квитків - від 590 грн до 3990 грн.