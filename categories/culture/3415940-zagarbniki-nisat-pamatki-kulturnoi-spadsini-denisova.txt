Російські загарбники знищили десятки пам’яток культурної спадщини українського народу, серед них - музеї та молодіжний центр-театр у Чернігові.


Як передає Укрінформ, про це поінформувала у Телеграмі Уповноважений Верховної Ради України з прав людини Людмила Денісова.
« Разом із життями мирних жителів та військових, житловими будинками та об’єктами інфраструктури війська держави-агресора цинічно знищують пам’ятки культурної спадщини українського народу. Об’єкти, які століттями були нашою гордістю, дзеркалом високих моральних цінностей та поваги до історичного минулого», - поінформувала Денісова.
За її словами, інтервент зрівняв із землею обласний молодіжний центр-театр (колишній кінотеатр ім. Щорса) у Чернігові, історико-краєзнавчий музей у селі Іванків Київської області, де зберігалося більше 20 картин української мисткині Марії Примаченко, Вишгородський державний історико-архітектурний заповідник та десятки інших в Київській, Харківській, Донецькій, Луганській, Сумській, Херсонській, Миколаївській областях.
Вона уточнила, що знищення і пошкодження об’єктів матеріальної культурної спадщини України є грубим порушенням Росією, як членом ЮНЕСКО, протоколів Конвенції ЮНЕСКО про захист культурних цінностей під час військових конфліктів.
«Звертаюся до держав-членів ЮНЕСКО вжити усіх можливих санкційних заходів до Російської Федерації та схвалити рішення про безпольотну зону над нашою землею. ️Допоможіть повернути мир у мирну Україну!», - зазначила вона.
Триває п'ята доба відтоді, як президент країни-агресора - Росії - Володимир Путін оголосив війну Україні. Російські війська обстрілюють і знищують ключові об'єкти інфраструктури, ракети влучають у житлові будинки. В Україні запровадили воєнний стан та оголосили загальну мобілізацію.