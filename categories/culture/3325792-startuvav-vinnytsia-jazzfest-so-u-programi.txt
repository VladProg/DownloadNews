У Вінниці в п'ятницю розпочався найстаріший джазовий фестиваль незалежної України - XXV Міжнародний джазовий фестиваль VINNYTSIA JAZZFEST.

Про це кореспонденту Укрінформу повідомила продюсерка VINNYTSIA JAZZFEST Ірина Френкель.
«Це ювілейний, двадцять п'ятий VINNYTSIA JAZZFEST. Він найстаріший в Україні, тому цьогоріч має підназву «Джазовий порт», - це як відсилка до порталу в часі. Бо він стане свого роду ретроспективою, спогадом про гучні імена та колективи, які з'являлися в Україні з 1991 року кожні п’ять років», - сказала Френкель.
За її словами, фестиваль розпочався з показу на сцені Вінницького театру імені Садовського культового бродвейського мюзиклу «Сімейка Аддамсів» литовських постановників у виконанні артистів Національної оперети України.

Наступні два дні концерти фестивалю проходитимуть у Вінницькому аеропорту. Так, 2-3 жовтня на летовищі виступлять відомі українські джазові музиканти, всесвітньовідомі джазмени зі Сполучених Штатів Америки, Ізраїлю та Польщі та перший Всеукраїнський сесійний молодіжний джазовий бенд. При вході на глядачів-пасажирів чекатиме атмосферна реєстрація на концертні «рейси», «Джазове Duty Free» з раритетними дисками, платівками та сувенірами, багато креативних артпросторів і зона відпочинку.
У межах фестивалю відбудеться презентація першої «Ретроспективи українського джазу», - у шести короткометражних фільмах, фотовиставці раритетних світлин, виданні «Ретроспектива українського джазу», що вийде українською та англійською мовами, вперше буде відтворено хронологію становлення джазової музики в Україні за всі 30 років Незалежності.
Також під час VINNYTSIA JAZZFEST традиційно відбудуться «Джазові сніданки» - інноваційний культурно-освітній музичний коворкінг, в ході якого під час невимушеного спілкування та ексклюзивних майстер-класів всі охочі дізнаються практичні рецепти успіху всіх зіркових учасників фестивалю.
Окрім того, у холі Вінницької міської ради та в аеропорту працюватимуть фотовиставки раритетних світлин «Джазова Україна» і «Джазові емоції Вінниці».
У зв'язку з погіршенням епідемічної ситуації, глядачів на фестиваль впускають за наявності "зеленого", "жовтого" і міжнародного сертифікатів про вакцинацію, негативного результату ПЛР-тесту на COVID-19, зробленого не раніше 72 годин до заходу, а також результату експрес-тесту на COVID-19, зробленого у день фесту, або довідки про наявність антитіл до COVID-19. «Перепусткою» на заходи фестивалю також слугують довідка 063, яка видається сімейним лікарем, і довідка про одужання від коронавірусу.
Ті, хто не встиг отримати зазначені документи, але хоче потрапити на фестиваль, мають заповнити заяву-зобов'язання встановленого зразка про причини відсутності COVID-сертифікатів чи довідок і протягом усього заходу перебувати у респіраторній масці класу FFP3.
XXV міжнародний джазовий фестиваль VINNYTSIA JAZZFEST-2021 проводиться в межах партнерської програми «Культура. Туризм. Регіони» Українського культурного фонду і Державного агентства розвитку туризму.
На VINNYTSIA JAZZFEST, починаючи з 1996 року, виступили понад 800 провідних джазових музикантів із 37 країн світу.