На Закарпатті відбудеться міжнародний гірський кінофестиваль CMIFF, глядачам представлять 36 стрічок про гори та гірських жителів.

Про це повідомила у Фейсбуці Закарпатська ОВА, передає Укрінформ.
“21 вересня в Ужгороді розпочнеться CMIFF - Carpathian Mountain International Film Festival. Протягом чотирьох днів фестивалю покази українських та іноземних стрічок проходитимуть на сцені Закарпатського обласного академічного театру ляльок "Бавка"”, - йдеться в повідомленні.
На заході презентують 36 документальних та художніх фільмів, що занурять глядачів в атмосферу гір і розкажуть про життя місцевих жителів.
Цьогоріч кінофестиваль відкриють і закриють показами робіт закарпатських режисерів – стрічками «Король Лір» та «Три жінки».
На відвідувачів, крім кінофільмів, чекає й насичена навчальна програма в Закарпатській академії мистецтв – лекції, майстер-класи та панельні дискусії.
Також у межах фестивалю відбудеться фотоконкурс, на якому оберуть найкращі світлини у 3 номінаціях - «Пейзаж» і «Флора/Фауна» та «Люди Карпат».
Стартує фестиваль у четвер, 21 вересня, а завершиться у неділю, 24 вересня.
Як повідомляв Укрінформ, минулого тижня в Ужгороді проходив театральний фестиваль моновистав "Монологи над Ужем".
Фото: Суспільне Закарпаття