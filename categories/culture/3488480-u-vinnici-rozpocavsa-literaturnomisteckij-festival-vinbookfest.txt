У Вінниці розпочався літературно-мистецький фестиваль VinBookFest, який популяризуватиме українську книгу та допоможе переселенцям інтегруватися у громаду.

Про це йдеться на сторінці фестивалю VinBookFest у Фейсбуці, передає Укрінформ.
«Попри російську агресію ми все ж проводимо літературно-мистецький фестиваль VinBookFest, хоча й у зміненому форматі. Учора ввечері стартували і, як показала відвідуваність, навіть під час війни на такі заходи є запит, і що культура на часі. Основна мета - популяризація української книги, сприяння культурному розвитку міста Вінниці та інтеграція внутрішньо переміщених осіб в нашу громаду», - повідомили в оргкомітеті фестивалю.






У Вінниці розпочався літературно-мистецький фестиваль VinBookFest / Фото: Олександр Лапін, Укрінформ





































Як там зазначили, фестиваль VinBookFest розпочався у п'ятницю, 20 травня, літературно-мистецьким проєктом «Під спалахи сирен та блискавиць», який відбувся у кінотеатрі «Родина». Загалом він триватиме три дні, до 22 травня.
Сьогодні, другого дня фесту, його заходи пройдуть на базі міської бібліотеки-філії №1. Там відкриється дводенний ярмарок «Новинки книжкового двору», відбудуться презентації книги «AVE VINNYTSIA» відомого архітектора Юрія Плясовиці та проєкту «Вінницький пазл: історія мікрорайонів Вінниці». Цього ж дня відбудеться поетичний батл.
22 травня, останнього дня VinBookFest'у, відбудуться творчі зустрічі з вінницькими літераторами та презентації їхніх книг, різноманітні майстер-класи. Також протягом дня працюватиме «Вільний мікрофон».
Упродовж фестивалю проводитимуться різноманітні майстер-класи для дітей та дорослих і працюватимуть тематичні фотозони.
Цьогоріч фестиваль проводиться увосьме. У зв'язку з воєнним станом він не настільки масовий і, на відміну від попередніх років, з міркувань безпеки проходить не просто неба, а в захищених локаціях.
Фото: Фейсбук VinBookFest