Автори документального проєкту про українців на лінії фронту «Позиція Україна» планують зняти другий сезон серіалу.

Про це в Івано-Франківську на пресконференції розповів режисер кінопроєкту Володимир Тихий, передає кореспондент Укрінформу.
«Зараз ми зробили проєкт, 12 серій, для "Суспільного" «Позиція Україна»… Ми хочемо зробити другий сезон. Розробили проєкт і сподіваємось отримати фінансування поза державою. Загалом зараз всі кінопроєкти фінансуються закордонними грошима», - зазначив Тихий.
Він нагадав, що проєкт «Позиція Україна» розповідає про життя людей на передовій.
«Це не лише військові, але й місцеві жителі, які залишились і займаються справами, пов’язаними з війною», - зауважив Тихий.
Як повідомляв Укрінформ, 4 травня відбулася премʼєра проєкту «Позиція Україна», що включає 12 документальних фільмів про українців, які опинилися на лінії фронту.