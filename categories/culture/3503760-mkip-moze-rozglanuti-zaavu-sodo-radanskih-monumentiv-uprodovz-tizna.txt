Питання щодо радянських монументів, зокрема, чи залишити їх або перенести на інше місце, Міністерство культури та інформаційної політики може розглянути упродовж тижня.

Про це у коментарі Укрінформу повідомив міністр культури та інформаційної політики Олександр Ткаченко.
“Як тільки нам приходить така заява, я думаю, що упродовж тижня ми спокійно можемо приймати рішення”, - поінформував очільник МКІП.
До цього на пресконференції Ткаченко, говорячи про такі пам'ятки, уточнив, що є певний алгоритм - наприклад, за його словами, пам'ятки національного значення можуть бути перейменовані, або не знесені, а просто перенесені в інше місце, рішенням уряду за поданням МКІП за ініціативи місцевих органів влади.
Якщо йдеться про пам'ятки місцевого значення, то рішення може приймати МКІП, але так само — за поданням місцевих органів влади, додав Ткаченко.
Як повідомлялося, при Міністерстві культури та інформаційної політики та Українському інституті національної пам'яті створили раду, яка займатиметься питаннями дерусифікації, декомунізації та деколонізації.