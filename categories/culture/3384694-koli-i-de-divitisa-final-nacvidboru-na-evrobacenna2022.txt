12 лютого на Суспільному відбудеться пряма трансляція фіналу національного відбору на пісенний конкурс «Євробачення-2022».

Як передає Укрінформ, про це повідомляє Суспільне.
«Суспільний мовник оголосив, що пряма трансляція фіналу Національного відбору на пісенний конкурс Євробачення-2022 відбудеться 12 лютого», - йдеться у повідомленні.
Зазначається також, що виробництвом телеверсії фіналу нацвідбору займатиметься переможець мистецького конкурсу Суспільного ТОВ «Френдс Про ТВ». Компанія створить резервний запис виступу переможця нацвідбору для показу під час проведення Євробачення-2022 та забезпечить постановку номера в італійському Турині.
Як повідомлялося, Суспільне отримало 284 заявки від охочих представляти Україну на пісенному конкурсі Євробачення-2022.
Переможцем Євробачення-2021 став італійський рок-гурт Måneskin з піснею Zitti E Buoni. Тож Євробачення-2022 прийматиме Італія, а саме - місто Турин. Фінал конкурсу відбудеться в арені PalaOlimpico 14 травня. Півфінали — 10 та 12 травня.
Про свою участь у Євробаченні-2022 оголосила 41 країна. Болгарія стала першою країною, яка офіційно представила свою композицію на Євробачення-2022.
Як повідомлялося, на Євробачення-2021 український гурт Go_A увійшов до п'ятірки кращих на конкурсі.