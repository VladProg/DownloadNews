В турецькому Ізмірі в суботу, 9 квітня, о 14:00 в межах CinemAid Ukraine Charity Film Marathon на підтримку України відбудуться покази повнометражної ігрової стрічки "Толока" і короткометражних фільмів "Анна" та "На своїй землі".

Як передає Укрінформ, про це повідомляє пресслужба Держкіно.
«Фільми демонструватимуться українською мовою із турецькими субтитрами. Показ відбудеться у кінозалі мистецького центру "Ізмір-Санат"», - ідеться у повідомленні.
Як нагадали в Держкіно, "Толока" режисера Михайла Іллєнка – це фільм-притча за мотивами балади Тараса Шевченка "У тієї Катерини хата на помості", дія якого охоплює понад 400 років і 14 важливих фрагментів історії України. Толока є символом об'єднання українців у часи складних історичних випробувань.

У ролях: Іванна Іллєнко, Дмитро Лінартович, Богдан Бенюк, Олег Примогенов, Сергій Романюк, Мирослав Гай, Дмитро Рибалевський, Василь Кухарський, Костянтин Войтенко, Тетяна Нагірняк, Євгенія Конюх.
Режисер та автор сценарію – Михайло Іллєнко. Оператор – Олександр Кришталович. Композитор – Роман Вишневський. Художник-постановник – Роман Адамович, Микола Кіщук. Стрічку створено компанією "Іллєнко Фільм" за підтримки Держкіно.
Короткометражний фільм "Анна" режисера Олеся Саніна нагадує про історію українсько-французьких відносин XI століття, коли Анна, княжна Київська, одружилася з французьким королем Генріхом Першим і стала королевою Франції.
У ролях – Домінік Пінон, Валерія Березовська, Володимир Бєляєв. Сценарій – Олесь Санін, Марина Артеменко. Оператор – Сергій Михальчук. Продюсер – Андрій Різоль. Виробництво – PRONTO film.
Короткометражна стрічка "На своїй землі" режисера Саші Кірієнка розповідає про те, що саме любов до рідної землі, до України додає всім нам сил у боротьбі з ворогом.
У ролях – Станіслав Боклан, Ніна Набока, Олександр Биков. Режисер-постановник – Саша Кірієнко, сценарист – Федір Янько. Оператор-постановник – Дмитро Ященков, художник-постановник – Олександра Дробот. Композитори – Сергій Круценко, Олександр Штеінгардт, звукорежисер – Максим Гладецький, художник із костюмів – Тетяна Лавриненко.
Продюсери – Андрій Різоль, Святослав Ризоль. Виробництво – компанія "Вавілон" за підтримки Держкіно.
Захід відбудеться під патронатом Посольства України в Турецькій Республіці та за підтримки Адміністрації муніципалітету Ізміра. Співорганізатор - Асоціація "Дивись Українське".
Як повідомляв Укрінформ у столиці Туреччини Анкарі 31 березня розпочався благодійний CinemAid Ukraine Charity Film Marathon на підтримку України.
З 24 лютого триває російське вторгнення до України. Агресор обстрілює та руйнує ключові об'єкти інфраструктури, житлові квартали українських міст і сіл з використанням артилерії, реактивних систем залпового вогню та балістичних ракет.
Головне фото: фільм "Толока"