Керівник Офісу Президента Андрій Єрмак поспілкувався у режимі відеоконференції з американським кіноактором, режисером і продюсером Робертом де Ніро і продюсером Джейн Розенталь, які є співзасновниками кінофестивалю «Трайбека».

Про це повідомляє Укрінформ із посиланням на пресслужбу ОП.
Єрмак подякував легенді Голлівуду за підтримку України та позицію щодо жахливої війни, яку розв’язала проти нашої держави російська федерація.
«Коли нас підтримують такі люди, як ви, це надихає, дає енергію та сили», – зауважив Єрмак.

Керівник ОП наголосив, що сьогодні Україна воює не лише за себе та свою свободу, а й захищає весь вільний демократичний світ.
У свою чергу Джейн Розенталь зазначила, що дуже важко спостерігати за тим, що відбувається в Україні.

«Ми намагаємося зробити все можливе, щоб допомогти українцям», – сказала вона.
Продюсер виступила з пропозицією продемонструвати відеозвернення Президента Володимира Зеленського до учасників та гостей цьогорічного фестивалю «Трайбека», який відбудеться 8-19 червня.
Керівник ОП підтримав цю ідею й запропонував Роберту де Ніро та Джейн Розенталь розглянути можливість долучитися до підтримки проєкту United24, який має об’єднати людей з усього світу довкола бажання допомогти Україні.
Єрмак також запросив де Ніро відвідати Україну в цей визначальний час, коли буде така можливість. Актор відповів, що з нетерпінням чекає нагоди, зауважили у пресслужбі ОП.
Кінофестиваль «Трайбека» засновано як реакція на теракти 11 вересня 2001 року у США.
Як повідомлялося, наприкінці квітня голлівудська акторка, режисер, фотомодель та посол доброї волі ООН Анджеліна Джолі відвідала Україну. Зокрема, у Львові вона побувала у медзакладі, де лікуються постраждалі від ракетного удару по Краматорську діти, та завітала до вокзальних волонтерів, психологів та лікарів, поспілкувалася з пасажирами евакуаційного поїзда з Покровська.
Крім того, Джолі відвідала евакуйованих з Луганщини дітей у реабілітаційному центрі Борислава на Львівщині.
Фото у тексті: president.gov.ua