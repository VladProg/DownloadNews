В іспанському місті Лас-Пальмас-де-Гран-Канарія на бізнес-форумі Cartoon Business 2023 презентували мультимовний трейлер анімаційного фільму “Мавка”, герої якої говорять мовами країн, де стрічка виходила в прокат.

Як передає Укрінформ, про це повідомляє Державне агентство України з питань кіно.
“У іспанському місті Лас-Пальмас-де-Гран-Канарії стартував бізнес-форум Cartoon Business 2023, на якому продюсерка анімаційного фільму “Мавка” Ірина Костюк та СЕО ліцензійної агенції Nerd agency (FILM.UA Group) Тетяна Рубан на спеціальне запрошення організаторів поділилися секретом світового успіху мультфільму й презентували мультимовний трейлер, герої в якому говорять мовами країн, де анімаційний фільм виходив у прокат”, - ідеться у повідомленні.

Cartoon Business - щорічний престижний захід для лідерів європейського анімаційного ринку.
"Вмикайте відео, слухайте мультимовних героїв й дивіться, який здобутків досягла "Мавка" у кіно", - запрошують творці фільму.
"Мавка. Лісова пісня" створена за мотивами "Лісової пісні" Лесі Українки та адаптована під жанр сімейної анімації.
Анімаційний фільм створений за підтримки Держкіно та Агентства США з міжнародного розвитку (USAID).
Кінотеатральну дистрибуцію в Україні здійснюють FILM.UA Distribution та Kinomania Film Distribution.
Як повідомляв Укрінформ, в Аргентині продовжується широкий кінотеатральний прокат "Мавки".