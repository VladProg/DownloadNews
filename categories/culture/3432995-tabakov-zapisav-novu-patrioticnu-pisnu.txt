Український артист Павло Табаков презентував нову патріотичну пісню, покликану підіймати дух нашого війська і всіх українців.

Про це Укрінформу повідомила PR-менеджер виконавця Галина Гузьо.
«Співак та композитор Павло Табаков (сценічне ім’я - Tabakov) на другому тижні жорстокої війни Росії проти України презентував емоційну пісню «Забирайся, війна!». А цими днями нова прем’єра від виконавця - «Брате мій, вставай!»», - розповіла вона.
Зазначається, що слова пісні - «Вставай! Брате мій, вставай! / Бери у руки зброю - / І землю захищай! / Вставай! Брате мій, вставай! / За нами Україна, / За нами наша рідна земля!», - покликані підтримувати бойовий дух українців.

Відоме гасло «Схід і Захід разом!» набуває нового звучання. Дуже символічно, що автором слів пісні «Брате мій, вставай!» є харків’янка Надія Зінченко, а Павло Табаков – корінний львів’янин. Тож навіть у музичній творчості українці демонструють єдність і спільну боротьбу. Ворог, сам того не усвідомлюючи, об’єднав українців в одну надпотужну силу.
«Не маємо права ані на мить сумніватися у нашій перемозі. Силі й мужності української армії та всіх, хто зараз боронить нашу землю на всіх можливих фронтах, дивується увесь світ. Українці стають справжнім світовим феноменом – унікальним прикладом нескореності та незламності», - наголосив Tabakov.