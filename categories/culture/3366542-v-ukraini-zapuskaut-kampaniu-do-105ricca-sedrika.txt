МЗС до 105-річчя всесвітньо відомого українського твору “Щедрик”, яке відзначатимуть у 2022 році, запускає масштабну культурно-мистецьку кампанію “Щедрик: магія Різдва” (Shchedryk: celebrating Christmas magic).

Як передає Укрінформ, про це повідомляє МЗС України.
“105 років тому в Києві вперше пролунав “Щедрик” - українська мелодія, яка стала символом різдвяних свят у всьому світі. “Щедрик” став інструментом української дипломатії тих часів і звучав у кращих концертних залах Чехословаччини, Австрії, Швейцарії, Франції, Бельгії, Нідерландів, Великої Британії, Німеччини, Польщі, Іспанії”, - ідеться у повідомленні.
Наступного року виповнюється 100 років з моменту, коли “Щедрик” з шаленим успіхом виконали на сцені Карнеґі Гол у Нью Йорку. Після цього світове турне мелодії продовжилось у Мексиці, Бразилії, Аргентині, Уругваї, Кубі та Канаді.
З нагоди цих дат МЗС України разом із партнерами запускає масштабну кампанію “Щедрик: магія Різдва”. Вона розпочнеться у Києві, щоб наступного року почати подорож світом. Ще запланована реалізація кампанії у США у 2022 році.
У Києві 18 грудня о 18:00 розпочнеться концерт на Михайлівській площі, під час якого прозвучить як “Щедрик”, так і інші українські різдвяні колядки та пісні у виконанні відомих українських співаків, знаних хорів та оркестрів. Захід організовує Міністерство культури та інформаційної політики разом з Державним агентством з питань мистецтв та мистецької освіти.
Крім того, 18 грудня (20:00 - 23:00), 19 грудня (17:00 - 23:00) та 24-25 грудня (17:00 - 23:00) відбудеться відеомапінг з історією “Щедрика”. У яскравій 2D та 3D анімації на будівлі Дипломатичної академії України (Михайлівська площа) будуть представлені чотири історичні етапи “Щедрика”: язичницький період й український контекст пісні, європейський, американський період та сучасність. Захід організовує Міністерство закордонних справ, Міністерство культури та інформаційної політики разом з Державним агентством з питань мистецтв та мистецької освіти.
12-16 січня 2022 року (12:00 - 19:00) відбудеться мультимедійна інсталяція в Довженко-Центрі (вул. Васильківська, 1). Мовою сучасного мистецтва, через використання звуку, проєкцій, анімацій, кінетичних об`єктів, глядачам буде показана історія музичної композиції “Щедрик”, точки її перетину з історією України та світовою культурою. Захід організовує Міністерство закордонних справ України.
Вхід на всі події вільний з дотриманням чинних карантинних вимог.
Проєкт реалізується за підтримки Посольства США в Україні та Western NIS Enterprise Fund (WNISEF). Авторка наративу проєкту — засновниця ГО “Інститут Леонтовича” Тіна Пересунько. Айдентика проєкту — студента інституту Projector, курс Identity Максима Шаповала. Photinus studio — автори мультимедійної інсталяції та відеомапінгу (режисер — Олексій Сай). Партнер — Kyiv Academy of Media Arts, курс New Media. Технічний партнер мультимедійної інсталяції — компанія Epson.
Як повідомляв Укрінформ, “Щедрик” — всесвітньо відомий твір для хору українського композитора Миколи Леонтовича, який був створений на початку ХХ століття. 5 жовтня 1922 року український хор Олександра Кошиця дав прем’єрний концерт у найпрестижнішому концертному залі Нью-Йорка Carnegie Hall. Саме в цей день відбулась американська прем’єра “Щедрика”. Після того, як у 1936 році популярний американський композитор українського походження Петро Вільговський написав низку англійських текстів до композиції “Щедрик”, його англомовна версія, відома як “Дзвінка колядка, Колядка дзвонів” (Carol of the Bells), стала однією з найпопулярніших різдвяних пісень у світі.