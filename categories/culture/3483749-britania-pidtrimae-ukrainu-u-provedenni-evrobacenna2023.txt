Велика Британія підтримає Україну в проведенні пісенного конкурсу «Євробачення» наступного року.

Про це заявив міністр підприємництва, енергетики та промислової стратегії Великої Британії Квасі Квартенг у програмі «Sophy Ridge on Sunday» на телеканалі Sky News, передає Укрінформ.
Обговорюючи заяву Президента України Володимира Зеленського щодо проведення конкурсу наступного року, Квартенг сказав, що «з нетерпінням чекає» на це.
На запитання, чи підтримає Велика Британія Україну у проведенні заходу, він відповів: «Абсолютно... ми дійсно підтримували Україну від самого початку цієї кризи, і ми будемо це робити й надалі».
Він додав, що ситуація на війні в Україні була «обнадійливою» і очевидно, що військові цілі росії були «повністю зірвані». При цьому міністр наголосив, що «потрібно подивитися, як розвиватиметься ситуація» далі.
Як повідомляв Укрінформ, в ніч з 14 на 15 травня в італійському місті Турин відбувся фінал міжнародного пісенного конкурсу Євробачення-2022, де виступили 25 учасників. За результатами голосування професійного журі та глядачів конкурсу представник України гурт Kalush Orchestra отримав найбільшу суму балів - 631 (192 від журі, 439 від глядачів) і став переможцем.
Президент Володимир Зеленський заявив, що Україна зробить усе, щоб наступного року прийняти пісенний конкурс «Євробачення» у відбудованому українському Маріуполі.