Виявлена в проваллі у центрі Звягеля на Житомирщині підземна споруда, за попередньою інформацією, датується XVI-XVIII ст.

Як передає Укрінформ, про це у Фейсбуці повідомило Управління культури і туризму Звягельської міської ради.
«Запросили на дослідження археолога, представника Інституту археології НАН України, старшого наукового співробітника Житомирського обласного краєзнавчого музею Тарабукіна Олександра Олександровича. Попередньо оцінили знахідку періоду 16-18 століття (можливо, й більш раннього в разі подальшого дослідження)», - йдеться у повідомленні.

Зазначається, що упродовж двох тижнів буде готовий експертний висновок Інституту археології з результатами експертизи виявлених та взятих на дослідження об‘єктів.
За словами Тарабукіна, знахідка має історичну та культурну цінність, тому на її місці варто продовжити археологічні розкопки.
Як повідомляв Укрінформ, у центральній частині міста Звягель на Житомирщині, батьківщині Лесі Українки, утворилося провалля, спричинене рясними опадами, що впродовж кількох днів тривали в місті. У проваллі видно підземну споруду, яку тепер досліджують.