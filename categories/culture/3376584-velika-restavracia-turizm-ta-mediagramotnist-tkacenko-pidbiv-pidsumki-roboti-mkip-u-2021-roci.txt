Міністр культури та інформаційної політики Олександр Ткаченко розповів, що вдалося зробити у 2021 році в галузі культури, креативних індустрій, туризму та інформаційної безпеки.

Як передає Укрінформ, про це він розповів у своєму ролику в Телеграмі.
"Запрацювала програма "Велика реставрація" - перша з відновлення пам'яток культурної спадщини. Цього року вона охопила більше ніж пів сотні об'єктів. І це - абсолютний рекорд за всі роки незалежної України. Концепція програми внутрішнього та в'їзного туризму "Мандруй Україною" працює. Крім того, нашу країну відвідали в 10 разів більше туристів з Перської затоки, ніж це було раніше. У 2021 році за державної підтримки у прокат вийшли 79 фільмів. Для протидії інформаційним загрозам створено Центр стратегічних комунікацій та інформаційної безпеки. Також розпочато медіапроєкт з підвищення медіаграмотності населення "Фільтр"", - сказав Ткаченко.

Він зазначив, що наразі міністерство активно працює над промоцією безбар'єрності. Приклад - музей Пінзеля у Львові. Зокрема, програма інклюзивного мистецтва продовжиться і наступного року.
Також Ткаченко розповів, що Україну було обрано членом Комітету із захисту культурної спадщини у випадку збройного конфлікту. Також, міністр нагадав, за рішенням Апеляційного суду Амстердама незабаром "Скіфське золото" повернеться до України. А традиційний кримськотатарський орнамент "Орынек" внесено до ЮНЕСКО у список нематеріальної культурної спадщини людства.
За словами Ткаченка, у 2021 році було запущено проєкт "Центри культурних послуг" як інструмент згуртованості громад в 7 областях. Вони дозволять напрацювати змістовні, організаційні, технічні, фінансові рекомендації для створення Центрів культурних послуг по всій країні - відкритих, публічних просторів для згуртування та об'єднання жителів громад.
Також у цьому році було розроблено мінімальні стандарти культурних послуг та внесено зміни до Закону України "Про культуру". Ткаченко підкреслив, що це на законодавчому рівні робить культуру видимою.
Міністр зауважив, що вже завершено оцифрування всіх пам'яток нерухомої культурної спадщини, а це понад 100 тис. об'єктів по всій Україні. Зокрема, Національний реєстр пам'яток, що створюється, не дозволить забудовникам знищувати історичні будівлі та ареали.
"У новому році нас чекають нові виклики, а ще збільшений на 36% бюджет для 2022 року, порівняно з роком, що минає. Але я впевнений - все буде культура!", - додав Ткаченко.
Як повідомлялося, понад 90% об'єктів нерухомої культурної спадщини по всій країні вже мають електронну декларацію.