Група фахівців з Інституту археології має намір дослідити ділянки заповідника "Хортиця", з яких зійшла вода.

Про це повідомив міністр культури та інформаційної політики Олександр Ткаченко в ефірі телемарафону "Єдині новини", передає кореспондент Укрінформу.
"Відповідні роботи розпочато у заповіднику "Хортиця". Ми збираємо зараз групу археологів за допомоги Інституту археології, яка має розпочати офіційну роботу щодо дослідження тих місць, звідки зійшла вода", - сказав очільник МКІП.
Він зауважив, що інтерес для археологів становить не лише Хортиця, а й територія, на якій розташовувалися козацькі Січі.
За словами міністра, це питання є актуальним, оскільки культурній спадщині загрожують міни, обстріли та "чорні" археологи.
"Про це повідомлено ЮНЕСКО, ми попросили допомоги у міжнародної організації ALIPH, щоб та направила міжнародних фахівців для вивчення того, що стало доступним після того, як зійшла вода. Робота розпочалася", - сказав Ткаченко.
Як повідомлялось, у ніч проти 6 червня окупанти здійснили підрив Каховської ГЕС. Внаслідок цього під водою опинились 80 міст і сіл.