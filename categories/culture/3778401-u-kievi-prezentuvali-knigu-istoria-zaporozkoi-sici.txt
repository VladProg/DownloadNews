У столиці відбулась презентація книги "Історія Запорозької Січі", у якій вперше визначено і науково обґрунтовано час та місця постійного розташування над Дніпром та Дунаєм січового Коша.

Як передає кореспондент Укрінформу, видання представили в Українському кризовому медіа-центрі.
Видав книгу “Історія Запорозької Січі” колектив істориків на чолі з науковцями Валерієм Смолієм, Віталієм Щербаком, Юрієм Мициком, Олександром Гуржієм і за участю полковників і полковниць, докторів наук Олени Бачинської, Віктора Горобця, Тараса Чухліба та підполковників, кандидатів наук Андрія Гурбика і В’ячеслава Станіславського.
Це унікальне видання, де вперше визначено і науково обґрунтовано час та місця постійного розташування над Дніпром та Дунаєм січового Коша.
У книзі висвітлено утворення Української Козацької Республіки, матеріальну та духовну культуру січової громади, а також вплив останньої на воєнну історію України ранньомодерної доби.
“Інститут козацтва, Інститут історії спільно із Запорізьким державним університетом і Нікопольським краєзнавчим музеєм розпочали програму дослідження місць Запорозьких Січей. Про всі Січі ми написали у цьому виданні. Ми описали 8 Січей”, - сказав директор Інституту козацтва, доктор історичних наук Тарас Чухліб.

Відео: Український медіа-центр
Він зазначив, що Запорозька Січ займала досить велику територію.
“Запорозькі отамани володіли територією у межах сьогоднішніх Донецької, частини Луганської, Дніпропетровської, звичайно, Запорізької областей, а також частини Херсонської, Миколаївської і Кропивницької областей. Запорозькі козаки прагнули незалежності і тому російська імператриця зруйнувала Запорозьку Січ у 1775 році”, - підкреслив Чухліб.
Читач має змогу ознайомитися з історією українських військових громад на Запоріжжі (1480-ті – середина 1550-х рр.), становленням Січі на Хортиці, історією Томаківської (80-ті pp. XVI ст. ‒ 1593 p.), Базавлуцької (1593-1638 pp.), Микитинської (1639-1652 pp.), Чортомлицької (1652-1709 pp.), Кам’янської (1709-1711, 1730-1734 pp.), Олешківської (1711-1728 pp.), Підпільненської (1734-1775 pp.) та Задунайської Січей (1775-1828 pp.).
“Що привертає увагу і актуалізує цю книгу? Зараз ми маємо певних союзників, завдяки цьому наша країна залишається в тих кордонах, поки що максимально можливих. Але треба пам'ятати, що союзники можуть змінюватись. Вся ця історія показує, що головне зосереджувати свою енергію на подоланні внутрішніх протиріч. У нас достатньо енергії, щоб з більшою силою протистояти зовнішнім загрозам, коли ми об'єднуємось”, - сказав старший науковий співробітник Інституту історії України НАНУ, кандидат історичних наук В’ячеслав Станіславський.
Придбати книгу можна на сайті видавництва “Арій”.
Як повідомляв Укрінформ, на найбільшому в світі книжковому ярмарку у німецькому Франкфурті відбулась презентація книги «Воєнна розвідка України. У небі, на морі, на землі».