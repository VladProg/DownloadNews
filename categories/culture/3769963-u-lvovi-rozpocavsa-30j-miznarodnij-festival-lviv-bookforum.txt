У програмі 30-го міжнародного літературного фестивалю Lviv BookForum, який стартував у Львові - 150 заходів, що відбуватимуться на п'яти локаціях у центрі міста.

Про це під час пресбрифінгу повідомила директорка літературного фестивалю Софія Челяк, передає кореспондент Укрінформу.
Вона наголосила, що цьогоріч до BookForum повертається «Ніч поезії», де гратимуть гурт «Пиріг і Батіг», та поетичний колектив «Landschaft», а вірші читатимуть українські поети Катерина Калитко, Світлана Поваляєва, Ірина Цілик, Ярина Чорногуз, Павло Вишебаба, Олена Гусейнова, Галина Крук, Остап Сливинський та Катерина Міхаліцина.






У Львові відкрився 30-й фестиваль Lviv BookForum / Фото: Анастасія Смольєнко, Укрінформ































Як повідомляв Укрінформ, фокусна тема цьогорічного форуму - «Перепис майбутнього». У програмі фестивалю - 150 подій; 25 подій із прямою трансляцією на сайті; 50 видавництв на книжковому ярмарку; стенди коміксів та книг про російсько-українську війну; презентації книжок українських авторів.
Фестиваль триватиме до 8 жовтня у Пороховій вежі, яка розташована у самому центрі міста.
Організатор заходу - ГО «Форум видавців». Подія реалізовується за підтримки проєкту Агентства США з міжнародного розвитку USAID «Зміцнення громадської довіри (UCBI)», а також Open Society Foundation та Львівської міської ради.