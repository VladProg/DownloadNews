У Львівській національній опері 17 жовтня хорова капела «Дударик» представить святкову програму «Дударик 50». 24 жовтня аналогічний захід планують провести у колонному залі ім. М. В. Лисенка Київської національної філармонії, якщо не завадять карантинні обмеження.

Про це в коментарі кореспонденту Укрінформу під час генеральної репетиції повідомив директор та художній керівник «Дударика» Дмитро Кацал.
«Зараз ще маємо кілька днів, щоб все підтягнути та відшліфувати, щоб на 17 жовтня, був не просто концерт, а діамант. Бо саме в цей день, день нашого народження відмітимо перший такий поважний ювілей. На цьому концерті ми зберемо усі покоління «Дударика», разом нами будуть виступати солісти з Львівської та Київської національної опер, зокрема Людмила Осташ, Тетяна Вахновська, Роман Трохимук та Сергій Магера. Твори виконуватимуться у супроводі нашого хорошого друга - Академічного симфонічного оркестру «INSO-Львів»», - розповів Кацал.






Репетиція хорової капели «Дударик» / Фото: Маркіян Лисейко, Укрінформ





























































Керівник капели наголосив, що ексклюзивними гостями концерту стане музичний колектив стародавньої музики з Києва «Хорея Козацька». У цьому колективі кожен з музикантів є віртуозом гри на старовинних інструментах. Слухачі зможуть почути їх унікальне сольне звучання, а також творчий симбіоз автентичних барв із чоловічим та хлоп’ячим складом капели.


Кацал зауважив, що карантинні обмеження враховані при організації концерту у Львівській опері, до цього готувалися, квитки продали з урахуванням вимоги зберігати соціальну дистанцію.
«В нас покладено багато сил і ресурсу, щоб зреалізувати цей концерт і є такий момент, який закордоном називають «next weekend» або на наступний раз, якщо, наприклад, погана погода, то у них фестиваль переносять на наступний тиждень. Якщо введуть червону зону, то нам теж доведеться цим скористатися. Квитки лишаться дійсними, але віримо, що в неділю все буде гаразд. Інша справа з Києвом…», - додає директор капели.
Київський ювілейний концерт запланований на 24 жовтня у колонному залі ім. М. В. Лисенка Київської національної філармонії. Якщо в Україні, через пандемію та карантинні обмеження заборонять масові заходи та концерти, то «Дударик», можливо, перенесе цей концерт.
«Можливо буде таке, що ми приїдемо і зробимо там Різдвяний і разом з тим ювілейний захід. Бо час дійсно несприятливий», - додав Кацал.
Окрім святкового ювілейного концерту, «Дударик» продовжує радувати львів’ян і гостей міста музичним марафоном. Зокрема, сьогодні, 15 жовтня о 18:00 на сцені Львівської національної філармонії у розважально-музичній програмі «Два по 50? – Будь ласка!» виступатиме вокальна формація «Дударик-FOREVER» у супроводі естрадного оркестру. Гостями свята буде фольклорний ансамбль «Веселка» (м.Білгород-Дністровський). А завтра, у Храмі Святого Лазаря відбудеться Поминальна Служба Божа. Служба відправлятиметься в пам'ять за «Дудариками-Навіки», серед яких Микола Кацал – фундатор і засновник колективу, Василь Сліпак – всесвітньо відомий оперний співак, отець Андрій Дуда – Герой України, військовий капелан, волонтер і знаний громадський діяч та співаки капели, які не розділять із нами свята тут на землі. По завершенню буде влаштована фотовиставка світлин «Дударик-Навіки».