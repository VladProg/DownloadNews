Вінниччина 16 серпня прийняла естафету мистецько-патріотичного проєкту зі створення Міжнародного вишитого рушника єднання «Цвіт вишиванки».

Про це кореспондентові Укрінформу повідомила директорка Вінницького обласного центру народної творчості Тетяна Цвігун.
«Цей проєкт надзвичайно важливий для України та української культури. Це своєрідний меседж у майбутнє від тих людей, які у нелегкі часи змогли об’єднатись заради збереження історії та культури української держави. Адже вишитий рушник це традиція сотень наших поколінь наших предків, це генетичний код нашої нації. Кожна область визначає найрідкісніші й найвпізнаваніші елементи, які притаманні тому чи іншому регіону й вишиває на цьому полотні», - повідомила Цвігун.






Вінниччина прийняла естафету створення Міжнародного вишитого рушника єднання «Цвіт вишиванки» / Фото: Олександр Лапін, Укрінформ


































За її словами, Вінниччина стала одинадцятим регіоном України, де його вишиватимуть. Область прийняла естафету створення рушника єднання «Цвіт вишиванки» від майстрів із Хмельниччини.
На Вінниччині його вишиватимуть упродовж серпня-вересня Тетяна Поплінська та Алла Болгарська, майстрині народного аматорського колективу вишивки «Солов'їні вічка» з м. Ямпіль. Вони відшиють на полотні у техніці «качалкова гладь» характерний для Вінниччини орнамент – подільський вазон.
Опісля завершення своєї частини вишивки, вінничани передадуть рушник єднання майстрам із Житомирщини.
Традиція вишивати рушник єднання з'явилася десять років тому з ініціативи голови Української всесвітньої координаційної ради Михайла Ратушного, Голови Ліги підприємців «Українська справа» Михайла Ратушняка, Голови Благодійного Фонду «Цвіт вишиванки» Євгена Філя, в рамках Всеукраїнського фестивалю національної вишивки та костюма «Цвіт Вишиванки».
За задумом, на ньому будуть зображені орнаменти всіх областей України, Автономної республіки Крим, міста Києва, а також української діаспори по всьому світу.
На полотні завдовжки 12 з половиною метрів вже вишили орнаменти майстри з Тернопільщини, Івано-Франківщини, Черкащини, Полтавщини, Дніпропетровщини, Львівщини, Волині, Криму, Рівненщини, Волині, а також Канади, Польщі, Німеччини, Італії, Великобританії, Австрії, Латвії, Литви, Естонії.