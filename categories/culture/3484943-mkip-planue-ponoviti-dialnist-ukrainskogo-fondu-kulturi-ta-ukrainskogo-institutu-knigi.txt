Міністерство культури та інформаційної політики планує поновити діяльність Українського фонду культури та Українського інституту книги.

Про це повідомив міністр культури та інформаційної політики Олександр Ткаченко в ефірі національного телемарафону, повідомляє кореспондент Укрінформу.
«Наше завдання - поновити діяльність усього креативного сектору, тому що на сьогодні коштів Українського культурного фонду та Українського інституту книги через війну немає. Тому ми ведемо розмову, щоб поновити їхню діяльність. Це дуже важливо сьогодні не тільки для наших артистів, які перебувають за кордоном, а в першу чергу для тих, хто працює в Україні, хто їздить на фронт, хто говорить про те, що культура - це теж фронт. І нам важливо цей фронт тримати», - наголосив Ткаченко.
За його словами, також важливо, щоб друкарні та видавництва працювали. У цьому зв'язку він нагадав про ініціативу першої леді Олени Зеленської.
«У нас є проєкт, над яким ми працюємо спільно з нашими європейськими колегами - проєкт першої леді Books without Borders - друкуємо книжки, в першу чергу для українських дітей, які опинилися за кордоном. Вже кілька тисяч примірників надруковано», - сказав міністр.
Він уточнив, що в межах проєкту книги друкують як українські видавництва, так і західні, яким передають права. Зокрема, книжки для дітей, які виїхали з України, друкують у Польщі.
«Це до речі, перша потреба, про яку питають наші біженці, - книжки», - підкреслив Ткаченко.