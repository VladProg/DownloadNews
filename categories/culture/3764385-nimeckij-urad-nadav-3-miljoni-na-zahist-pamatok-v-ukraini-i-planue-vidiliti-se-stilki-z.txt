Уряд Німеччини від початку повномасштабного вторгнення РФ в Україну надав 3 млн євро для порятунку культурних цінностей і пам'яток та планує виділити ще таку ж суму.

Про це за підсумками зустрічі з представниками делегації німецького Центру допомоги мистецтву України (Ukraine Art Aid Centers) повідомив у Телеграмі начальник Львівської ОВА Максим Козицький, передає Укрінформ.
"Німецький уряд планує виділити ще 3 млн євро на порятунок культурних цінностей і пам’яток в Україні... Від початку повномасштабної війни музеї, заповідники та заклади культури України вже отримали від німецького уряду допомоги на таку ж суму", - йдеться у повідомленні.
Козицький зазначив, що стосовно вже отриманої допомоги йдеться про пакувальні матеріали, ящики для транспортування, матеріали й інструменти для реставрації, вогнегасники, протипожежні покривала, вогнезахисні фарби, осушувачі повітря, генератори, зволожувачі повітря та робоче обладнання. Окрім того, з Берліна до Львова передали 3D-сканер для ініціативи SKEIRON «SaveUkrainianHeritage». Завдяки йому створили 3D-моделі Будинку органної та камерної музики, Латинського собору, церкви Вознесіння Христового та інших памʼяток.
"Я часто зустрічаюся з представниками багатьох міжнародних організацій, всі обіцяють чимось допомогти, але, на жаль, не всі дотримують слова. Дякую нашим німецьким друзям за те, що вони є людьми слова і людьми дії", - наголосив начальник ОВА.
Як повідомляв Укрінформ, за 16 місяців повномасштабної війни (станом на липень 2023 р.) російські війська зруйнували або пошкодили в Україні 1,5 тис. об’єктів культурної інфраструктури та 600 пам’яток культури й історії.