Служба безпеки України оголосила підозру російському актору-пропагандисту Володимиру Машкову, який входить до найближчого оточення вищого військово-політичного керівництва російської федерації та публічно виправдовує збройну агресію рф.

Як передає Укрінформ, про це повідомила СБУ.
Проти зловмисника зібрана доказова база. Встановлено, що після початку повномасштабного вторгнення рф в Україну він неодноразово виступав на підтримку загарбників під час масових заходів за участю володимира путіна.
На власному телеграм-каналі та персональній сторінці в Інстаграм із загальною аудиторією понад 200 тисяч підписників Машков регулярно героїзує воєнні злочини російських військових.
У своїх численних інтерв’ю та виступах в ефірах центральних російських каналів актор закликав до "приєднання" Донецької, Луганської, Херсонської та Запорізької областей України до складу рф.
За даними слідства, фігурант незаконно приїздив до тимчасово окупованих Криму та східних районів України для участі в пропагандистських заходах на підтримку розв'язаної росією агресивної війни.
Ініційовані СБУ експертизи підтвердили факти підривної діяльності Машкова на користь кремля.
Актору інкримінується вчинення злочинів, передбачених трьома статтями Кримінального кодексу України:
ч. 2 ст. 110 (посягання на територіальну цілісність і недоторканність України);
ч. 1 та ч. 3 ст. 436-2 (виправдовування, визнання правомірною, заперечення збройної агресії рф проти України, глорифікація її учасників);
ч. 1 та ч. 2 ст. 332-1 (порушення порядку в’їзду на тимчасово окуповану територію України та виїзду з неї).
Зловмисник перебуває на території російської федерації. Тривають комплексні заходи для притягнення його до відповідальності за злочини проти України.
Як повідомляв Укрінформ, підозру оголосили керівнику російської авіакомпанії "Уральські авіалінії", який забезпечив переправлення військових рф до кордону України цивільним повітряним транспортом. Зловмиснику інкримінується пособництво вищому керівництву та збройним силам росії у веденні війни.