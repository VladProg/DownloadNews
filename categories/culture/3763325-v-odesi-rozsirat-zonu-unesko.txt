Після розширення межа охоронної зони ЮНЕСКО проходитиме по вулицях Старопортофранківській, Пантелеймонівській, Леонтовича та Лідерсівському бульвару.

Таку інформацію розміщено на сайті Одеської міськради, передає Укрінформ.
Експерти Міжнародної ради з охорони пам'яток та історичних місць, на думку яких покладаються керівні органи ЮНЕСКО, наполягають на розширенні меж «Історичного центру Одеси», – до меж Комплексної охоронної зони історичного центру, що визначена Історико-архітектурним опорним планом 2008 року та Генеральним планом Одеси 2015 року.
Директор міського Департаменту культури, міжнародного співробітництва та європейської інтеграції Іван Ліптуга повідомив, що впродовж сесії Комітету всесвітньої спадщини ЮНЕСКО 10 вересня в Ер-Ріяді українська делегація проводила додаткові консультації з керівництвом Центру всесвітньої спадщини ЮНЕСКО щодо розширення меж зони ЮНЕСКО в Одесі.
Ліптуга повідомив, що влітку цього року на виконання рішення 18-ї позачергової сесії Комітету ЮНЕСКО пропозиції щодо нових меж «Історичного центру Одеси» були направлені українською стороною до Центру всесвітньої спадщини для схвалення.

Однак експерти з консультативних органів ЮНЕСКО наполягали на більшому розширенні меж охоронної зони, а саме – до меж Комплексної охоронної зони історичного центру, що визначена Історико-архітектурним опорним планом 2008 року та Генеральним планом Одеси 2015 року.
«Зона основного об’єкта ЮНЕСКО має бути розширена до кордонів комплексної охоронної зони, яка проходить в Одесі по вулиці Пантелемонівській і вулиці Старопортофранківській. Під час наших консультацій з представниками ЮНЕСКО та інших консультативних органів ІКОМОС настояло, щоб ця зона відповідала комплексній охоронній зоні», - зазначив Іван Ліптуга.
Також за словами Івана Ліптуги Комітет всесвітньої спадщини ЮНЕСКО ухвалив рішення про внесення двох об’єктів всесвітньої спадщини «Київ: Собор святої Софії і прилеглі монастирські споруди, Києво-Печерська Лавра» та «Ансамбль історичного центру Львова» до Списку всесвітньої спадщини «Під загрозою».

«Об’єкти всесвітньої спадщини Києва, Львова та Одеси були включені до списку «Під загрозою». Це вагомий результат», - повідомив директор Департаменту Єароінтеграції.
Нагадаємо, в коментарі Укрінформу Іван Ліптуга повідомляв про два ймовірних варіанти розширення зони ЮНЕСКО в Одесі.
Перший – незначне розширення, яке передбачало би включення в себе «точкові мультикультурні об’єкти», наприклад, Кірху, Синагогу, Грецьку церкву, які на сьогодні не увійшли до зони ЮНЕСКО.
«Другий варіант – беремо комплексну охоронну зону, за рекомендаціями ЮНЕСКО. Але це досить велика частина Одеси і треба розуміти, що це велика відповідальність і не лише міста. Це відповідальність й власників квартир, й бізнесу, адже будь-які зміни будинку вимагатимуть процедури узгодження з ЮНЕСКО. Не можна буде знищити пам’ятку архітектури та створити на її місті новобуд. Лише реставрація, лише відновлення. Це, звісно, дорожче, але у цьому полягає основний сенс зони ЮНЕСКО – захистити», - розказав Ліптуга.

За словами Ліптуги, в мерії були прихильники як помірного, так і максимального розширення зони ЮНЕСКО. "Точкове" розширення, підтримували ті, хто знайомий з реаліями управління житлово-комунальною власністю
«Вони прагматично дивляться на ці речі, адже це велика відповідальність - проводити ці роботи з ремонту та реставрації, бо стан будівель, на жаль, поганий», - пояснив посадовець.
Як повідомляв Укрінформ, у серпні 2022 року в МКІП ініціювали включення історичного центру Одеси до Списку всесвітньої спадщини ЮНЕСКО за прискореною процедурою. У жовтні Україна офіційно передала на розгляд ЮНЕСКО номінаційний файл «Історичний центр міста-порту Одеси» для включення до Списку всесвітньої спадщини, а Президент Володимир Зеленський закликав провести позачергову сесію Комітету Всесвітньої спадщини ЮНЕСКО щодо включення історичного центру Одеси до списку. Остаточне рішення щодо включення історичного центру міста до списку всесвітньої спадщини ухвалили 25 січня 2023 року.
Четвертого квітня Генеральна директорка ЮНЕСКО Одрі Азуле прибула до Одеси, де відвідала урочисту церемонію відкриття пам’ятної таблички про включення частини історичного центру Одеси до списку всесвітньої культурної спадщини.