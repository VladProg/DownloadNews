Українсько-канадський гурт Balaklava Blues презентував відеокліп до своєї пісні Let me out, який у метафоричній формі передає відчуття "вічної зими", що триває для українців з 24 лютого 2022 р., і закликає триматися до перемоги.

Відсьогодні, 26 травня, кліп доступний до перегляду на Ютуб-каналі Balaklava Blues, повідомили Укрінформу у пресслужбі гурту.
“Коли для всього світу зима не на часі, в нас, українців всього світу, лютий, який почався 24-го, лютуватиме, допоки війна не закінчиться нашою перемогою. Інколи нам здається, що ми гребемо у своїх човнах наодинці зі своїми страхами посеред промерзлого озера. Але варто озирнутися, аби побачити, що таких одинаків безліч, і ми зі своїми переживаннями не самі. Найжахітливіші страхи і травми не можуть керувати нашим життям. Варто набратися сміливості подивитися їм в очі, аби вони зникли назавжди, міцно взяти в руки весло і впевнено гребти через сніги та морози до нашої перемоги", - пояснила ідею відео учасниця гурту Марічка Марчик.

Як розповіли в пресслужбі, відео знімали взимку 2022 на озері Маскока в провінціі Онтаріо (Канада). Під час зйомок озеро 50-метрової глибини промерзло на 30 сантиметрів, а температура повітря сягала мінус 20°C.
Разом з учасниками Balaklava Blues Марічкою та Марком Марчик у кліпі знялися друзі-музиканти Оскар Ламбаррі та Джаш Сінг. Зняв та змонтував відео канадський режисер та відеограф Педя Мілосавлевич.
Пісня Let me out входить до однойменного альбому, реліз якого відбувся в жовтні 2022. В її аранжуванні використана народна лірична пісня “Косарі косять” з Чернігівської області.
Balaklava Blues - це гурт, створений етнічним українцем з Торонто Марком і киянкою Марічкою. Вони познайомилися у 2014 році на Майдані в Києві, створили сім’ю і стали авторами потужних музичних та театральних проєктів. Мешкають у Канаді. Війна в Україні - частина їхнього життя, бо брати обох служать в ЗСУ, а родичі загинули під Києвом. На своїх виступах музиканти збирають кошти для підтримки України і її Збройних Сил, а деяким українцям допомогли знайти тимчасовий прихисток у Канаді.