В ухваленому сьогодні державному бюджеті на 2022 рік на культуру, креативні індустрії та інформаційну політику передбачено 14,5 млрд грн, що майже на 2 млрд грн більше, ніж торік.

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
"Друге читання бюджету на сферу культури та інформполітики пройдено. Бюджет 2022 року на культуру, креативні індустрії та інформаційну політику – 14,5 млрд грн. У тому числі субвенції – 1,8 млрд грн (Велика Реставрація та Центри культурних послуг). Тепер МКІП без видатків на кіно, але 4,6 млрд грн дофінансування сфер – наша з вами спільна перемога. Непроста (навіть сказав би дуже), але перемога", - наголосив Ткаченко.
За словами міністра, додаткові 4,6 млрд грн – це ще й визнання їхньої вагомості.
"Таку динаміку щороку зростати варто зробити традицією держави", - зауважив він.
Ткаченко звернув увагу на окремі пункти держбюджету.
"Велика Реставрація входить в 2022 з реально належним бюджетом. На реставрацію закладів загальнодержавного значення, будівництво Меморіалу жертв Голодомору, Меморіалу Героїв Небесної Сотні та на реставрацію пам’яток культурної спадщини місцевого значення – 3,6 млрд грн", - зазначив Ткаченко.
В ухваленому бюджеті вперше враховані видатки на Центр стратегічних комунікацій та інформбезпеки, розширення мережі Укрінформу, а також його мовлення за кордоном – 631,2 млн грн.
Заплановане фінансування Державної інспекції культурної спадщини України – 13,8 млн грн та Державної служби охорони культурної спадщини України – 19,3 млн грн.
На збереження історико-культурної та архітектурної спадщини в національних і державних заповідниках закладені 597,7 млн грн.
У держбюджеті збільшили фонд розвитку закладів загальнодержавного значення – 1,8 млрд грн.
Для реалізації планів Українського інституту національної пам'яті передбачили 167,3 млн грн.
"Сума враховує заходи з реалізації державної політики у сфері відновлення та збереження національної пам’яті, забезпечення діяльності Національного меморіального комплексу Героїв Небесної Сотні – Музею Революції гідності та Галузевого державного архіву", - написав Ткаченко.
Фінансово посилюється діяльність Українського інституту книги, підтримка книговидавничої справи та популяризація української літератури у світі – 335,5 млн грн.
За словами міністра, на забезпечення діяльності національних музеїв, національних і державних бібліотек та культурно-просвітницьких центрів передбачені 1,1 млрд грн.
Врахована субвенція місцевим бюджетам на створення центрів культурних послуг (ЦКП) – 100 млн грн за рахунок субвенцій.
На забезпечення функціонування Українського культурного фонду, у тому числі здійснення Фондом заходів з підтримки проєктів передбачені 703 млн грн, повідомив Ткаченко.
Закладені кошти для підготовки кадрів для сфери культури і мистецтва закладами фахової передвищої та вищої освіти – 1,6 млрд грн, у тому числі капітальні видатки розвитку для Київського державного хореографічного училища – 132 млн грн.
Також, повідомив міністр, заплановані заходи у сферах культури та мистецтв, охорони культурної спадщини, вивезення, ввезення і повернення культурних цінностей, державної мовної політики, міжнаціональних відносин, релігії та захисту прав національних спільнот із врахуванням проведення Днів України в Європі та Міжнародного мистецького форуму – 469 млн грн.
Державний комітет телебачення і радіомовлення України отримає 2 млрд грн, "враховуючи здійснення заходів з питань європейської та євроатлантичної інтеграції в інформаційній сфері", відзначив Ткаченко.
"З цієї суми фінансова підтримка Національної суспільної телерадіокомпанії України склала майже 1,9 млрд грн", - зазначив він.
На роботу національних художніх колективів, концертних організацій та їхніх дирекцій, національних і державних циркових організацій передбачено 942,7 млн грн.
На надання освіти закладами загальної середньої та позашкільної освіти державної форми власності, методичне забезпечення діяльності закладів освіти – 273,6 млн грн.
На діяльність Державної служби України з етнополітики та свободи совісті – 17,2 млн грн.
Для Державного агентства України з питань мистецтв та мистецької освіти передбачено 20,1 млн грн.
Вперше фінансуватимуть цифровізацію культури – 40 млн грн, наголосив очільник МКІП.
"І окремо про кіно. Відстоюванням бюджету на цю сферу опікувались ми, збільшивши цифру 673,1 млн грн у першому читанні до 1,687 млрд грн у другому. Яку і затвердили", - заявив Ткаченко.
Він додав, що на засіданні уряду, на якому затверджувався проєкт бюджету, в протоколі зафіксоване його зауваження "щодо необхідності перегляду у першому кварталі додаткових коштів на Музей Голодомору та Гостиний двір".
Як повідомляв Укрінформ, 2 грудня Верховна Рада ухвалила Закон "Про Державний бюджет України на 2022 рік".
У держбюджеті на 2021 рік на культуру та інформполітику було передбачено 12 млрд 524 млн 251,1 грн.