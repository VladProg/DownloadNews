Ми зібрали сім аудіо-уривків для дітей із сучасної літератури та класики

До Міжнародного дня дитячої книги пропонуємо послухати топ-7 уривків з чудових літературних творів для дітей від українських та світових авторів.
«Чудове чудовисько», Сашко Дерманський

Ця книга про незвичайне знайомство дівчинки Соні з чудовиськом Чу. За кілька місяців Чу мусить заробити сім подяк від людей, бо інакше його закинуть у Країну жаховиськ. Безліч пригод і небезпек спіткає героїв, але справжня дружба творить справжні дива...


«Сірка на порох», Іван Андрусяк

Дівчинка з дивним прізвиськом Сірка наглядає вночі за копальнею з видобутку селітри. Та ось на копальню вриваються розбійники, щоб при світлі багаття допитати двох викрадених незнайомців – козака і єврея. Заховавшись у могилі, Сірка стає свідком допиту і дізнається дещо дуже таємне і небезпечне…
Історія про дружбу і зраду, про підлість і честь, про зародження перших почуттів і одвічну українську проблему самоусвідомлення.


«Мій дідусь був черешнею», Анджела Нанетті

Ця книга - родинна історія хлопчика Тоніно, розказана від його імені. Проста і казкова водночас. Така, що зачепить кожного знайомими ситуаціями, подіями, фразами і страхами.
У Тоніно є мама й тато, які не завжди знаходять спільну мову. Є дідусь і бабуся міські, а є - сільські. І вони зовсім різні, бо живуть у різних світах. І саме сільські дідусь і бабуся - Оттавіано і Теодолінда - словами, вчинками, тим, які вони є, відкривають перед Тоніно, а отже - й перед нами, скарби емоцій, вчать розуміти себе й близьких, сприймати і переосмислювати навіть найскладніші речі та явища. Навіть смерть, яка є невід'ємною частиною життя.
Ця історія - повернення в дитинство з його можливістю неможливого і нагадування про те, що дива існують поряд з нами, і що, попри сум, несправедливість та розпач, ми таки зуміємо їх побачити, якщо тільки відкриємо до них серце.


«Усі собаки з космосу», Аня Радомська

Кажан з планети Буль – один із найкращих таємних агентів Галактики. Він прибуває на Землю із важливою секретною місією. Та от лихо, Кажан прослухав, якою! Тим часом інші космічні агенти кудись безслідно зникають, а ночами в місті орудують таємничі злюни.
Перед вами весела пригодницька історія для молодшого шкільного віку про велику відвагу, міцну дружбу та перемогу добра, яка нікого не залишить байдужим!


«Коли сніг пахне мандаринками», Оксана Давидова

Герої оповідань сучасних українських письменниць і письменників, що увійшли до збірника «Коли сніг пахне мандаринками», — підлітки. Іноді у святкову пору вони втрапляють у халепи чи переживають дивні пригоди, часом отримують несподівані дари або сумують через болісні втрати і не розуміють, як увімкнути кнопку «радість» на замовлення. Але врешті­решт найважливіше для кожного з них — зустріти Новий рік та Різдво з найближчими. І в цьому — справжня святкова магія.


«Зачарована Десна», Олександр Довженко

Автобіографічна повість наповнена спогадами дитинства про гарні часи, де маленькою наївною дитиною помічаєш красу у всьому, що оточує… Але якщо зануритися у твір вже дорослим – приходить смуток, ностальгуєш за минулим та починаєш розуміти, що хотів донести автор…


«Різдво приходить у Країну Мумі-тролів», Гаріді Алекс, Давідссон Сесілія, Янссон Туве

Одного ранку в грудні урвався довгий зимовий сон родини Мумі-тролів. Світ за стінами будиночка змінився до невпізнання: щось біле й загадкове вкрило всю Долину Мумі-тролів, туди й сюди сновигали чепурулі й гемулі, обвішані подарунками й пакунками зі святковими наїдками та напитками. Усі перебували у схвильованому очікуванні чогось, що прямувало до Мумі-долини. Те загадкове Щось видавалося дуже небезпечним і називалося Різдвом.
Перше фото: Aaron Burden / Unsplash