Троє членів знімальної групи фільму «Раст» (Rust) подали до суду на актора Алека Болдвіна та продюсерів кінострічки після фатальної загибелі операторки українського походження Галини Гатчінс.

Про це повідомляє Укрінформ з посиланням на The Hill.
Як зазначається, три члени знімальної групи Росс Аддієго, Різ Прайс та Доран Кертін подали цивільний позов проти Болдвіна та компаній Rust Movie Productions, LLC і El Dorado Pictures, звинувачуючи їх у недбалості та заподіянні емоційного стресу.
Відповідно до заяви, наданої їхнім адвокатом та юридичною фірмою Vigil, члени знімальної групи були на «лінії вогню» Болдвіна, коли він застрелив Гатчінс на зйомках фільму в Нью-Мексико в 2021 році.
У позові наголошується, що продюсери найняли людей, на яких раніше надходили скарги з техніки безпеки. Крім цього, за їхніми словами, до складу команди взяли відповідальну за зброю Ханну Гутьєррес-Рід попри відсутність у неї досвіду.
У заяві йдеться, що численні скарги від знімальної групи «були проігноровані, а акторам і команді дозволялося поводитися зі зброєю без належного навчання».
Після інциденту, як сказано в позові, відповідачі «не пропонували жодних діагностичних послуг або будь-яких значущих послуг з емоційного чи психічного здоров’я позивачам».
«Незважаючи на це, позивачі незалежно шукали підтримки у вирішенні своїх травм, які включають - але не обмежуються цим - безсоння, тривогу, депресію та симптоми посттравматичного стресового розладу», - йдеться у позові.
Як повідомляв Укрінформ, інцидент стався у жовтні 2021 року, коли Болдвін вправлявся у діставанні пістолета на зйомках фільму. Пізніше продюсери фільму були оштрафовані та різко розкритиковані владою за недотримання правил безпеки.
На початку жовтня минулого року стало відомо, що Алек Болдвін досяг мирової угоди з сім'єю української операторки Галини Гатчінс.
Офіс шерифа округу Санта-Фе оголосив наприкінці жовтня про завершення розслідування. Справу передали місцевій окружній прокурорці Мері Кармак-Олтвіс.
На початку лютого Алеку Болдвіну було офіційно висунуто обвинувачення у ненавмисному вбивстві на зйомках фільму «Раст» (Rust) операторки українського походження Галини Гатчінс.
Пізніше прокуратура пом'якшила обвинувачення американському актору Алеку Болдвіну у справі про ненавмисне вбивство на зйомках фільму «Раст» (Rust) операторки українського походження Галини Гатчінс.
Фото: Evan Agostini/Invision/AP