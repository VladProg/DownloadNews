Український інститут у партнерстві з ірландською маркетинговою технологічною компанією usheru запустили сайт із базою вітчизняних фільмів для знайомства світового глядача з українським кіно.

Як передає Укрінформ, про це повідомляє Український інститут.
Зазначається, що на початку повномасштабної війни представники usheru звернулися до інституту з прагненням допомогти Україні в межах своєї компетенції – створення сайтів-агрегаторів для промотування фільмів різних країн.
Результатом співпраці став сайт, покликаний популяризувати український кінопродукт та ширше познайомити з ним міжнародну аудиторію. Онлайн-ресурс також сприяє доступу до легального перегляду українського кіно.
"Війна в Україні завдала шкоди всім сферам українського життя, зокрема й кінематографу. Наша команда хотіла б трохи допомогти, тому ми долучилися до розвитку сайту, аби продемонструвати та просувати українську креативну галузь на світовій арені. Дивлячись українські фільми, глядачі усього світу можуть віддати шану українській культурі та підтримати кінопрофесіналів. Перегляд фільмів ще ніколи не був таким змістовним", – зауважив співзасновник та гендиректор usheru Олівер Феган.
Так, за допомогою сайту ukrainefilms.com можна знайти, де переглянути той чи інший український фільм залежно від геолокації людини. Користувачам пропонується перегляд у кінотеатрах різних країн та міст, якщо йдуть активні покази стрічки, або ж онлайн, якщо вона є на VOD-платформах країни перебування.
На сьогодні сайт працює в тестовому режимі.
За словами програмного менеджера напряму кіно в Українському інституті Ірини Кипоренко, обговорення потенційної співпраці з usheru почалося ще минулого року
“І ось, після декількох місяців роботи над проєктом, партнери створили, мабуть, одну з найширших баз українського кіно. Дякуємо компанії usheru за підтримку українського кіно та допомогу в реалізації проєкту. Адже саме зараз дуже важливо говорити про Україну зі світом усіма доступними методами. Робити це через кіно – універсально і зрозуміло”, – наголосила вона.
Як повідомляв Укрінформ, Міністерство культури та інформаційної політики спільно з Державним агентством України з питань мистецтв та мистецької освіти ініціювали новий проєкт Ukraine War Art Collection, мета якого – архівувати та записувати творчість українських митців під час війни.