Сьогодні, 4 травня, в Естонському національному музеї в Тарту розпочинає роботу щорічна Конференція Європейського музейного форуму (4-7 травня), наприкінці якої будуть вручені нагороди кращим музеям Європи 2022 року.

Про це повідомили Укрінформу в пресслужбі київського Victoria Museum, номінованого на отримання Премії European Museum of the Year 2022 (EMYA-2022).
Зазначається, що три з половиною дні триватиме насичена подіями, обговореннями програма конференції. Представники двох українських музеїв, зокрема, будуть залучені в заходах 5 травня. Вдень директор Національного музею Революції гідності (Maidan Museum) Ігор Пошивайло візьме участь в панельній дискусії «Музеї в неспокійні часи». Ввечері Вікторія Лисенко, засновниця і кураторка музею костюма та стилю ХІХ сторіччя Victoria Museum, поспілкується з колегами в рамках обговорення «Приватні ініціативи відкривають скарби широкій аудиторії».
Увечері 7 травня пройде церемонія нагородження EMYA-2022. До числа номінантів на престижну нагороду увійшов представник України - Victoria Museum.
Цей приватний музей був заснований і відкритий для відвідувачів у 2017 році. Це повністю меценатський проєкт. Під час воєнного стану вхід до нього (а також усі заходи, що проводяться ним) є безкоштовним. Музей відображає культуру та історію української інтелігенції, яка жила в Києві, Одесі, Львові, Харкові та інших великих містах України до перевороту 1917 року. Нині у музеї представлена колекція з понад 1500 оригінальних експонатів, відреставрованих та збережених для подальших поколінь.

Водночас завдяки вимогам керівництва Victoria Museum, опублікованим у відкритому доступі, суддівство премії EMYA-2022 виключило з цьогорічної програми три російських музеї як представників країни-агресора, що під час війни нищить в Україні людські життя, пам’ятки архітектури, культурні заклади, включаючи музеї. «Ця вимога була для мене принциповою, адже моя позиція повністю збігається з політикою Міністерства (культури та інформаційної політики України - ред.) - культура не може бути поза політикою», - підкреслила Лисенко.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.
На боротьбу з агресором піднявся весь народ України.
Європейський Союз запровадив вже п’ять пакетів економічних та особистих санкцій проти російської федерації.
Фото: Eesti Rahva Muuseum / Estonian National Museum via Facebook