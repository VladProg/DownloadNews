Після 118 днів страйку профспілка голлівудських акторів SAG-AFTRA офіційно досягла попередньої угоди щодо нового трирічного контракту з кіностудіями.

Як передає Укрінформ, про це повідомляє The Hollywood Reporter.
Телевізійно-театральний комітет SAG-AFTRA схвалив угоду одноголосним голосуванням у середу. Таким чином страйк завершився о півночі у четвер (7 година ранку за Києвом).
Зазначається, що у п’ятницю угоду ще буде передано на затвердження національній раді профспілки. Профспілка виконавців оголосила про тимчасову угоду в середу після приблизно двох тижнів відновлення переговорів.
Попри те, що багато деталей угоди ще залишаються невідомими, у профспілці заявили, що угода оцінюється в понад 1 мільярд доларів США і включає підвищення зарплати, яке «перевищує те, що отримували інші профспілки цього року» та положення щодо штучного інтелекту.
Попередня угода також передбачає підвищення компенсацій для досвідчених виконавців і «важливі положення контракту, що захищають різноманітні спільноти».
У вересні голлівудські сценаристи завершили майже п’ятимісячний страйк.
Як повідомлялося, голлівудські актори приєдналися до страйку сценаристів, припинивши теле- та кіновиробництво в рамках першого спільного страйку в індустрії за понад шість десятиліть після провалу переговорів із великими кіностудіями та стримінговими сервісами.
Протестувальники вимагають, щоб кіностудії й стримінгові сервіси погодилися на більш справедливий розподіл прибутків та кращі умови праці. Вони також хочуть гарантій, що штучний інтелект і створені комп’ютером «цифрові обличчя» та голоси не будуть використовуватися для заміни акторів.