Міжнародний фестиваль класичної музики Odessa Classics цьогоріч пройде в містах Естонії.

Як передає Укрінформ, про це Міністерство культури та інформаційної політики України повідомляє в Телеграмі.
"VІІІ Міжнародний музичний фестиваль Odessa Classics відбудеться! Фестиваль стартує з 31 травня по 4 червня в Естонії - в Таллінні, в Тарту, і в Центрі Арво Пярт в Лауласмаа", - ідеться в повідомленні.
Зазначається, що провести цьогоріч фестиваль класичної музики Odessa Classics в Одесі не вдасться у зв'язку з російською агресією.
Офіційне відкриття фестивалю відбудеться 31 травня в Естонському концертному залі в Таллінні за участю артиста-резидента фестивалю Odessa Classics Даніеля Хоупа, Олексія Ботвінова та Естонського національного симфонічного оркестру під керівництвом Оларі Елтса.
Квитки на всі концерти доступні на сайті фестивалю. Там же можна знайти програму Odessa Classics Tallinn українською, англійською та естонською мовами.
Як повідомляв Укрінформ, балетну групу Черкаського академічного заслуженого українського народного хору комунального закладу "Черкаська обласна філармонія Черкаської обласної ради" запросили, взяти участь у танцювальному фестивалі La Borgata che Danza в Італії.
Фото: odessatallinn.com