Суспільний мовник оголосив результати мистецького конкурсу на створення пісні для Національного відбору на участь у Дитячому пісенному конкурсі "Євробачення-2021".

Як передає Укрінформ, про це повідомляє «Суспільне. Культура».
«Переможницею стала Марина Круть. Співачка, бандуристка і композиторка виграла конкурс з піснею "Save this world"», - ідеться в повідомленні.
Як зазначається, переможця Національного відбору на Дитяче Євробачення-2021 визначать під час телеконцерту 23 жовтня — суспільний телеканал «UA: Культура» проведе фінал у форматі телевізійного концерту. Долю фіналістів вирішуватимуть професійне журі та глядачі за допомогою онлайн-голосування.
До участі відібрано 12 фіналістів: Арсеній Грищенко, Анастасія Дорошенко (Nana Do), Дарина Зінченко, Каріна Корнута, Дарина Кривенко, Анжеліна Макфарлейн (RREALINA), Вероніка Морська, Єлизавета Петрук, Дар’я Реброва, Софія Скварук, Марія Ткачук, Олена Усенко (Ellen Usenko).
Як повідомляв Укрінформ, Суспільний мовник продовжив мистецький конкурс на створення пісні для учасників національного відбору Дитячого пісенного конкурсу Євробачення-2021 до 26 вересня.
Фінал Дитячого пісенного конкурсу Євробачення-2021 відбудеться 19 грудня у паризькому концерт-холі La Seine Musicale, розташованому на острові Іль-Сеґен посеред річки Сена. Суспільний телеканал «UA: Культура» транслюватиме фінал.