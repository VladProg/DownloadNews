Світова прем'єра повнометражного документального фільму «Бартка» українського режисера Володимира Бакума відбудеться на міжнародному кінофестивалі Film Festival Cottbus у секції EcoEast, який пройде з 7 по 12 листопада у Коттбусі (Німеччина).

Як передає Укрінформ, про це Державне агентство України з питань кіно повідомляє у Фейсбуці.
Як зауважили в агентстві, це перший український фільм з екотематики в цій секції.
«Картина розповідає про лісничого Василя Павловича з українських Карпат, який все життя займається рубкою лісу та періодично страждає від паводків. На думку героя, паводки спровоковані глобальним потеплінням. Де ж правда?» - ідеться про сюжет стрічки.
Film Festival Cottbus є одним із провідних світових фестивалів сучасного кіно в Центральній та Східній Європі.
Секція EcoEast зосереджена на фільмах із Центральної та Східної Європи, які підіймають тему екології та її загрозам від лісозаготівлі до розробки кар'єрів. Фестиваль щорічно презентує до 10 кінострічок на тему екології у даній секції.
Як повідомляв Укрінформ, світова премʼєра фільму «Уроки толерантності» українського режисера Аркадія Непиталюка відбудеться 9 листопада на Талліннському кінофестивалі «Темні ночі» - Tallinn Black Nights Film Festival (PÖFF) у секції «Вибір критиків».
Фото: usfa.gov.ua