Компанія Sony Music купила весь каталог пісень легендарного 80-річного американського співака Боба Ділана за близько 200 мільйонів доларів США.

Як передає Укрінформ, про це повідомляє CNN.
«Я радий, що всі мої записані пісні можуть залишитися там, де їм місце», – заявив сам Ділан.
Офіційно компанія не назвала вартість угоди, проте за даними американських ЗМІ, її вартість дорівнює близько 200 млн доларів США.
Сама угода була завершена ще у липні минулого року, проте офіційно про неї оголосили лише зараз.
У компанії зазначили, що угода включає "всі записані пісні Боба Ділана з 1962 року".
Боб Ділан (псевдонім Роберта Аллена Ціммермана) - американський співак, композитор, поет і гітарист, з лірики якого запозичено багато крилатих фраз, а музика вплинула на творчість величезної кількості композиторів-піснярів.
Як повідомляв Укрінформ, у грудні 2020 року компанія Universal Music купила авторські права на пісні легендарного 79-річного американського співака Боба Ділана за понад 300 мільйонів доларів США.