У Чернівцях помер народний артист України, засновник вокально-інструментального ансамблю "Смерічка" Левко Дутківський.

Про це у Фейсбуці повідомляє Чернівецька обласна військова адміністрація, передає Укрінформ.
"Не стало видатного композитора, нашого земляка Левка Дутківського. Засновник і керівник вокально-інструментального ансамблю «Смерічка», Народний артист України, режисер, педагог, один із основоположників української естрадної музики помер у Чернівцях після інфаркту та перенесеного коронавірусу. 9 квітня йому виповнилося 80 років", - йдеться у повідомленні.
Левко Дутківський - автор легендарних композицій, пісень, які прославили Буковину. Він народився 9 квітня 1943 у селищі Кути Івано-Франківської області.
1963 року закінчив Мукачівське музпедучилище за спеціальністю вчитель музики і співів, а 1977-го - Київський державний інститут культури ім. О. Корнійчука, (спеціалізація режисура масових видовищ).
1966 року на Буковині у місті Вижниця Левко Дутківський створив біг-біт групу "Смерічка". Для ансамблю Дутківський написав і аранжував пісні "Сніжинки падають" (1966), "Бажання" (1967), "У Карпатах ходить осінь" (1968) на слова Анатолія Фартушняка, рок-композицію "Черемоше сивий" (1969) на слова Миколи Негоди, блюз-баладу "Скрипка без струн" (1971) на слова Анатолія Драгомирецького та інші.
Ці твори з елементами рок-, поп-музики, джазу та українського фольклору визначили творчий напрямок "Смерічки".
Своєрідний новаторський музичний стиль і манеру виконання "Смерічки" Дутківського підхопив Володимир Івасюк. Свої перші твори Івасюк приніс Дутківському, завдяки "Смерічці" вони стали популярними у світі. Керований Левком Дутківським колектив здобув лауреатські перемоги з піснями "Червона рута" і "Водограй" на телеконкурсах "Пісня-71", "Пісня-72".
З 1973-го Дутківський разом із "Смерічкою" працював в Чернівецькій обласній філармонії і гастролював.
Ним було написано понад 100 музичних творів, які стали надбанням українського естрадного мистецтва і увійшли до репертуару видатних, популярних співаків та колективів.
Завдяки Дутківському та керованому ним ансамблю "Смерічка" починався професійний злет і популярність солістів "Смерічки" Назарія Яремчука і Василя Зінкевича, композитора Володимира Івасюка, співаків: Софії Ротару, Людмили Артеменко, Іво Бобула, Павла Дворського й інших.
1996-го заснував і провів як режисер та сценарист Всеукраїнський фестиваль естрадної пісні ім. Н. Яремчука у м. Вижниця. Левко Дутківський був головою і членом журі престижних пісенних фестивалів. Очолював на громадських засадах обласний благодійний фонд імені Назарія Яремчука.
Фото з відкритих джерел