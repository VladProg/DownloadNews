Гендиректорка ЮНЕСКО Одрі Азуле долучилася до приготування борщу та дегустації страви в одному із столичних ресторанів під час презентації ідеї музею борщу.

Захід організований експерткою, менеджером подання борщу до ЮНЕСКО Мариною Соботюк та шеф-кухарем Євгеном Клопотенком у ресторані "Сто років тому вперед", повідомляє кореспондент Укрінформу.
"Те, що ми робимо, - це кулінарна дипломатія. Сьогодні ми підготували перформанс, де зазначили, що прагнемо створити музей борщу - і діджитальний, і офлайновий. Таким чином, ми підтримаємо програму ЮНЕСКО зі збереження цього елементу нематеріальної спадщини"- сказав Клопотенко.






Гендиректорка ЮНЕСКО Одрі Азуле долучилася до приготування борщу та дегустації страви / Фото: Геннадій Мінченко, Укрінформ








































На заході продемонстрували процес вирощування буряка із зернини до коренеплоду на імпровізованій грядці. Поряд із городиною розмістили банки, наповнені інгредієнтами для традиційної української страви. Гості ресторану ознайомилися з різноманітними дослідженнями про борщ.
Учасники делегації, зокрема гендиректорка ЮНЕСКО Одрі Азуле, міністр культури та інформаційної політики Олександр Ткаченко та перша заступниця міністра закордонних справ Еміне Джапарова долучилися до приготування цієї страви.
"Цей борщ був без м'яса. Азуле додала білі гриби, Еміне - червоний перець, очільник МКІП додав картоплю, а я - насіння кропу", - розповів шеф-кухар.
Надалі готову страву законсервували у скляних банках, після чого Азуле письмово засвідчила, що страва приготована за її участі.
"Це буде першим елементом майбутнього музею борщу", - підкреслив Клопотенко.
За словами організаторів, музей міститиме усі інгредієнти, які люди додають до борщу. Також планують зібрати цікаві факти про страву. Після екскурсу у відвідувачів такого музею буде змога скуштувати борщ з будь-якими інгредієнтами.
"Термін "кулінарна дипломатія" сформувався у Кореї у 1980-х роках, коли завдяки кімчі популяризували країну. Ми хотіли показати, що борщ для нас - це те ж, що для корейців кімчі. Це наша ідентичність, яку ми маємо підтримувати. Якщо ЮНЕСКО допоможе нам із розвитком, це буде дуже добре", - наголосив Клопотенко.
Як повідомляв Укрінформ, український борщ внесли до Списку нематеріальної культурної спадщини ЮНЕСКО, що потребує негайної охорони, 1 липня 2022 року.
3 квітня гендиректорка ЮНЕСКО Одрі Азуле прибула до Києва. На 4 квітня запланований її візит до Одеси, де за її участі планують відкрити на розі вулиць Пушкінської та Ланжеронівської, біля Морського музею, інформаційну табличку про включення об’єкта «Історичний центр Одеси» до Списку всесвітньої спадщини ЮНЕСКО.