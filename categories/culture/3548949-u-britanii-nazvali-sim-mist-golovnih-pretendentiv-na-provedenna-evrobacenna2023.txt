У Великій Британії оголосили список міст, які поборються за право проведення пісенного конкурсу Євробачення 2023 року.

Про це повідомляє ВВС, передає Укрінформ.
За проведення Євробачення-2023 змагатимуться такі міста, як Бірмінгем, Глазго, Лідс, Ліверпуль, Манчестер, Ньюкасл та Шеффілд, хоча всього зацікавленість у проведенні пісенного конкурсу виявили 20 британських міст.
Повідомляється, що вибір з семи міст, що залишились у когорті претендентів на проведення конкурсу, робитиметься на основі наступних критеріїв:
- наявність відповідного приміщення та достатнього простору для виконання вимог пісенного конкурсу;
- зобов’язання, які може взяти місто чи регіон щодо проведення заходу, включно з фінансовим внеском;
- силу культурної пропозиції, яка включає місцеву та регіональну діяльність поза межами власне пісенного конкурсу, а також демонстрацію української культури та музики;
- узгодження зі стратегічними пріоритетами BBC як громадського мовника, такими як забезпечення цінності для всіх аудиторій і підтримка креативної економіки у Великій Британії.
Переможця, який отримає право проведення Євробачення-2023, буде обрано восени.
Як повідомляв Укрінформ, Велику Британію було обрано місцем проведення конкурсу після того, як організатори вирішили, що його не може проводити Україна, переможець 2022 року.
Прем’єр-міністр Великої Британії Борис Джонсон заявив, що його країна проведе Євробачення-2023 від імені України.