Міністерство культури та інформаційної політики, Держагентство України з питань мистецтв та волонтери створили нацпортал «Поезія Вільних», де кожен може поділитися своїми творами, які навіяла війна.

Як передає Укрінформ, про це написав міністр культури та інформаційної політики Олександр Ткаченко в Телеграмі.
«Сьогодні багато людей відчули потребу ділитися тим, що вони переживають через поезію, рефлексувати біль крізь змістовні рядки своїх творів.Саме тому Міністерство культури та інформаційної політики та Держмистецтв за участі ініціативних волонтерів, створило нацпортал «Поезія Вільних». Це майданчик, на якому кожен українець може поділитися своїми творами, які навіяла жахлива війна, розв’язана російською федерацією 24-го лютого 2022 року.Кожен вірш, кожен рядок, кожне слово – це м’яка сила, яка вже частина Української історії. Після нашої перемоги, майбутні покоління мають пам’ятати крізь що ми пройшли та надихнутись відвагою і героїчною боротьбою», - написав Ткаченко.

Він зазначив, що після перемоги України над росією МКІП випустить друковану збірку віршів, до якої увійдуть найкращі роботи талановитих митців, що долучилися до ініціативи «Поезія Вільних».
«Ми точно знаємо, що війни закінчуються, а поезія – ні», - додав міністр.
Як повідомляв Укрінформ, міністр культури та інформаційної політики Ткаченко разом з міністрами культури ЄС звернулися до ЮНЕСКО щодо скасування проведення 45-ї сесії Комітету всесвітньої спадщини в Казані та перенесення її до Львова.
Із 24 лютого триває масштабне російське вторгнення до України. Агресор обстрілює та руйнує ключові об'єкти інфраструктури, житлові квартали українських міст і сіл з використанням артилерії, реактивних систем залпового вогню та балістичних ракет.
В Україні запровадили воєнний стан та оголосили загальну мобілізацію.
Фото з відкритих джерел.