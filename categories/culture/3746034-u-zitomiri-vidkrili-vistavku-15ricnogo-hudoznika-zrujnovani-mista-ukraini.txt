У Житомирському обласному літературному музеї відкрилася виставка картин 15-річного художника з Хорошева Максима Косякевича «Зруйновані міста України».

На полотнах зображені Маріуполь, Бахмут, Харків, Миколаїв, Житомир та інші міста, що зазнали руйнувань через російські обстріли. Про це повідомляє кореспондент Укрінформу.






Виставка 15-річного художника Максима Косякевича «Зруйновані міста України» у Житомирі/Фото: Ірина Чириця























































«На виставці «Зруйновані міста України» представлені 14 моїх робіт. Я почав малювати їх у грудні минулого року, і загалом на це пішло майже п'ять місяців. Найважче було зібратися з думками і сісти за малювання. Коли я малював ці картини, часто плакав. Для мене важливо показувати їх, аби люди не забували, що в Україні йде війна», - розповів Максим Косякевич.
Усі йоо картини створені у стилі графіки. Вони у чорно-білих тонах і намальовані простим олівцем. На одну роботу митець витрачав від трьох днів до двох тижнів.
За його словами, картини він створював на основі фото, опублікованих у ЗМІ, а частину світлин надсилали друзі з міст, які зазнали бомбардувань з боку російської армії. Зокрема, на полотнах зображені ліцей №25 у Житомирі, Свято-Покровський храм у Малині, Північна Салтівка у Харкові, дитячий садок в Авдіївці, центральна вулиця Бахмута, місця поховання цивільних та руйнування в Маріуполі, будівля Миколаївської ОВА. На одній із картин митець намалював Героя України Олександра Мацієвського.
Юний художник додав, що найважче було малювати Маріуполь. На одну із картин, присвячених цьому зруйнованому місту, він витратив майже місяць часу.
Максим Косякевич – лауреат першої премії у номінації «Малюнок» конкурсу сучасного мистецтва «Відсіч. Арт. Весна-2023». Раніше його роботи експонувалися у Хорошеві та Житомирі. Сьогодні хлопець – студент Житомирського технологічного фахового коледжу Київського національного університету будівництва і архітектури за спеціальністю «Графічний дизайн» .