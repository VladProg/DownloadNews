Російська агресія спрямована на тотальне знищення української духовності та ідентичності, тож збереження культурної спадщини України має надзвичайне значення.

На цьому наголосив в.о. міністра культури та інформаційної політики Ростислав Карандєєв під час публічного обговорення у Мілані щодо реконструкції та збереження культурної спадщини в межах проєкту «Лабораторія відбудови України», передає Укрінформ із посиланням на МКІП.

«Російська агресія призвела до численних людських втрат, руйнації об’єктів культурної спадщини, викрадення культурних цінностей та спроби стерти українську національну пам’ять. Збереження історико-культурної спадщини в умовах ведення бойових дій та притягнення до відповідальності країни-агресора за завдану шкоду має надзвичайне значення», – підкреслив Карандєєв.
Він подякував італійським партнерам за підтримку та співпрацю у відновленні культурних об’єктів в Україні, зокрема Спасо-Преображенського собору в Одесі.
«Переконаний, що спільними зусиллями цивілізований світ переможе та встановить верховенство загальнолюдських цінностей», – наголосив Карандєєв.
Мета заходу, організованого Міланською трієнале та Національним музеєм мистецтв XXI століття (MAXXI), – розглянути питання реконструкції міст та архітектурних об’єктів, а також збереження та відновлення культурної спадщини України, яка страждає через війну.
Особлива увага була приділена відновленню Одеси, патронат над яким взяла на себе Італія, а також реставрації Спасо-Преображенського собору та інших історичних об’єктів міста.
У заході взяли участь представники урядів України та Італії, мери італійських та українських міст, представники культурних інституцій.
Як повідомлялося, проєкт «Лабораторія відбудови України» включає три етапи, які пройдуть в Мілані, Римі та Києві. Другий етап обговорень та заходів відбудеться в римському музеї MAXXI та стане продовженням діалогу між сторонами, які беруть участь в проєкті. Завершальною подією стане конференція у Києві, де буде закладена основа для подальшої розширеної колаборації та перевірено ефективність розроблених планів щодо співпраці.
У ніч проти 23 липня Росія завдала масованого ракетного удару по центру Одеси. Унаслідок обстрілу руйнувань зазнали Будинок учених, п’ять дитячих садочків, чотири школи, багато житлових будинків, низку історичних споруд у центрі Одеси та Спасо-Преображенський собор, що перебуває під охороною ЮНЕСКО.