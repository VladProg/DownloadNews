Відомий англійський актор Бенедикт Камбербетч зніметься у фантастичному фільмі «Ранок» (Morning) від кінокомпанії HanWay Films.

Як передає Укрінформ, про це повідомляє The Hollywood Reporter.
Також у стрічці зіграють американська акторка й володарка премії «Оскар» у 2020 році за роль у фільмі «Шлюбна історія» Лора Дерн та англійський актор Ноа Джуп із фільму жахів «Тихе місце».
Зазначається, що сюжет «Ранку» розгортається в недалекому майбутньому, коли для людей доступна таблетка, яка позбавляє потреби спати. Крім того, за допомогою штучного сонця немає кінця ранковому денному світлу, життю та роботі.
Коли почнуться зйомки «Ранку» та коли вийде сам фільм - наразі невідомо.
Як повідомлялося, серед зіграних Камбербетчем ролей найвідоміша - легендарного детектива Шерлока Холмса у серіалі BBC "Шерлок", за яку він отримав кілька номінацій на Еммі та BAFTA. Також був номінований на Оскар за роль в історичному трилері "Гра в імітацію" 2014 року. Крім того, він знявся у фільмах "Спокута", "1917", "12 років рабства", "Зоряний шлях у темряву", двох фільмах про Хоббіта та інших.
Фото: ALBERT L. ORTEGA / GETTY