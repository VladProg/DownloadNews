Приморський районний суд Одеси повернув ДП «Одеський державний цирк» нежитлову будівлю, розташовану на вулиці Князівській, 32.

Як передає Укрінформ, про це повідомляє Міністерство культури та інформаційної політики.
Як зауважили у міністерстві, Приморський районний суд м. Одеси ухвалив рішення, яким визнав незаконними та скасував рішення 2018-2020 років, внаслідок яких із державної власності вибула нежитлова будівля за адресою: м. Одеса, вул. Князівська, 32, загальною площею 2130,8 кв. м, що перебувала на балансі державного підприємства «Одеський державний цирк».
«Дякуємо Одеській обласній прокуратурі, Фонду державного майна України та ДП «Одеський державний цирк» за багаторічну боротьбу по справі №522/9654/19 за відновлення справедливості та повернення державного майна», - наголосили в МКІП.
Як повідомляв Укрінформ, апеляційний суд підтвердив повернення у державну власність приміщення Київського національного університету театру, кіно і телебачення імені Івана Карпенка-Карого.