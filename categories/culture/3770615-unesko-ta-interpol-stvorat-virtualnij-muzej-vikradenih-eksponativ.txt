ЮНЕСКО спільно з Інтерполом планують створити перший у світі віртуальний музей викрадених культурних артефактів.

Про це повідомляє The Guardian, передає Укрінформ.
Віртуальний музей вартістю 2,5 млн доларів, розроблений спільно з міжнародною поліцейською організацією Інтерпол, чия база даних культурних цінностей, викрадених з музеїв, колекцій та археологічних розкопок по всьому світу, налічує понад 52 000 артефактів, має відкритися у 2025 році.
За даними американської неурядової організації Antiquities Coalition, серед найбільш значущих зниклих артефактів - алебастровий напис ІІІ століття, викрадений з храму Аввам в Ємені між 2009 і 2011 роками. Також до цього списку входять: рельєф зі слонової кістки VII століття до н.е. із зображенням лева, що нападає на нубійця, викрадений з Багдадського музею в 2003 році; зелена кам'яна маска, викрадена в 1970-х роках з поселення майя в Ріо-Асуль, Гватемала; статуетка Вараха V-VI ст., викрадена з храмового комплексу в індійському Раджастані в 1988 році.
"Це об'єкти, які існують фізично, але ми не знаємо, де вони знаходяться", - сказав заступник генерального директора організації з питань культури Ернесто Оттоне.
За його словами, хоча проєктування та створення віртуального музею було складною справою, найбільш трудомістким завданням було створення масштабованих 3D-зображень артефактів, для багатьох з яких не існує жодних фізичних записів, окрім невеликих чорно-білих фотографій.
За словами Оттоне, мета музею - "допомогти повернути викрадені об'єкти і сприяти репатріації культурних цінностей загалом". А кінцевою метою музею має бути його власне зникнення.
"Це протилежність звичайному музею, колекція якого продовжуватиме розширюватися. У цьому випадку ми сподіваємося, що колекція буде зменшуватися, оскільки експонати повертатимуться один за одним", - зазначив він.
Як повідомляв Укрінформ, ЮНЕСКО у партнерстві з Інститутом збереження Ґетті та Смітсонівською ініціативою порятунку культури організовує тренінг для українських фахівців музейної справи із захисту культурних цінностей в умовах війни.