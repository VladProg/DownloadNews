У Національній бібліотеці України для дітей відбулося нагородження лауреатів Почесного списку Міжнародної ради з дитячої та юнацької книги IBBY.

Про це повідомляє кореспондент Укрінформу.
Зокрема, нагороди отримали лауреати Почесного списку ІВВY – 2020 Олександр Дерманський (номінація «Автор», книга «Мері»), Наталя Іваничук (номінація «Перекладач», книга «Антон та інші нещастя», автор – Ґюдрун Скреттінґ); Ольга Кузнецова (номінація «Ілюстратор», книга «Пір’їнка птаха-мрії», автор – Роман Росіцький).
Також були відзначені видавництва «А-БА-БА-ГА-ЛА-МА-ГА» (за книгу «Мері» Сашка Дерманського), «АВІАЗ» (за книгу «Пір’їнка птаха-мрії») і «Видавництво Старого Лева» (за книгу «Антон та інші нещастя»).
Крім того, номінантами на Премію імені Ганса Крістіана Андерсена (її ще називають Нобелівською премією з дитячої літератури) в цьому році стали художник-ілюстратор Владислав Єрко і письменник Іван Андрусяк (обидва - за визначний внесок у розвиток дитячої літератури).
У номінації «Видатні книги для молодих людей з обмеженими можливостями» відзначено видавництво «Ранок» (за участь у проєкті IBBY – 2021 «Видатні книги для молодих людей з обмеженими можливостями»; до колекції увійшла книга «Світ догори ногами», автор – Анастасія Альошичева).
Фото: Національна бібліотека для дітей