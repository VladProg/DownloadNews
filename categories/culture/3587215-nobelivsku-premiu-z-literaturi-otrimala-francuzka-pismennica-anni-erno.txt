Лауреатом Нобелівської премії з літератури 2022 року стала французька письменниця Анні Ерно «за мужність і клінічну гостроту, з якою вона розкриває коріння, відчуженість і колективні обмеження особистої пам’яті».

Про це повідомляє Укрінформ з посиланням на сторінку премії у Твіттері.

«Нобелівська премія з літератури 2022 року присуджується французькій письменниці Анні Ерно «за мужність і клінічну гостроту, з якою вона розкриває коріння, відчуженість і колективні обмеження особистої пам’яті», - йдеться у повідомленні.
Анні Ерно народилася в 1940 році у Франції. Зазначається, що її середовище було бідним, але амбітним, з батьками, які перейшли від пролетарського виживання до буржуазного життя.
У своїх творах Ерно послідовно та з різних точок зору розглядає життя, позначене сильними відмінностями щодо статі, мови та класу. Її робота з пам’яті, присвячена її сільському походженню, з’явилася як проєкт, що намагався вийти за межі художньої літератури у вузькому сенсі. Попри свій класичний самобутній стиль, Ерно заявляє, що вона радше «етнолог», аніж письменниця.
Ерно дебютувала в літературі у 1974 році з книгою «Порожні шафи», в якій вона почала досліджувати своє нормандське походження, однак справжнім проривом стала її четверта літературна робота – «Місце». Всього на 100 сторінках книги вона створила безпристрасний портрет свого батька та всього соціального середовища, яке фундаментально сформувало його. Через кілька років, у 1987-му, Ерно дала своїм читачам ще коротший портрет, тепер уже своєї матері, у творі «Жінка».
Шедевром творчості Анні Ерно вважається книга 2000 року «Подія», яка є стриманою розповіддю про незаконний аборт від імені 23-річної оповідачки.
Як повідомляв Укрінформ, у п’ятницю у норвезькій столиці Осло назвуть лауреата премії за сприяння встановленню миру.
Лауреатів премії з економіки у пам'ять про Альфреда Нобеля буде оголошено у столиці Швеції 10 жовтня.
Нобелівська премія — одна з найпрестижніших міжнародних премій, яку щорічно присуджують за видатні наукові дослідження, революційні винаходи або значний внесок у культуру чи розвиток суспільства. Сума премії змінюється залежно від доходів Фонду Нобеля. Торік вона становила 10 млн шведських крон (близько $ 900 000).
Церемонія вручення Нобелівської премії відбудеться в мерії Стокгольма, Швеція, 10 грудня – у річницю смерті Альфреда Нобеля.