Міністр культури та інформаційної політики України Олександр Ткаченко закликав колег з Європейського Союзу негайно застосувати санкції до всіх російських пропагандистських каналів.


Про це він повідомив у Телеграмі, передає Укрінформ.
«Виступив із промовою до міністрів культури ЄС. Ключовою вимогою мого заклику було: виключити канали російської пропаганди з європейських платформ; негайного застосувати санкції до всіх каналів пропаганди держави-агресора; припинити всі рекламні виплати на користь компаній країни-агресора; розірвати рекламну співпрацю компаній Європейського Союзу з російськими пропагандистськими ресурсами та пов’язаними особами; підтримати трансляцію українського об’єднаного телеканалу «#UAразом»; розширити культурні санкції», - зазначив міністр.
Він також розповів колегам про війну.
«Безумовно, розповів колегам про жахи, які відбуваються в Україні. Що війна ведеться на реальному фронті та інформаційному. Що путін, як колишній агент КДБ, готувався до поширення дезінформаційної кампанії із повними силами. Що його зброя зараз вбиває людей ментально. Що дії росіян очевидні – вони хочуть отримати контроль над розумом українців – щоб поширювати те, що вони називають «правдою». Намагаючись вкласти в наші голови диктаторські правила путіна», - заявив глава МКІП.
За його словами, культура залишається одним із глобальних деморалізуючих факторів для росіян.
Міністр сподівається, що країни Європи залишаться вірні своїм фундаменатальним цінностям, і розраховує на дії з боку ЄС.
«Проти м’якої сили культури України та світу – кремль протиставляє «рускій мир» або «рускій порядок». А в реальності – вир агресії та пропаганди, залякане населення та диктатура. Сподіваюся, що Європа доведе, що вона залишається вірною своїм фундаментальним цінностям. І введе ряд санкцій проти російської культури деструктивізму. Зокрема, обмежить вплив російських ЗМІ, заблокувавши їх у Європі, припинить партнерства з російськими компаніями та виключить росію із міжнародних культурно-мистецьких заходів як учасника чи організатора, припинить співпрацю із російськими артистами», - наголосив Ткаченко.
За його словами, він зустрів повне розуміння міністрів ЄС і розраховує на дії з їхнього боку. «Разом ми можемо повністю деморалізувати ворога. І сприяти тому, щоб він відступив», - переконаний Ткаченко.
Як повідомлялось, президент рф путін 24 лютого розпочав масштабне вторгнення в Україну. Російські війська обстрілюють та знищують ключові об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.