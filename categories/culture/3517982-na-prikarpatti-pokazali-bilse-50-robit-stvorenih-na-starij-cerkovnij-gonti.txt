В Івано-Франківській області у місті Коломия, в Музеї писанкового розпису, відкрили виставку «Намолене небо». В експозиції - 52 роботи, створені на старій гонті, яка служила покрівлею Струківської церкви на Закарпатті.

Про це у Фейсбуці повідомляє Музей писанкового розпису, передає Укрінформ.
«У Музеї писанкового розпису відкрито виставку «Намолене небо» в рамках мистецького проєкту «Карпати єднають Україну». На виставці представлені п`ятдесят дві роботи, створені в різних стилях і техніках на духовну тематику. Основою для реалізації творчих задумів художників стали ґонти зі старої покрівлі Струківської церкви, яку торік розпочали перекривати в селі Ясіня Рахівського району, що на Закарпатті», - повідомляє Музей писанкового розпису.

Тут зауважили, що фрагменти почорнілої за століття покрівлі могли просто спалити. Однак художники зуміли побачити і відтворити на намоленому дереві сокровенне.

Мистецький проєкт «Карпати єднають Україну» започаткував голова БО «Карпатський мистецький фонд» Ігор Іванків. До творчої ініціативи його надихнули унікальні роботи відомого львівського іконописця і реставратора Лева Скопа, які він створює на старих гонтах з церкви Святого Юра в Дрогобичі.
До проєкту долучились 32 митці з Трускавця, Коломиї, Ужгорода, Івано-Франківська та Львова.
Фото: Музей писанкового розпису