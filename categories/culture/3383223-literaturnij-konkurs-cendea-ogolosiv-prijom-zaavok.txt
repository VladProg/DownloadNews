На Закарпатті оголосили ювілейний V Всеукраїнський конкурс малої прози імені Івана Чендея та розпочали прийом творів.

Про це в коментарі кореспонденту Укрінформу повідомила співорганізаторка конкурсу, донька Івана Чендея Марія Чендей-Трещак.
“Цьогоріч конкурс малої прози імені Івана Чендея ювілейний, проводимо його вже уп'яте. Також у 2022-му році маємо 100-річчя Івана Чендея - відомого прозаїка, ювілей відзначатимуть на державному рівні. У цьому році плануємо видати збірник творів лауреатів конкурсу за п'ять років його проведення”, - сказала Чендей-Трещак.
За її словами, конкурс проводитимуть у двох номінаціях: мала проза та чендеєзнавство.
До конкурсу приймаються неопубліковані раніше прозові твори українською мовою обсягом не більше 20 тисяч знаків з пробілами або наукові роботи (крім дисертаційних), статті, рецензії, які раніше не публікувалися або були опубліковані упродовж двох останніх років. Подавати твори слід в електронному вигляді у форматі Word на електронну адресу: konkurschendej@gmail.com. До участі у конкурсі у кожній номінації можна подавати лише один твір.
Як зазначила організаторка конкурсу, роботи в номінації "Мала проза" подаються на конкурс анонімно, анкета учасника довільної форми (за бажання) може бути прикріплена до листа окремим файлом. Листування з авторами, рецензування творів, надісланих на конкурс, не проводиться.
Короткий список, результати конкурсу, відеоматеріали заходів будуть розміщені на сторінках всеукраїнських ЗМІ, а також у Фейсбуці на сторінці «Іван Чендей» та ютуб-каналі «Іван Чендей», де також можна ознайомитися із подіями попередніх років.
У кожній номінації визначать переможців, які отримають гран-прі та грошову винагороду, та лауреатів конкурсу, які отримають диплом і подарунки, а також будуть запрошені до участі в традиційному «Чендей-Фесті». Вручення нагород відбудеться в Ужгороді на території садиби Івана Чендея під час проведення «Чендей-Фесту 2022» та святкування 100-річчя письменника.
До складу журі конкурсу увійшли відомі українські письменники, журналісти, науковці, літературознавці, видавці, засновники Благодійного фонду імені Івана Чендея.
Заявки можна надсилати до 15 березня 2022 року.
Як повідомляв Укрінформ, щорічно в Ужгороді проводять кількаденний літературний фестиваль, присвячений одному із найвідоміших українських письменників ХХ століття Івану Чендею. За традицією, він проходить в Ужгороді, де жив та працював письменник, та в його рідному селі на Тячівщині Дубовому.
Іван Чендей - відомий прозаїк, Шевченківський лауреат, громадський діяч, автор сценарію до фільму Сергія Параджанова "Тіні забутих предків."