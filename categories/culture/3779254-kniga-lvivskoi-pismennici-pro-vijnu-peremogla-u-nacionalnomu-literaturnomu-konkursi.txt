Книга «Зробіть навпаки: життя та продажі до і під час війни» письменниці зі Львова Людмили Калабухи стала Кращою книгою України 2023, здобувши перемогу на VII Всеукраїнському літературному конкурсі імені Леся Мартовича.

Про це кореспондентові Укрінформу повідомила Людмила Калабуха.
«За підсумками VII Всеукраїнського літературного конкурсу імені Леся Мартовича, організаторкою та засновницею якого є літераторка та громадська діячка Галина Фесюк, мою книгу «Зробіть навпаки: життя та продажі до і під час війни» визнали кращою в Україні у 2023», - розповіла авторка.
Вона також додала, що книга «Зробіть навпаки» була презентована європейському читачу на міжнародному Книжковому Ярмарку у Франкфурті-на-Майні Frankfurter Buchmesse-2023 та стала першою й поки єдиною книгою українського письменника про війну, яка в англійському перекладі продається на Amazon.

«Ідею перекласти книгу англійською подали мені читачі. Вони писали, що брали із собою в невідомість мої книги. Тому люди, які їх прихистили та допомагають за кордоном, дуже зацікавилися і хотіли їх почитати. В цьому я бачу свою місію як письменника - фіксувати факти, імена, історії цієї війни та доносити правду. Світом шириться економічна криза, а український досвід та конкретні поради щодо продажів з моєї книги допоможуть й іноземним читачам впоратися з їхніми викликами та проблемами», - додала Калабуха.

Це третя книга авторки. Перша книга Людмили Калабухи «Почніть говорити «НІ» увійшла в ТОП-10 Кращих книг України 2017 за версією Всеукраїнського рейтингу «Краща Книжка Року». Наразі готується до друку її 11 видання. Друга книга «Коли говорити «ТАК» - виборола перемогу в номінації «Вибір читачів» в рамках конкурсу Краща Книга України 2020 за версією КВU Avards 2020.
Гроші, які письменниця отримує, як нагороду в конкурсах, віддає на ЗСУ.
Окрім письменницької діяльності, Калабуха є почесною амбасадоркою ООН з розвитку жіночого підприємництва, експертка з продажів державної програми з підтримки українського підприємництва Дія. Бізнес, краща бізнес-тренерка України 2023 за версією Ukrainian Business Award.
Як повідомляв Укрінформ, у Львові в межах фестивалю Coffee, Books & Vintage презентували книгу «69 спецій для Серця». Її написав ресторатор, художник, письменник та воїн 80-ої окремої десантно-штурмової бригади Андрій Гудима, який загинув у липні у бою під Бахмутом.