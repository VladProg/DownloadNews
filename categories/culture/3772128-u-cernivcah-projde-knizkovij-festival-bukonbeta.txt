У Чернівцях анонсували міський книжковий фестиваль-здибанку "Букон. Бета" з 13 по 15 жовтня.

Про це повідомили у Фейсбуці організатори фестивалю, передає Укрінформ.
"Здибанка письменників та читачів відбудеться 13-15 жовтня у місті Чернівці. Букон – це книжковий фестиваль, у фокусі якого твори популярних жанрів: наукова фантастика, фентезі, детектив та горор. Ми обіцяємо затишну атмосферу, повагу до кожного жанру та місце, де можна просто поговорити про те, що ми найбільше любимо: книжки!", - йдеться в повідомленні.
Як пояснюють організатори, Букон – фестиваль міського формату, який органічно вписується у міський простір та задіює важливі для міста локації: книгарні, бібліотеки, кав’ярні.
"І саме місто стане нашою основою темою у 2023 році. Очікуйте на розмови про міське фентезі, героїв із сучасних міст та атмосферу українського міста, яку автори намагаються передати у своїх книжках", - йдеться в повідомленні.
Також серед подій презентації книжок, дискусії, автограф-сесії, майстер-класи для молодих авторів та цікаві лекції.
Вхід на всі події фесту вільний.
Як повідомлялося, на Франкфуртському книжковому ярмарку буде представлений Український національний стенд.
Фото: Зоряна фортеця: книжкова цитадель