Тимчасова повірена у справах США в Україні Крістіна Квін передала грант на 400 тисяч доларів для реставрації Мармурової зали колишньої Резиденції митрополитів Буковини і Далмації.

Про це повідомляє кореспондент Укрінформу.
Урочиста передача грантової угоди відбулася у Червоній залі центрального корпусу ЧНУ.
"Мені приємно особисто вручити грант американського фонду збереження культурної спадщини вашому університету. Збереження цієї історичної пам'ятки ЮНЕСКО є обов'язком людства не лише через її красу, а також і через те, що ця пам'ятка є зв'язком із нашим спільним минулим і є демонстрацією того, чого можуть досягти людська винахідливість і людський дух. І грант на суму майже 400 тисяч доларів, спрямований на реставраційні роботи Мармурової зали центрального корпусу університету", - сказала під час передачі документів Крістіна Квін.
Вона зазначила, що за ці кошти планують полагодити стелю та стіни Мармурової зали, а також балкон, звідки відкривається вид на подвір'я університету. Ця реставрація - один з 18 проєктів, які США підтримують в Україні.

Крістіна Квін побажала ректору Чернівецького університету Роману Петришину якомога швидше реалізувати задумане.

Після отримання документів грантової угоди від Посольського фонду США Петришин запевнив, що університет правильно розпорядиться цими коштами. І пообіцяв запросити Квін до ЧНУ, щоб вона могла переконатися, який гарний вигляд матиме відреставрована Мармурова зала.
Нагадаємо, четверо представників ЧНУ підготували проєкт із реставрації Мармурової зали та перемогли на конкурсі Посольського фонду США зі збереження культурної спадщини.
Фото: Віталій Олійник, Укрінформ