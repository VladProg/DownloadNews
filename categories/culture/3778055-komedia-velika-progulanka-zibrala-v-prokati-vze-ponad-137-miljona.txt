Касові збори сімейної комедії «Велика прогулянка» за три прокатні вікенди сягнули понад 13,7 млн гривень.

Про це Державне агентство України з питань кіно повідомило у Фейсбуці, передає Укрінформ.
«Фінішував третій вікенд прокату «Великої прогулянки» касові збори фільму склали 13 786 534 грн за 96 983 квитків», – ідеться у повідомленні.
Як зауважили в Держкіно, ця стрічка крізь гумор проносить головну ідею – вміння українців єднатися перед обличчям спільної загрози.

Прокат фільму триває.
Як повідомлялося, сімейна комедія «Велика прогулянка» режисера Олега Зборовського створена за підтримки Держкіно. Головні ролі у фільмі зіграли Олена Кравець, Юрій Ткач, Ірина Гатун та Андрій Ісаєнко. Також на екрані з’являються Verka Serduchka з мамою.
У січні 2022 року Держкіно презентувало офіційний трейлер комедії. Вихід стрічки в прокат був запланований на 24 лютого того ж року.
Натомість на екрани українських кінотеатрів «Велика прогулянка» вийшла 5 жовтня 2023 року. Після першого прокатного вікенду касові збори фільму сягнули понад 6 млн гривень.