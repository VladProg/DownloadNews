Фільм «Як там Катя?» режисерки Христини Тинькевич переміг у національному конкурсі українських повнометражних фільмів на Гамбурзькому кінофестивалі FILMFEST HAMBURG, який вдруге організовує кінофестиваль «Молодість».

Про це інформує пресслужба Державного агентства з питань кіно на сторінці у Фейсбуку, передає Укрінформ.
«Фільм-переможець отримав нагороду «Скіфський олень» та грошовий приз у розмірі 100 000 грн», - йдеться в повідомленні.
Також зазначається, що спеціальні відзнаки отримали стрічка «Люксембург, Люксембург» Антоніо Лукіча та фільм «Я і Фелікс» Ірини Цілик.

У відомстві нагадують, що стрічка «Як там Катя?» розповідає про лікарку швидкої допомоги Анну, яка намагається відшукати справедливість у недосконалому світі. Виробництвом фільму займалась компанія EVOS FILM. Продюсерами виступили Ольга Матат та Влад Дудко. Картину створено за підтримки Держкіно.
Як повідомлялося, FILMFEST HAMBURG - найбільший фестиваль у регіоні й один із провідних у Німеччині. Цього року 31-й фестиваль у Гамбургу проходить з 28 вересня по 7 жовтня 2023 року.