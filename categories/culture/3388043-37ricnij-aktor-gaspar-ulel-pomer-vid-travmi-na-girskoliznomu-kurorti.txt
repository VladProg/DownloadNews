Французький актор Гаспар Ульєль, який у вівторок отримав травму під час катання на лижах, у середу помер у лікарні.

Як передає Укрінформ, про це повідомляє BFM TV.
Ульєль, якому було 37 років, помер від отриманих травм на гірськолижному курорті Ла-Розьєр в Монвалезані (Савоя). Повідомляється, що у вівторок його доправили в університетську лікарню Гренобля, але лікарі не змогли врятувати йому життя.
ЗМІ відзначає, що Ульєль знімався у кіно з 1996 року, коли він з’явився в епізоді французького серіалу. Згодом він знімався у режисерів Крістофа Ганса, Жана-Пьєра Жене та Ксавьє Долана. За роль у фільмі останнього «Це всього лиш кінець світу» у 2017 році він отримав нагороду «Сезар» за кращу чоловічу роль.
Його останньою появою на екрані стала роль у фільмі «Сибіл» у 2019 році. У 2022 році він мав знятися в американському серіалі «Місячний лицар», створеному Джеремі Слейтером для Disney+, спродюсованому Marvel Studios і заснованому на однойменному персонажі з Marvel Comics.
Фото: Aurore Marechal/Abaca/Sipa USA/Legion Media