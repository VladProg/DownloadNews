Лідер гурту «Океан Ельзи» Святослав Вакарчук дав концерт для військовослужбовців 57-ї окремої мотопіхотної бригади імені Кошового отамана Костя Гордієнка. Це друга зустріч піхотинців з відомим українським музикантом та 144-ий виступ співака перед військовими.

Як передає Укрінформ, про це у Фейсбуці повідомляє пресслужба Оперативного командування «Південь».
«Щиро дякуємо Святославу за віру в Збройні Сили України та перемогу над російськими окупантами, також дякуємо за можливість відпочити душею, попри активність бойових дій, в яких бригада бере участь», - йдеться в повідомленні.


Як повідомляв Укрінформ, 6 березня лідер гурту «Океан Ельзи» Святослав Вакарчук долучився до лав територіальної оборони Львівщини. Музикант відвідує гарячі точки фронту, визволені міста, підтримує захисників та надає волонтерську допомогу. Він також продовжує надихати солдатів та українців творчістю, виконуючи пісні на вокзалах та в шелтерах біженців, у військових частинах. Нещодавно Святослав Вакарчук виступив на Чорнобильській АЕС - це був перший музичний виступ на станції за всю її історію.
22 серпня у столиці Латвії Ризі відбувся концерт українського гурту «Океан Ельзи», а також кілька заходів за участю лідера колективу Святослава Вакарчука. Концерти у межах Help for Ukraine tour відбулися 8 вересня в Таллінні (Saku Suurhall), 10 вересня в Каунасі («Жальгіріс Арена») та 13 вересня у Гельсінкі (Kulttuuritalo).