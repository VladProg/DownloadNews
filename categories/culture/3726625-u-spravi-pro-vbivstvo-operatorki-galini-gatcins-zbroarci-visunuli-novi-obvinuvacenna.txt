У США прокуратура штату Нью-Мексико висунула нові обвинувачення Ханні Гутьєррес-Рід, яка була відповідальною за зброю під час зйомок фільму «Раст» (Rust), через загибель оператора українського походження Галини Гатчінс.

Про це повідомляє BBC, передає Укрінформ.
Як зазначається, Гутьєррес-Рід висунуто обвинувачення у фальсифікації доказів та передачі наркотиків іншій особі. За версією слідства, вона передала наркотики іншій особі 21 жовтня 2021 року, у день загибелі Гатчінс, щоб запобігти своєму затриманню.
За словами адвоката, його підзахисна не визнаватиме себе винною за новим обвинуваченням.
Раніше зброярці були висунуті обвинувачення у ненавмисному вбивстві. Адвокати Гутьєррес-Рід подали клопотання про зняття обвинувачень.
Як повідомлялося, 21 жовтня 2021 року під час зйомок художнього фільму «Раст» (Rust) у штаті Нью-Мексико американський актор та продюсер Алек Болдвін випадково застрелив операторку – 42-річну громадянку України Галину Гатчінс (Андросович). Крім того, поранення дістав 48-річний режисер Джоел Соуза.
Болдвін вистрілив з реквізитної зброї, що мала бути заряджена холостим набоєм.
Актор під присягою заявив, що був переконаний у безпечності зброї, яку йому вручили.
На початку жовтня 2022 року стало відомо, що Болдвін досяг мирової угоди з родиною Гатчінс.
Болдвіну та Гутьєррес-Рід було висунуто по два пункти обвинувачення в ненавмисному вбивстві.
У квітні 2023 року з Болдвіна зняли кримінальні обвинувачення у зв'язку зі смертю Гатчінс.