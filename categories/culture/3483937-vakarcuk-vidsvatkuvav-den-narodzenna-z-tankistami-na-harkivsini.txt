Український музикант, лідер гурту «Океан Ельзи» Святослав Вакарчук у свій день народження, 14 травня, заспівав для танкістів на Харківщині.

Про це повідомив у Фейсбуці письменник, громадський діяч і волонтер Сергій Жадан, передає Укрінформ.
«А в нас учора був іменинник. Слава Вакарчук вирішив свій день народження відсвяткувати в Харкові. Тож як людина щедра й позитивна, привіз купу подарунків - старлінки й супер-пупер-костюми для танкістів. Ми докинули від себе пару ящиків спорядження, гірку харчів і відвезли все це хлопцям. А Слава їм ще й поспівав», - написав Жадан.

В оприлюдненому відео Вакарчук дякує військовим за звільнення населених пунктів під Харковом, що дозволяє жителям обласного центру потроху повертатися до нормального життя, бо ворог вже не може дістати місто з артилерії.
«Я хочу вам за це подякувати – для мене кращого подарунка нема. Все, чого я зараз хочу, це мирного неба над головою українців. Це мирне небо обов’язково настане після перемоги», - сказав співак.
Як повідомлялося, українські захистники продовжують успішний контрнаступ на північ від Харкова, відбиваючи кілька міст і сіл у напрямку російського кордону.
24 лютого президент рф володимир путін оголосив про початок повномасштабного вторгнення в Україну. війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.