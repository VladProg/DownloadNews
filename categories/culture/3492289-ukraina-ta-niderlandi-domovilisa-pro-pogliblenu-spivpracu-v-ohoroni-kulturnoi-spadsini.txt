Україна і Нідерланди домовились про поглиблену співпрацю у сферах охорони культурної спадщини та музейній галузі.

Про це повідомляє Міністерство культури та інформаційної політики за результатами онлайн-зустрічі глави МКІП Олександра Ткаченка з державним секретарем з питань культури та медіа Нідерландів Ґюнай Услу та її командою.
«Нідерланди для нас - один із взірців у галузі охорони культурної, зокрема архітектурної, спадщини та стандартів музейної справи. Домовилися про поглиблену співпрацю у цих напрямках», - зазначив Ткаченко.

Міністр подякував колегам за підтримку України в боротьбі з рф. У МКІП зазначили, що Нідерланди розірвали культурні зв'язки із росією та приєднались до санкцій ЄС щодо блокування російських телеканалів.
Представники уряду Нідерландів повідомили про створення спеціального фонду розміром 1 мільйон євро для підтримки українських артистів та митців.
Держсекретар з питань культури та медіа Нідерландів підтримала пропозицію України долучитись до відновлення пошкодженої культурної спадщини в рамках спільної Пан'європейської ініціативи.
Під час зустрічі також наголошувалося на важливості появи мовлення українських телеканалів у Нідерландах.
Український міністр подякував колегам з Нідерландів за підтримку та висловив упевненість, що співробітництво наших країн у культурній та інформаційній сферах приведе до значних результатів.
Як повідомляв Укрінформ, рішення Верховного суду Нідерландів у справі про приналежність колекції «скіфського золота» очікується 2023 року.