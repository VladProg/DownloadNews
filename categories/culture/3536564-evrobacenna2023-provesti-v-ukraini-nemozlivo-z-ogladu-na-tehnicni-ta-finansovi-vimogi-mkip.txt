Рішення щодо проведення Євробачення-2023 від імені України у Великій Британії прийняте після кількох раундів консультацій МКІП із Європейською мовною спілкою (EBU).

Про це Міністерство культури та інформаційної політики заявило у Телеграмі, передає Укрінформ.
"Остаточне рішення щодо проведення Євробачення-2023 від імені України в Великій Британії, оголошене сьогодні, було прийняте після кількох раундів консультацій МКІП з EBU. Проведення конкурсу в Україні неможливе з технічних та фінансових вимог від EBU", - йдеться у дописі.

Водночас у МКІП наголосили, що під час консультацій із британським урядом та ВВС отримали запевнення як від ВВС, так і від EBU, що "вони проведуть Євробачення «On behalf of Ukraine» із надзвичайно високою інтеграцією українських контекстів та ведучих".
Міністр культури та інформаційної політики Олександр Ткаченко у цьому зв'язку зауважив, що "все буде зроблено так, що в Британії ми побачимо і вітчизняні краєвиди, і українські наративи".
Він висловив переконання, що досвід ВВС дасть змогу представити Україну "на найвищому рівні".
Очільник МКІП також відзначив, що "була пророблена велика робота щодо можливості проведення Україною Євробачення в одній із сусідніх країн", але це виявилось неможливо.
Як повідомлялося, Європейська мовна спілка (EBU) та BBC підтвердили, що пісенний конкурс "Євробачення" 2023 року проводитиме Велика Британія від імені української телекомпанії "UA:Суспільне мовлення".
У травні український гурт Kalush Orchestra переміг на Євробаченні-2022 з піснею "Стефанія".
У червні Європейська мовна спілка підтвердила, що наступне Євробачення проведуть не в Україні через війну.