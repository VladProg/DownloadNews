Культурно-археологічний центр «Переспониця», що на Рівненщині, поповнився репринтом стародруку Євангелія Бучацького.

Його передало керівництво Рівненської обласної ради з нагоди 460-річчя відзначення Пересопницького Євангеліє, повідомляє Укрінформ із посилання на пресслужбу облради.
«Бучацьке Євангеліє — рукописна книга-пам'ятка XIII ст., написана на пергаменті старослов'янською мовою, кириличним уставом на Волині в монастирі. Видатна пам’ятка української мови та мистецтва. Нині оригінал рукописної книги зберігається в Національному музеї у Львові», - йдеться у повідомленні.

У коментарі кореспонденту агентства історик Олег Гаврилюк зазначив, що пам'ятка, хоч і називається «Євангеліє Бучацьке», тобто галицьке, створювалася на Волині. У ньому - 210 орнаментів.
Як зазначив історик, це особлива книга, в якій зібрано уривки Святої Євангелії на всі 365 днів року. Створена вона для читання у храмах Волині. Потім книга потрапила у монастир у Бучач на Тернопільщині, де зберігалася приблизно з кінця ХVІ століття до 1888 року. Звідти її було передано до Львова, у сховище Національного музею, створеного митрополитом Андреєм Шептицьким, де вона зберігається дотепер. За вагомістю текстів й оформлення Євангеліє посідає одне з перших місць серед українських рукописів.
Як повідомляло агентство, нині у «Пересопниці», крім більш ніж тисячі археологічних артефактів, зберігаються сотні книг Євангелія різними мовами світу, інші стародруки.
Найголовніший експонат збірки - факсимільне видання Пересопницького Євангелія.