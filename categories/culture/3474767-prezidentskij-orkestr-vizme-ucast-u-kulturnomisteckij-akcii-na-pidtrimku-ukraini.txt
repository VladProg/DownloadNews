Національний президентський оркестр спільно з українськими артистами візьмуть участь у міжнародній культурно-мистецькій акції на підтримку України.

Про це заступник керівника Офісу Президента Олексій Дніпров розповів під час брифінгу, передає кореспондент Укрінформу.
«За підтримки Офісу Президента України та з ініціативи Міністерства оборони започатковано міжнародну культурно-мистецьку акцію за участю Національного президентського оркестру та провідних українських виконавців, акторів, співаків, музикантів», - сказав він.
Дніпров зазначив, що концертні тури пройдуть усією територією України – у деокупованих та визволених містах, а також у регіонах, де знаходяться тимчасово переміщені особи, та в місцях перебування евакуйованих українців за кордоном.

За його словами, у межах цієї акції у серпні на Майдані Незалежності планується провести великий гала-концерт.
В Україні з 24 лютого триває повномасштабна війна, розв'язана російською федерацією.
Фото: Артем Галкін, ФБ-сторінка Національний президентський оркестр