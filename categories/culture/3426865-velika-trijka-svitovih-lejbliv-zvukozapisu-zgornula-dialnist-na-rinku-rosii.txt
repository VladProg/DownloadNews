Світові дистриб’юторські компанії і групи, зокрема і «велика трійка» звукозаписувальних лейблів, згорнули діяльність на російському ринку через напад на рф на Україну.

Як передає Укрінформ, про це повідомляє пресслужба Національної ради з питань телебачення і радіомовлення.
«Підтримуючи Україну у боротьбі проти підступного агресора, що веде жорстоку війну і тероризує мирне населення в Україні, великі дистриб’юторські компанії світу припинили свою роботу в росії», - ідеться в повідомленні.
Зазначається, що мова йде про:
Walt Disney, що згорнула весь бізнес у рф – ліцензування контенту та продуктів компанії, роботу круїзних ліній, вихід журналу National Geographic та виробництво місцевого контенту. Про це йдеться у заяві Walt Disney.
Sony Music, Warner Music Group, Universal Music Group - «велика трійка» звукозаписувальних лейблів, що контролюють пjнад 70% світового музичного ринку, - на знак протесту проти розв’язаної рф війни проти України також зупинили свою роботу в росії. Діяльність призупинена на невизначений час, компанії заявили, що підтримуватимуть своїх співробітників.
Медіахолдинг WarnerMedia, до якого входять HBO і Warner Bros, також припиняють мовлення, ліцензування, випуск фільмів, релізів та ігор в росії. Повний список заборонених до розповсюдження в рф каналів такий: Animal Planet, Animal Planet HD, Discovery Channel, Discovery Channel HD, Discovery Science, Discovery Science HD, Eurosport 1, Eurosport 1 HD, Eurosport 2, Eurosport 2 HD, ID: Investigation Discovery HD, TLC, TLC HD.
Netflix через вторгнення росії в Україну відмовився від роботи на російському ринку. Стрімінговий сервіс оголосив, що призупинить усі майбутні проєкти з росією. Також Netflix нещодавно відмовився транслювати 20 російських безкоштовних пропагандистських каналів, які він був зобов’язаний розміщувати відповідно до російського законодавства.
Amazon також не вестиме комерційної діяльності на російському та білоруському ринках. Вона відключила Prime Video та зупинила постачання роздрібних продуктів клієнтам у цих країнах та не приймає нових клієнтів AWS і сторонніх продавців Amazon із цього регіону. Також компанія вжила інших заходів у відповідь на війну рф проти України, ідеться в заявах компанії.
Discovery Inc (DISCA.O) припинила трансляцію своїх каналів і служб в росії. П’ятнадцять розважальних брендів Discovery, у тому числі «HGTV», «Animal Planet», «TLC» і «Eurosport», поширюються через Media Alliance, спільне підприємство з російською Національною медіагрупою.
Як повідомляв Укрінформ, Національна рада України з телебачення і радіомовлення звернулася до виробників та дистриб’юторів телеконтенту скасувати розповсюдження своїх каналів на території держави-агресора.