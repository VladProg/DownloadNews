Перші місця по використанню коштів у рамках програми “єПідтримка” у культури і креативних індустрій.

Як передає Укрінформ, про це міністр культури та інформаційної політики Олександр Ткаченко написав у Телеграмі.
“З’явилися перші статистичні дані по використанню “ковідної тисячі” з програми “єПідтримка”, - зазначив міністр.
За словами Ткаченка, “на 1-му місці очікувано – кінотеатри. На 2-му – з невеличким відривом – книжкові крамниці. На третьому – театральні продюсерські агентства. Також на 6-му музикальні групи, на 10-му – виробництво та дистрибуція відеофільмів, на 11-му – туристичні атракції та шоу”.
“Ті результати, що є на сьогодні, – вражають. Сподіваюсь, допомога держави культурі та креативним індустріям через сплату послуг вакцинованими громадянами дозволить пережити важкі часи пандемії”, - наголосив Ткаченко і висловив жаль, що “в списку витрачених “ковідних тисяч” немає музеїв”.
Ткаченко нагадав “всім працівникам музейної справи про таку важливу річ як промоція своїх закладів” і закликав українців “обрати для свого дозвілля похід в музей також”.
Як повідомляв Укрінформ, з 19 грудня в Україні офіційно запрацювала державна програма "єПідтримка" з виплати тисячі гривень громадянам України, які пройшли повну вакцинацію проти COVID-19.
Виплату може отримати виключно громадянин України, який досяг 18 років і має в застосунку "Дія" зелений COVID-сертифікат вакцинації. Ініціював програму Президент Володимир Зеленський.