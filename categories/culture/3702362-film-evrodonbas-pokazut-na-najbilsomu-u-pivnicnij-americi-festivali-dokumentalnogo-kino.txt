Український документальний фільм “Євродонбас” режисера Корнія Грицюка покажуть на канадському міжнародному фестивалі документального кіно Hot Docs, що проходить з 27 квітня по 3 травня у Торонто.

Про це Укрінформу повідомили в кінокомпанії 435 FILMS, яка займалася виробництвом фільму.
«Це документальний фільм-розслідування, який націлений розвінчати радянські міфи та розказати, що понад 100 років тому Донбас був невіддільною складовою європейської економіки. Покази відбудуться у програмі Made in Ukraine 30 квітня та 5 травня у Scotiabank Theatre Toronto», - розповіли в кінокомпанії.
У документальному фільмі “Євродонбас” розвінчується багато міфів про український регіон Донбасу. Серед них найважливіший наратив сучасної російської пропаганди про “русский мир”, на якому побудовано сепаратистський рух та ідеології так званих “днр” та “лнр”. Коріння цього лежить у начебто радянській індустріалізації регіону, більшовики зробили все, аби світ та українці забули про прогресивний бельгійський, британський, німецький, американський Донбас XIX століття. Проте стерти всю пам’ять неможливо, і автори фільму по крихтах збирали спогади, архіви та фото забутої історії сходу України. У стрічці показано залишки унікальних споруд, будинків, лікарень, заводів, залишених європейцями. На жаль, зараз кадри фільму стали чи не єдиним доказом їх існування, адже більшість цих архітектурних пам’яток назавжди знищено російськими ракетами, констатують творці стрічки.
«Покази українських фільмів і така широка програма Made in Ukraine на кінофестивалі Hot Docs, в рамках якої показується наш документальний фільм, - це можливість для українського контексту бути почутим у Канаді, де проживає велика українська діаспора, у тому числі новоприбулі українці. Теми війни, менталітету, культури, історії, національних особливостей, що порушуються у стрічках, дозволять канадцям краще познайомитись із новими сусідами та зрозуміти біль, що вони переживають, а українцям відчути себе трохи ближчими до Батьківщини», - зазначила продюсерка фільму Анна Паленчук.
Hot Docs є найбільшим фестивалем документального кіно у Північній Америці, на якому щорічно представляють понад 200 передових фільмів. Його було засновано у 1993 році Документальною організацією Канади (Documentary Organization of Canada), національною асоціацією незалежних документалістів. Цьогоріч Hot Docs святкує 30-річчя.
Виробництво фільму здійснила ТОВ 435 ФІЛМС за підтримки Державного агентства України з питань кіно та Міністерства культури та інформаційної політики України.
Як повідомлялося, фільм «Україна'22: Щоденники війни» отримав приз міжнародного кінофестивалю Cannes 7th Art Awards.