На онлайн-платформі Takflix.com вийшов дитячий фільм «Казка про гроші» Олесі Моргунець-Ісаєнко.

Про це Укрінформу повідомили в компанії Takflix.
«Стрічка доступна українською мовою з англійськими субтитрами на всіх територіях», - ідеться в повідомленні.
Як зазначається, «Казка про гроші» — це історія сільського парубка Левка, що успадковує млин свого загиблого дядька. Неочікуване збагачення збурює в Левкові нестримну жагу до грошей. Сюжет стрічки заснований на повісті «Йом-Кіпур, або Судний день» Володимира Короленка.
У фільмі знімалися Андрій Ісаєнко («Захар Беркут», «Кіборги»), Ірина Мак («Спіймати Кайдаша», «Mia Donna») та акторка Київського театру драми та комедії на лівому березі Дніпра Анастасія Карпенко.
Зйомки відбувалися в Києві та в Національному музеї народної архітектури і побуту України. 2017 року фільм «Казка про гроші» отримав приз від Академії Індійського кінофестивалю (ICFF) та відзнаку журі за «Особливий фільм».
Трейлер фільму "Казка про гроші":

Повідомляється також, що разом із стрічкою «Казка про гроші» напередодні свят на Takflix.com випустили добірку фільмів «Кіно під ялинку». До неї увійшли чотири українські стрічки для дітей та всієї родини. Крім казки Олесі Моргунець-Ісаєнко, це козацька феєрія «Пекельна Хоругва, або Різдво козацьке» Михайла Кострова, мюзикли «Гуцулка Ксеня» Олени Дем’яненко та «Трубач» Анатолія Матешка. У межах добірки фільми можна подивитися за знижковою ціною. Добірка буде доступною до кінця січня.
Трейлер добірки "Кіно під ялинку":