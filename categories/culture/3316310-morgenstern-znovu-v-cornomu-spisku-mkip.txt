Міністерство культури та інформаційної політики за поданням Служби безпеки України повторно внесло російського співака Моргенштерна до переліку осіб, що створюють загрозу національній безпеці.

Як повідомляє Укрінформ, ім’я співака у «чорному списку», опублікованому на сайті МКІП, фігурує двічі: Валєєв Алішер Тагірович (справжнє ім’я) із датою 29 квітня 2021 року, коли він був уперше включений до цього переліку, а також Моргенштерн Алішер Тагірович - з 15 вересня 2021 року.
Таким чином станом на сьогодні у переліку значиться 205 осіб.
Як повідомлялося, у квітні 2021 року за поданням Служби безпеки України репвиконавця та музиканта Валєєва (Моргенштерна) було включено до переліку осіб, які створюють загрозу нацбезпеці.
2 липня Окружний адміністративний суд Києва відкрив провадження за позовом Моргенштерна до СБУ через внесення його до переліку осіб, які створюють загрозу національній безпеці.
13 вересня в СБУ підтвердили заборону на в'їзд до України російському співаку.
В рекомендаціях СБУ фігурують обидва прізвища репера: як Валєєв, так і Моргенштерн. Позиція СБУ ґрунтується на висновках лінгвістичної експертизи. Вона підтвердила, що в «творчості Моргенштерна» пропагується культ насильства й жорстокості, поширення та вживання наркотичних засобів і психотропних речовин. Це створює передумови для конфліктних ситуацій стосовно організаторів та учасників концерту за його участі.
Тож у вересні цього року СБУ додатково інформувала відповідні органи України про заплановані ним концерти на території нашої держави та акцентувала на тому, що перебування особи в «списку Мінкульту» автоматично забороняє будь-яку концертну діяльність на території України.
Раніше російський виконавець Моргенштерн відмовився від запланованих концертів в Україні. На початку літа у нього були заплановані концерти в Києві, Харкові та Запоріжжі.
У 2019 році Моргенштерн висміяв жалобу, яку оголосили після пожежі в одеському коледжі. Це сталося під час його виступу в Одесі, в день, коли було оголошено жалобу за загиблими.