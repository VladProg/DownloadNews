Американське місто Медісон, штат Вісконсин, оголосило 19 липня днем "ДахаБрахи".

Про це колектив повідомив у Фейсбуці, опублікувавши офіційного листа за підписом мера Медісона Сатьї Родес-Конвей, передає Укрінформ.
“Дуже приємна звістка прийшла до нас з-за океану, куди ми сьогодні вирушаємо у наш 20-ий, ювілейний північноамериканський великий тур. 19 липня ми плануємо зіграти концерт у місті Медісон, штат Вісконсин. Саме там був перший наш американський виступ багато років тому. На честь цього і на знак пошани до українського народу, що бореться за свою свободу, пані мер цього прекрасного міста вирішила оголосити 19 липня днем "ДахаБрахи". Ми розчулені до сліз”, - зазначають музиканти.
"ДахаБраха" - український музичний етногурт, який виконує пісні різними мовами, зокрема українською, кримськотатарською, англійською. Колектив є лауреатом Шевченківської премії 2020 року.