Національний центр «Український дім» запрошує зануритися в атмосферу сучасного українського Різдва.

Про це Укрінформу повідомили у пресслужбі закладу.
“Програма проходитиме з 18 по 30 грудня. В програмі — виставковий проєкт «ДоДому на Різдво» та сучасний музично-театральний перформанс «Вертеп. Необарокова містерія». Це унікальна можливість ознайомити гостей з усього світу з українською традицією — багатогранною й самобутньою, втіленою у мистецтві, фольклорі та побуті”, - йдеться у повідомленні.

Як зазначається, виставка «ДоДому на Різдво» об’єднає традиції та сучасність у творах кераміки, малярства, дерев’яній скульптурі та іграшці, різдвяній зірці, ткацьких виробах. Тут, зокрема, буде представлена творчість Івана Приходька, Марії Примаченко, Володимира Шагали, Неллі Ісупової, Василя Омеляненка, Івана Бобкова, Олександри Прокопенко, Дмитра Молдованова, Альбіни Ялози, Єлизавети Портнової.
Виставковий проєкт можна відвідати з 18 по 30 грудня. Квитки можна придбати за посиланням або в касі Українського дому.
«Вертеп. Необарокова містерія» — це музично-театральний перформанс, створений на основі документів Галаганівського вертепу. Команда проєкту, занурюючись в історичний та музичний матеріал, створила сучасне дійство, яке показує дві частини Вертепу: біблійну історію народження Ісуса та світську картину, зібрану з характерних жанрових сценок. В роботі над перформансом було використано текстові та музичні матеріали з Галаганівського вертепу, деякі моменти були зібрані у нову композицію, що являє собою живе театральне дійство, а не театр ляльок, яким був автентичний вертеп.
Творча команда проєкту - формація Ignea Corda, режисура - Богдан Поліщук, сценографія, костюми - Олена Поліщук, клавесин - Любов Титаренко, вокал - Руслан Кірш, Олексій Фіщук, Надія Купчинська.
Перформанс можна буде відвідати 18-22 та 25-29 грудня. Придбати квитки можна в касі Українського дому та за посиланням.
Як зауважили в пресслужбі, для відвідування виставки необхідно мати «жовтий» чи «зелений» сертифікат вакцинації, або негативний ПЛР-тест чи експрес-тест на COVID-19, чинний 72 години, або документ про одужання.