Миколаївський театр відкрив 100-й ювілейний сезон виставою в укритті.

Як передає Укрінформ, про це Міністерство культури та інформаційної політики повідомляє у Телеграмі.

За словами директора театру Артема Свистуна, в приміщенні дотримані всі вимоги бомбосховища.
«Працює система кондиціонування сценічного майданчика, облаштовано невеличку залу на 35 посадкових місць. Хоча вистави ми показуємо на мікросцені розміром 2 на 4 метри, наші фахівці встановили завісу, щоб забезпечити театральну атмосферу для наших глядачів, під’єднали звук і світло. Впевнений, що незабаром буде наша перемога, і ми обов’язково показуватимемо вистави на основній сцені», – зазначив Свистун.
Спеціально до відкриття нової сцени актори підготували театралізовану концертну програму «Україна переможе».
«Глядачі насолоджувалися віршами, серед яких були й твори українських захисників, українськими народними піснями та піснями про Миколаїв. Постанову довелося адаптувати під невеликі розміри приміщення, утім, для акторів це стало новим яскравим досвідом», - підкреслили у МКІП.
Як повідомляв Укрінформ, 21 серпня у Києві колектив львівського театру Заньковецької зіграв виставу про історію кохання на війні.