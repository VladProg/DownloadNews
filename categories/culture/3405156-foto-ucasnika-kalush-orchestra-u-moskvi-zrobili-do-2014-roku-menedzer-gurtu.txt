Менеджер Kalush Orchestra заявляє, що поширюване у мережі фото учасника гурту Тимофія Музичука у Москві було зроблене до 2014 року.

Як передає Укрінформ, про це менеджер повідомив 24 каналу.
Інформація про опублікування Музичуком у 2015 році неоднозначної світлини з'явилася у фан-акаунті Євробачення.
Як з'ясувалося, фото дійсно було оприлюднене у мережі 20 січня 2015 року о 00:05. На ньому Музичук позує на тлі собору Василя Блаженного у Москві.

За словами менеджера гурту, фотографію музикант зробив нібито ще до 2014 року, коли Росія не вела війну проти України, а від "від початку російської агресії він не відвідував країну-окупанта".
У мережі також почали публікувати й інші факти імовірного перебування Музичука в Росії у 2016 році, проте менеджер їх заперечив і заявив, що виступ проводився ще у 2013 році.
Сам Музичук в Інстаграмі наголосив, що був у Росії ще у 2013 році на "масовці" Михайла Поплавського, який давав там концерт.

Також музикант додав, що, окрім Москви, того ж року виступав у Краснодарі, однак у подальшому Росію не відвідував.
Артисти запевнили, що всі докази у прикодонній службі наявні.
Як повідомляв Укрінформ, співачка Аліна Паш із піснею "Тіні забутих предків" перемогла у Національному відборі на Євробачення-2022.
Гурт Kalush з композицією "Стефанія" у загальному підсумку зайняв друге місце.
Раніше в інтернеті з'явилася інформація, що Паш виступала в окупованому Криму. Люди пригадали інтерв'ю Катерині Осадчій, де Паш сказала, що перетнула кордон з Росії, летівши до Криму з Москви. Це розцінили як порушення правил участі в нацвідборі. Невдовзі співачка заявила, що їхала до Криму автобусом з України.
Організатори Нацвідбору 14 лютого повідомили про готовність дискваліфікувати Паш, якщо підтвердиться, що співачка в'їжджала в окупований Крим не з боку України.
15 лютого Державна прикордонна служба України поінформувала, що не створювала і не надавала документ, який Паш передала Суспільному мовнику в межах її участі у відборі на Євробачення.
Голова наглядової ради Національної суспільної телерадіокомпанії України Світлана Остапа заявила, що у зв'язку з наданням співачкою підробленого документа організаційний комітет національного відбору на Євробачення мав би її дискваліфікувати та укласти договір з тим, хто посів друге місце.