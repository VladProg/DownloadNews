Американська академія кінематографічних мистецтв і наук визнала найкращим фільмом 2022-ого року «Все завжди і водночас», вручивши йому золоту статуетку в головній категорії.

Про це із церемонії нагородження у Лос-Анджелесі повідомляє кореспондент Укрінформу.

“Все завжди і водночас” - американський науково-фантастичний фільм режисерів Денієла Шайнерта і Дена Квана. Він розповідає про жінку Евелін Ван, яка має багато життєвих проблем, причину яких вона не розуміє. Утім одного разу вона дізнається, що існує безліч паралельних світів, де її життя склалося успішніше, але всім їм загрожує таємниче зло. Евелін намагається захистити мультивсесвіт.

Загалом на цьогорічному “Оскарі” “Все завжди і водночас” здобув перемогу у семи категоріях з одинадцяти, у яких висувався.

Всього ж у цій номінації цьогоріч змагалися десять кінокартин. Крім оголошеного переможця, за «Оскара» боролися: “На західному фронті без змін”, “Аватар: Шлях води”, “Банши Інішерина”, “Елвіс”, “Фабельмани”, “Тар”, “Найкращий стрілець: Маверік”, “Трикутник смутку”, “Говорять жінки”.