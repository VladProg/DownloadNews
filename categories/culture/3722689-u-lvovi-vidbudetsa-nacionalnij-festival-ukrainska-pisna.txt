Цієї суботи у Львові пройде національний проєкт «Українська пісня», який об’єднає відомих та молодих музикантів та представить багату спадщину та різноманітність сучасної музики.

Про це кореспондентові Укрінформу повідомили організатори події VINIL Concert agency.
«Українська музична індустрія ще у 2014 році розпочала відокремлення від російського шоу-бізнесу, але остаточну крапку деякі артисти поставили після повномасштабного вторгнення рф в Україну у 2022 році. Ці події стали потужним поштовхом для творчості і молодих артистів. Українські забуті та повстанські пісні отримали нове звучання. Українська музика стала популярною у всьому світі. Тож цього року захід планується не тільки як музична подія, а й як можливість продемонструвати згуртованість та обʼєднання артистів, а також додаткова можливість ще більше популяризувати українську музику», – розповідають промоутери проєкту VINIL Concert agency.






У Львові відбудеться національний фестиваль «Українська пісня»: Фото: VINIL Concert agency



















Минулоріч «‎Українська пісня» у зв’язку із війною відбулася у Польщі, у місті свободи – Гданську. На сцені перед глядачами виступили українські виконавці: KAZKA, Злата Огнєвіч, Алєксєєв, Арсен Мірзоян, Світлана Тарабарова, TVORCHI, Анна Буткевич, SANSA, Павло Табаков, ведучою проєкту була Соломія Вітвіцька.
Цього року «Українська пісня-2023» об’єднає відомих українських виконавців, серед яких Іво Бобул, KAZKA, TVORCHI, Алєксєєв, KADNAY, Арсен Мірзоян, Jerry Heil, Злата Огнєвіч, Таяна, NK та багато ін. А також очікується неймовірна кількість молодих талановитих артистів, які хочуть бути почутими.
Подія відбудеться у Львові 17 червня на !FESTrepublic, початок фестивалю о 14:00, а концерту - о 17:00.