У Бразилії португальською мовою вийшов кліп до українського мультфільму «Мавка. Лісова пісня».

Як передає Укрінформ, про це повідомляє Державне агентство України з питань кіно.
«У Бразилії продовжується широкий кінотеатральний прокат українського мультфільму «Мавка», - ідеться у повідомленні.
Бразильці Lhays Macedo та Hugo Bonemer створили романтичний кліп, у якому переспівали пісню й озвучили головних героїв.
«Слухайте «Мавку» португальською», - пропонують творці мультфільму та запрошують у кіно усіх, хто перебуває у Бразилії.
«Мавка» створена за мотивами «Лісової пісні» Лесі Українки та адаптована під жанр сімейної анімації. В основі мультфільму образи зі слов’янських міфів і легенд.
Анімаційний фільм створений за підтримки Держкіно й Агентства США з міжнародного розвитку (USAID).
Кінотеатральну дистрибуцію в Україні здійснюють FILM.UA Distribution та Kinomania Film Distribution.
Як повідомляв Укрінформ, у Польщі після третього місяця прокату «Мавки» касові збори перетнули позначку у понад 9 513 539 злотих (більш ніж 2 млн євро).