Берлінська державна опера попри протести вирішила не скасовувати участь російської співачки Анни Нетребко у виставах у вересні.

Про це повідомляє Berliner Zeitung, передає Укрінформ.
Керівництво театру заявило, що попри те, що петиція проти виступу Нетребко набрала 28 тисяч голосів, російська співачка-сопрано братиме участь у виставі «Макбет» Джузеппе Верді, яка йтиме з 15 вересня.
Зазначається, що відбулася розмова між художнім керівником Матіасом Шульцом, артисткою та її менеджментом, «під час якої художній керівник зміг скласти особисте враження про її дистанціювання від війни Росії проти України».
Зокрема, стверджується, що Нетребко зробила однозначну заяву в березні 2022 року, сказавши, що «категорично засуджує війну проти України».
Державна опера зазначає, що Нетребко не брала жодних ангажементів у Росії від початку повномасштабної війни і «досі не має планів щодо виступів у Росії».
Своєю чергою Шульц заявив, що «унікальну артистку було б непросто замінити».
Нетребко виступить у чотирьох виставах.
Українські активісти в Німеччині закликають провести демонстрації перед Державною оперою 15 вересня.
Як повідомлялося, раніше виступи Анни Нетребко скасували у кількох великих європейських театрах.
Зокрема, скасували її концерти в Чехії та Естонії, заплановані на жовтень і листопад відповідно.
Концерти Нетребко також були скасовані у Японії та Німеччині.
Нетребко упродовж багатьох років мешкає в Австрії, але в минулому допомагала президенту РФ Володимиру Путіну на президентських виборах, а також фотографувалася з прапором і представниками проросійських сепаратистів в Україні та пожертвувала лідеру сепаратистів Олегу Царьову мільйон рублів.
7 січня 2023 влада України офіційно запровадила санкції проти багатьох російських артистів, які підтримують війну, у тому числі Анни Нетребко.
У березні 2022 року Баварська державна опера відмовилася від співпраці з Нетребко та російським диригентом Валерієм Гергієвим через їх недостатнє дистанціювання від російської війни проти України.