Музичний гурт TVORCHI напередодні свого туру містами України представив кінематографічну відеороботу на новий сингл «Разом», який присвятили єдності нації у буремний час.

Про це повідомляє Укрінформ.
«Трек «Разом» ми написали після першої частини нашого всеукраїнського туру. Ми дали концерти в 11 містах України, і в кожному місті, де були, в кожній залі бачили людей, які хочуть одного, – миру і перемоги. Тисячі людей, що об’єднані одним єдиним бажанням. Ця єдність – рушійна сила, про яку іноді під тягарем обставин ми забуваємо та водночас стаємо дуже вразливими», - розповіли TVORCHI.

Кліп розпочинається з цитати африканської приказки, яка звучить голосом соліста TVORCHI Джеффрі: «Якщо хочеш йти швидко – йди один. Якщо хочеш йти далеко – йдіть разом». Відео наповнене алегоріями та глибокими сенсами. Учасники гурту у громіздких багатошарових образах йдуть пліч-о-пліч проти сильних поривів вітру, що збивають з ніг. Саме так артисти у реальності відчувають той турбулентний шлях, який сьогодні проходять українці.
«За декілька днів розпочнеться друга частина нашого туру, на сході країни, де вперше прозвучить трек «Разом» наживо. Хочемо привезти його до міст, яким зараз особливо нелегко, та сказати – ми тут і там, де б не були, ми разом, всі за одно, тримаємось» - говорять музиканти.
Зйомки кліпу тривали понад десять годин на території кампусу Київського політехнічного університету імені Ігоря Сікорського. Буревій створювався під тиском потужного вентилятора, а костюми кожного з артистів важили більше 10 кілограмів.
«Ми намагалися передати той емоційний стан, в якому більшість із нас живе зараз. Ми люди, що протистоять величезному пориву вітру. Цей вітер символізує складність шляху: чим сильніше дує, тим складніше нам доводиться йти вперед. І коли ми йдемо поодинці, то не можемо витримати цей потік, він нас зносить, але коли ми тримаємось разом, то можемо подолати все», - розповів про ідею відео режисер Руслан Махов.
«Поки ми разом ділимось теплом - життя має сенс», – слова з треку «Разом», які TVORCHI виокремлюють як головну ідею пісні.
Вперше артисти виконають пісню «Разом» наживо у другій частині свого благодійного туру.
Концерти пройдуть: 23 жовтня у Cумах, 24 жовтня - у Полтаві, 26 жовтня - в Харкові, 27 жовтня - у Кривому Розі та 28 жовтня - у Дніпрі.
Всі 100% від продажу квитків TVORCHI перерахують на купівлю інкубаторів для передчасно народжених немовлят.