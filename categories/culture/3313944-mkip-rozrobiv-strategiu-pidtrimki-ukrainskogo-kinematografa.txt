Міністерство культури та інформаційної політики розробило стратегію "Кінокраїна 2.0", спрямовану на підтримку виробництва українських фільмів та серіалів.

Як передає Укрінформ, про це у Телеграмі повідомив міністр культури та інформаційної політики Олександр Ткаченко.
«Була розроблена стратегія «Кінокраїна 2.0», яка саме зараз обговорюється з усіма стейкхолдерами. Завдяки їй ми зможемо суттєво змінити професійний ландшафт українського кіно, попрацювати над інфраструктурою та новими можливостями для залучення додаткових коштів і збільшення фінансування як українських фільмів, так і серіалів», - написав міністр.
Він підкреслив, що за останні роки кількість глядачів українського кіно зросла до десятків, а то і сотень тисяч людей, а касові збори досягнули 8-10% бокс-офісу в кінотеатрах.
Крім того, завдяки програмі кеш-рібейтів зростає виробництво серіалів та спільне виробництво з західними партнерами, українські фільми потрапляють на провідні світові кінофестивалі.
Як повідомлялося, Міністерство культури та інформаційної політики за підтримки програм USAID «Конкурентоспроможна економіка України» і «Трансформація комунікацій» проведе V щорічний міжнародний форум «Креативна Україна».