У Львові з 1 по 8 жовтня проводитиметься традиційний Міжнародний театральний фестиваль «Золотий Лев - 2021». Крім українських у ньому візьмуть участь театри з Польщі, Угорщини, Італії, Грузії, Ірану і Канади.

Про це повідомила пресслужба Львівської міської ради, передає Укрінформ.
Усі іноземні колективи, які приїдуть на фестиваль, пройшли повний курс вакцинації. Серед українських театрів на фестивалі будуть представлені колективи з Чернігова, Одеси, Києва, Дрогобича та Львова.

Цьогоріч фестиваль є сценічним, однак заплановано і кілька вуличних заходів. Вони відбуватимуться на таких локаціях: театр «Воскресіння», Перший театр, театр Лесі, театр ім. М. Заньковецької, Центр Довженка та на площі перед Львівською оперою.
Гасло фестивалю залишається незмінним: «Класика очима експерименту».
Крім показів вистав передбачена й освітня програма від італійського театру «Потлах» для студентів театральних вишів та молодих акторів, а також тренінги з вокалу та пластики.
На фестивалі «Золотий Лев - 2021» буде й кілька відеопоказів вистав, створених за допомогою 3D, обмін думками, культурним досвідом та досвідом поєднання театрального мистецтва та цифрових технологій, що виник за останній рік, під час пандемії.
Фестиваль традиційно розпочнеться з Карнавальної ходи вулицями міста.
Львівський академічний театр «Воскресіння» в перший день фестивалю представить глядачам вуличний варіант вистави «Відлуння», яка присвячується засновнику та багаторічному директору «Золотого Лева» Ярославу Федоришину.
Фестиваль відбудеться за підтримки Українського культурного фонду, управління культури Львівської міської ради, департаменту з питань культури, національностей та релігій Львівської обласної державної адміністрації.