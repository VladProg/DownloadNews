Міністерство культури й інформаційної політики привітало шведську співачку Loreen із перемогою на Євробаченні-2023 та подякувало українському гурту TVORCHI, а також країні-організаторці конкурсу - Британії.

Про це йдеться в дописі, який МКІП розмістило у Фейсбуку, передає Укрінформ.

«Вітаємо Loreen із перемогою!», - йдеться в повідомленні.


У МКІП також подякували гурту TVORCHI, який посів шосте місце, отримавши 243 бали, у тому числі 189 - від глядачів із загальних.


«Дякуємо виконавцям за гідне представлення України на міжнародній сцені! Ми пишаємось вами», - наголосили у міністерстві.

Окрім того, МКІП висловило вдячність Великій Британії – «за неймовірну підтримку та допомогу».

Як повідомлялося, переможницею 67-го пісенного конкурсу Євробачення стала Швеція, яку представляла співачка Loreen з композицією Tattoo.