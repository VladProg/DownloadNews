У конкурсній програмі другого Міжнародного фестивалю короткого метру «4:3» буде представлено 6 українських фільмів, ще 10 стрічок представлятимуть 8 країн.

Про це повідомив засновник фестивалю Олександр Гойсан на пресконференції в Івано-Франківську, передає кореспондент Укрінформу.
«Фестиваль буде складатись з українського і міжнародного конкурсів. Для українського ми дібрали 6 короткометражних фільмів у форматі 4:3, не старших за останні 2 роки. У міжнародному конкурсі буде 10 фільмів. Там представлені загалом 8 країн світу», - зазначив Гойсан.
За його словами, у програмі фестивалю передбачена і позаконкурсна програма, створена разом із Довженко-Центром. Увазі глядачів запропонують класичні українські фільмі, зняті від 1950-х років і до періоду здобуття Незалежності.
«4:3 – це екранний формат. Раніше його використовували лише як технічний аспект, бо це було пов’язано з особливостями плівки. Втім, коли увесь світ діджитилізувався, то мало хто робить повноцінне кіно на плівку, через те що її не так багато залишилось… Багато людей роблять кіно 4:3 на цифрі, і це більш осмислене рішення, ніж технічна засада, від якої відштовхувались… Мене цей формат зацікавив», - каже Гойсан.
Він зауважив, що цього року кінофестиваль передбачає багато дискусій та зустрічей з вітчизняними акторами, режисерами, сценаристами і людьми, які пропагують у світі українське кіно. Зокрема, очікують режисерів Семена Мозгового, Марисю Нікітюк, Олеся Саніна, акторку Ірму Вітовську та інших.
Відкриє кінофестиваль в Івано-Франківську фільм «Початок», який здобув у 2020 році на фестивалі в Сан-Себастьяні головний і три другорядні призи.
Фільми, які будуть представлені у конкурсній програмі, можна буде переглянути за квитками, на решту подій глядачі кінофесту можуть потрапити за донати, які співорганізатор фестивалю ГО «Франківський драмтеатр» скерує на потреби військових. «Йде зима, у нас є запити на теплий одяг, взуття, нову форму для хлопців», – зауважила голова організації заслужена артистка України Надія Левченко.
Організатори також обіцяють і майстер-класи з хореографії.
«Ми робимо широкий кінофестиваль, щоб показати, що ми є, працюємо, творимо і можемо дати відсіч будь-якому агресору не лише зброєю, а ще й культурним фронтом. Цей фестиваль створений для цього», - переконаний актор Івано-Франківського драмтеатру Іван Бліндар.
Другий Міжнародний фестиваль короткого метру «4:3» в Івано-Франківську проходитиме з 15 до 18 вересня.
Фото: mi100.info