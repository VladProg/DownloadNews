Українська стрічка “Бачення метелика” за тиждень прокату зібрала 433 тис. грн, з них 162 тис. 229 грн були передані на дрони для аеророзвідниць.

Як передає Укрінформ, про це Державне агентство України з питань кіно повідомляє у Фейсбуці.
“Стрічка “Бачення метелика” зібрала 433 000 гривень за перший тиждень прокату. Команда передала 162 229 гривень на дрони для аеророзвідниць”, - йдеться в повідомленні.
У Держкіно нагадали, що автори збирають кошти на безпілотники для українських аеророзвідниць разом із громадською організацією “Жіночий ветеранський рух” та мережею кінотеатрів Multiplex. Мета збору - 200 тис. грн.
Фільм розповідає про аеророзвідницю з позивним “Метелик”, яка повертається з полону. Її чекають рідні, друзі, побратими та коханий, але нове життя приносить і нові виклики.
Це дебютна повнометражна робота режисера Максима Наконечного. Сценарій він написав спільно з письменницею та режисеркою Іриною Цілик. У головній ролі знялась Ріта Бурковська, відома зі стрічки “Парфенон” литовського кінорежисера Мантаса Кведаравічюса.
Продюсери - Ліза Сміт (яка є режисером фільму “Школа № 3”) та Дар’я Бассель (“Будинок зі скалок”, “Розділові Наживо”). Міжнародні копродюсери - Аніта Юка, Даґмар Седлачкова, Маріо Адамсон, Серхіо С. Аяла. Країни виробництва: Україна (TABOR), Чехія (MasterFilm), Хорватія (4Film), Швеція (Sisyfos Film Production).
Фільм створений за підтримки Держкіно, Eurimages, Чеського кінофонду, Хорватського аудіовізуального центру, Шведського кіноінституту, Українського культурного фонду та Українського інституту.
Як повідомляв Укрінформ, фільм “Битва за Україну” отримав спеціальний приз міжнародного кінофестивалю Cannes 7th Art Awards.