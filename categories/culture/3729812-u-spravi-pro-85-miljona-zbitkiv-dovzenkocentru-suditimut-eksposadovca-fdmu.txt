У Києві судитимуть колишнього начальника регіонального відділення Фонду державного майна України, який ​​заподіяв збитків у 8,5 млн грн державному підприємству “Національний центр Олександра Довженка”.

Як передає Укрінформ, про це повідомляє в Телеграмі Київська міська прокуратура.
Голосіївська окружна прокуратура Києва скерувала до суду обвинувальний акт стосовно колишнього начальника регіонального відділення ФДМУ по місту Києву за фактом службової недбалості, що спричинило тяжкі наслідки (ч. 2 ст. 367 Кримінального кодексу України).
Згідно з матеріалами слідства, між ДП “Національний центр Олександра Довженка”, регіональним відділенням Фонду держмайна по місту Києву та підприємством був укладений додатковий договір щодо оренди приміщень площею понад 5, 5 тис. кв. м на вулиці Васильківській, к перебувають на балансі Довженко-Центру.
У подальшому, попри внесення змін до законодавства, впродовж 2014-2020 років регіональне відділення ФДМУ ставку оренди за вказаним договором не переглядало.
Держпідприємство недоотримало орендних платежів на понад 8,5 млн грн.
Обвинувальний акт скерований до Голосіївського районного суду Києва для розгляду по суті.
Як повідомляв Укрінформ, колишньому керівнику Департаменту будівництва та житлового забезпечення Київської міської державної адміністрації повідомили про підозру у службовій недбалості, внаслідок чого столичний бюджет недоотримав орендні платежі на майже 320 тис. грн.
Фото: Громадське