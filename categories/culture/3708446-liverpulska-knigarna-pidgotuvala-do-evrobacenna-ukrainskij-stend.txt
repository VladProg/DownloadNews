У межах Євробачення-2023 ліверпульська книгарня радикальної літератури «Новини нізвідки» підготувала український стенд.

Про це повідомляє пресслужба Міністерства культури та інформаційної політики у Телеграмі, передає Укрінформ.

Зазначається, що головна вітрина оформлена в українському стилі, тут вміщений портрет Василя Стуса з лозунгом "Борися за правду".
У книгарні доступні книжки українських авторів, видані у перекладі або англійською мовою. Серед них - «Брама Європи» Сергія Плохія, «Повідомлення з України» Володимира Зеленського, «Жовтий метелик» Олександра Шатохіна, а також історичні, дитячі та публіцистичні тексти.
Як повідомляв Укрінформ, пісенний конкурс "Євробачення-2023" проходить у Ліверпулі після того, як Україна, яка перемогла на конкурсі 2022 року з піснею Stefania гурту Kalush Orchestra, не змогла задовольнити вимоги щодо проведення конкурсу через безпекові побоювання, спричинені російським вторгненням.
Півфінали конкурсу відбулися 9 та 11 травня, фінал пройде 13 травня.
Україну на конкурсі представляє гурт TVORCHI з піснею Heart of Steel.
Фото: Суспільне Культура