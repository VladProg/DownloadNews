З неділі, 21 серпня, по всій Україні у мережі кінотеатрів "Планета Кіно" та Multiplex почали транслювати анімаційні уроки ДСНС на тему актуальних загроз.

Як передає Укрінформ, про це ДСНС повідомляє у Телеграмі.
“Вони мають навчити дітей та дорослих правильним діям у разі виявлення вибухонебезпечних предметів та під час сигналу “Повітряна тривога”, - йдеться у повідомленні.
Короткометражні мультфільми транслюються на початку основних сеансів з сімейним контентом та мультфільмів у прокаті.
У ДСНС подякували партнерам за те, що долучилися до спільної важливої мети – навчити якнайбільшу кількість людей правилам безпечної поведінки.
Рятувальники нагадали, що яким би цікавим не був перегляд, під час сигналу “Повітряна тривога” необхідно обов’язково йти в укриття.
Як повідомляв Укрінформ, на сьогодні п’ята частина території України забруднена вибухонебезпечними предметами, що не розірвалися.