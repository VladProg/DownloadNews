Роботу Марії Примаченко передали до Фонду Сергія Притули, аби допомогти армії. Фонд Сергія Притули розпочав благодійний аукціон, кошти з якого спрямують на допомогу ЗСУ.

Про це Укрінформу повідомили у пресслужбі Фонду.
«Стартова ціна — $5 000. Щоб взяти участь в аукціоні, потрібно зареєструватися на сайті аукціонного дому «Дукат». Ставки можна робити в особистому кабінеті або телефоном, зв’язавшись із модераторами», - йдеться у повідомленні.
Як зазначається, переглянути правила можна за посиланням. Більше про картину можна дізнатися у відео.
Триватиме аукціон до 5 травня 20:00 2022 року. Стежити за ставками та ходами учасників можна на Telegram-сторінці. 5 травня о 19:00 почнеться стрім на Youtube-каналі Сергія Притули, аби кожен зміг спостерігати за ходом аукціону.
Увесь прибуток від картини піде на допомогу ЗСУ через Благодійний Фонд Сергія Притули, який допомагає українській армії з 2014 року і з початком повномасштабного наступу забезпечує українських військових технікою, бронежилетами, дронами, тепловізорами, машинами та засобамитактичної медицини.

Організатори закликають робити будь-які внески на рахунки Фонду в період аукціону, адже його мета — допомогти Україні подолати російську навалу.
Рахунки можна знайти тут. Контакт: serhiy.prytula.kyiv@gmail.com
Як повідомляв Укрінформ, твір художниці Марії Примаченко «Квіти виросли коло четвертого блока» із серії робіт, присвяченої Чорнобильській трагедії, передала сім’я колекціонера Ігоря Понамарчука та історика мистецтва Дар’ї Добріян, які зараз волонтерять у Фонді. Родина художниці підтримала благодійний аукціон і відмовилася від роялті з продажу картини на користь Збройних Сил України.
Картини Марії Примаченко вже вдруге продаватимуть на аукціоні під час війни. Нещодавно картина художниці «Моя хата, моя правда» була продана з аукціону у Венеції за €110 тисяч. Гроші передадуть на збереження української культури в умовах війни.