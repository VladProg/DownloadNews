Івано-Франківський національний академічний драматичний театр ім. Івана Франка проводить вистави в укритті.

Як передає Укрінформ, про це повідомляє Міністерство культури та інформаційної політики в Телеграмі.
«Франківський драмтеатр став надійним прихистком для біженців та містян, а також відновлює показ вистав – в укритті. Актори продовжують працювати задля перемоги України як волонтери, воїни, в тому числі і на інформаційному фронті.У театрі є бомбосховище, тож безпеку гарантують не лише тим, хто в театрі отримав тимчасовий прихисток і допомогу, а і тим, хто придбає квиток і прийде до театру на виставу о 15-й годині», - йдеться у повідомленні.
Зазначається, що ті, хто не має можливості придбати квитки, можуть реєструватися.
Розклад вистав на 16, 18 і 20 березня: 16.03, о 15:00 – драма-реквієм «Нація» за М. Матіос; 18.03, о 15:00 – drama per musica «Romeo&Juliet», за В. Шекспіром; 20.03, о 15:00 – мюзикл «Гуцулка Ксеня», за Я. Барничем.
Як повідомлялося, у Міністерстві культури та інформаційної політики закликають не поширювати інформацію про переміщення об’єктів культурної спадщини під час війни.