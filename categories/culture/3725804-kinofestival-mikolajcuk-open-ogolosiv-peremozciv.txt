Фестиваль глядацького кіно "Миколайчук OPEN" оголосив цьогорічних переможців.

Про це повідомив у Фейсбуці генеральний продюсер фестивалю Олексій Гладушевський, передає Укрінформ.

Зокрема, у національному конкурсі перемогла стрічка “Чорнобиль 22” Олексія Радинського. Ця документальна стрічка розповідає про окупацію Чорнобильської АЕС росіянами навесні 2022 року.
У міжнародному конкурсі перемогу здобула воєнна драма “Хто ти, Філіппе?” польського режисера Квечинського. "Стрічка стосується теми Голокосту та рефлексує над однією з найбільших трагедій в історії людства у незвичний спосіб. У центрі ворожої Німеччини польський єврей вдало вдає із себе француза, щоби підступно мститися нацистам у власний спосіб”, - зазначив Гладушевський.
Спеціальний приз фестивалю отримала стрічка “Мій сусід Адольф” ізраїльського режисера Леона Прудовського. Фільм розповідає про самотнього чоловіка на прізвище Польскі, який пережив Голокост. Глядачі віддали за цей фільм найбільше балів після стрічки “Хто ти, Філіппе?”
Крім того, спеціальну відзнаку, що була запроваджена фестивалем у партнерстві з Південно-Шведською кінокомісією, отримав фільм Анни Гончарової “Річниця”.
Представники переможного проєкту отримають грант на дводенну поїздку в Південну Швецію з можливістю познайомитися з регіональною кіноіндустрією.
Як повідомлялося, другий фестиваль глядацького кіно «Миколайчук OPEN» проходив 15-20 червня у Чернівцях.
Фото: Olexo Gladushevskyy, Facebook