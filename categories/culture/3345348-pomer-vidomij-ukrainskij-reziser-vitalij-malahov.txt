Керівник Київського академічного драматичного театру на Подолі Віталій Малахов помер у четвер, 4 листопада, на 68-му році життя.

Про це повідомила у Фейсбуці його донька, акторка і телеведуча Даша Малахова, передає Укрінформ.
Малахова опублікувала фотографію батька, супроводивши знімок дописом: «19.07.1954 – 04.11.2021. Лети, рідний мій».

Минулого тижня акторка повідомила, що батька терміново госпіталізували, у нього розпочався сепсис.
Віталій Малахов – український театральний режисер, народний артист України (2008). Лауреат національної премії України імені Шевченка в галузі мистецтва 2008 року.
Його кар’єра розпочалася 1977 року на українському телебаченні. З травня 1978 року до вересня 1979 року він працював у Київському державному театрі російської драми імені Лесі Українки. З 1979 року очолив Київський державний театр естради.
З 1985 до 1987 року працював зі своєю трупою на базі Київського Молодіжного театру.
У 1987 році Малахов створив Київський драматичний театр на Подолі, де був художнім керівником і директором.