Херсонський облмуздрамтеатр 30 липня вирушить на гастролі країною - гастролі відбудуться за підтримки Українського культурного фонду, покази безкоштовні, але за попередньою реєстрацією.

Як передає Укрінформ, про це у Фейсбуці повідомив генеральний директор Херсонського обласного академічного музично-драматичного театру ім. Куліша Олександр Книга.
«30 липня театр Куліша знову вирушає на гастролі! Тепер - містами України з виставою «Лишатися (не) можна...», - йдеться у повідомленні.

Глядачів запрошують на вистави у Миколаєві, Кропивницькому, Черкасах, Києві, Житомирі, Івано-Франківську, Львові та Херсоні.
Як зазначається, гастролі відбудуться за підтримки Українського культурного фонду в межах проєкту «Ми не хотіли виїжджати...».
У театрі інформують, що усі покази будуть безкоштовними, але за попередньою реєстрацією - кількість місць обмежена.
Як повідомляв Укрінформ, у Херсоні готуються провести XXV міжнародний театральний фестиваль «Мельпомена Таврії» у вересні 2023 року під гаслом «Ми вдома!», частина колективів зможуть виступити в обласному центрі, інші долучаться онлайн.
Раніше театр повідомляв про гастролі у Словаччині - з моновиставою «Кицька на спогад про темінь» та у Грузії - з «Юдою».