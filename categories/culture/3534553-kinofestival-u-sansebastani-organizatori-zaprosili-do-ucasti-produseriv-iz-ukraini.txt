Український інститут у партнерстві з програмою Каннського кіноринку Producers Network | Marché du Film запрошує українських продюсерів подати заявки на участь в індустрійній секції Міжнародного кінофестивалю у Сан-Себастьян, який відбудеться з 16 по 24 вересня в Іспанії.

Як повідомили Укрінформу в Українському інституті, заявки приймаються до 29 липня.
«Фінальну п’ятірку учасників обиратимуть представники Українського інституту, Каннського кіноринку Marche du Film та Сан-Себастьяну. Обрані продюсери отримають фестивальну акредитацію, яка надасть можливість відвідати всі події індустрійної секції (Europe-Latin America Co-Production Forum та Work in Progress активності)», - зазначили в установі.
Учасники також матимуть змогу встановити контакти з іншими кінопрофесіоналами та домовитися про індивідуальні зустріч з потенційними партнерами. Українську делегацію буде представлено на окремій вкладці «Meet Them» на сайті кінофестивалю.
Для участі необхідно заповнити форму, зразок якої доступний за лінком, і надіслати на пошту film@ui.org.ua
Організатори забезпечують усім учасникам 4 ночі проживання з 19 по 22 вересня, а також трансфер від аеропорту до готелю і назад.
Кінофестиваль у Сан-Себастьяні — одна з найбільш значущих культурних подій Європи та основний кінофорум іспаномовного світу з потужною індустрійною програмою, яка, крім європейського, охоплює кіноринок країн Латинської Америки.
Фото: pyrenalis.com