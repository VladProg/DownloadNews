В українському широкому прокаті 15 вересня стартувала стрічка «Я працюю на цвинтарі», що став вже третім фільмом українського виробництва, який від початку повномасштабного вторгнення виходить на великі екрани.

Про це повідомляє Укрінформ.
«Після 24 лютого мені здавалося, що війна все обнулила і наше кіно вже неважливе, але на початку літа перший глядацький показ на фестивалі у Чернівцях показав, що хоча ми всі зараз переживаємо величезні втрати, але намагаємося жити далі. Мені здається, в цьому фільмі ми зайшли на якусь дуже важливу територію і спробували максимально чесно про це поговорити», - сказав на передпоказі режисер фільму Олексій Тараненко.

«Я працюю на цвинтарі» - життєствердне кіно про смерть, яке не соромиться показати справжнє життя: зі своїм початком та його неминучим фіналом. Головний герой Олександр, в минулому архітектор, нині працює на цвинтарі та має свою контору з виготовлення пам'ятників. Щодня до нього приходять нові люди для замовлення пам'ятників близьким. Життєві ситуації, іноді - сумні, іноді - комічні. Але і в житті головного героя є таємниця, яка не дає йому стати щасливою людиною.
«У Празі на міжнародному кінофестивалі Febiofest нас назвали «Найкращою комедією», а одночасно на Стокгольмському фестивалі незалежного кіно визнали «Найкращою драмою», тому, велкам на драмеді», - додав режисер.
В основі фільму - однойменна збірка українського письменника Павла «Паштета» Белянського, який виступив співсценаристом фільму разом з Олексієм Тараненком.
Головні ролі у фільмі виконали українські актори Віталій Салій, Вікторія Городецькая, Анна Іванова, Римма Зюбіна, Оксана Жданова, Олена Хохлаткіна, Віктор Жданов, Андрій Ісаєнко, Олексій Тритенко, Ярослав Безкоровайний, Ігор Цішкевич, Ніна Набока.
Фільм є дебютом режисера в повнометражному художньому кіно. Стрічка знята у копродукції України та Польщі.
Українська фестивальна прем'єра фільму відбулася на українському кінофестивалі Молодість 1 червня 2021 року. Європейська фестивальна прем'єра фільму відбулася на італійському кінофестивалі Ferrara Film Festival 3 червня 2021.
Фільм «Я працюю на цвинтарі» у 2019 році виграв грант Українського культурного фонду (УКФ) на продакшн повнометражного художнього фільму у копродукції з Польщею. Загальний бюджет на виробництво стрічки склав 21,40 млн грн, з них УКФ оплатив 70% (14,98 млн).
Головну пісню "То таке життя" до фільму створила Марина Круть з гурту Krutь.