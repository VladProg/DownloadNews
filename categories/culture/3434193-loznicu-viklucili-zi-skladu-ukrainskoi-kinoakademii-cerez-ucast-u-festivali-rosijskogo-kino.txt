Кінорежисера Сергія Лозницю виключили зі складу Української кіноакадемії за його неоднозначну позицію щодо повномасштабної війни, яку Росія розв'язала в Україні, а також участь у кінофестивалі російського кіно.

Як передає Укрінформ, про це повідомляє Українська кіноакадемія у Фейсбуці.
«Особлива відповідальність зараз лежить на фахівцях із креативних індустрій, яких добре знають за кордоном. Їхня позиція повинна бути чітка і однозначна. Режисер Сергій Лозниця неодноразово підкреслював, що вважає себе космополітом, “людиною світу”. Проте зараз, коли Україна з усіх сил боронить свою незалежність, ключовим поняттям у риториці кожного українця повинна бути його національна ідентичність. І тут не може бути жодних компромісів чи напівтонів», - ідеться в повідомленні.
У кіноакадемії додали, що, окрім того, нещодавно фільми Сергія Лозниці були включені до програми кінофестивалю російського кіно у французькому місті Нант під назвою “Від Львова до Уралу”. У час кривавої повномасштабної війни, яку розв’язала Росія, це абсолютно неприпустимо.
«Українська кіноакадемія вже закликала світову кіноспільноту до бойкоту російського кінематографа. Ми постійно закликаємо увесь світ розмежовувати українську та російську культури та не ототожнювати їх. Для нас важливо, щоб усі члени Української кіноакадемії розділяли цю позицію і називали речі своїми іменами, проявляючи у своїх переконаннях чіткість і твердість. Ми звертаємось до світової спільноти з проханням не позиціонувати Сергія Лозницю як представника української культурної сфери». – заявили в Українській кіноакадемії.
24 лютого президент рф володимир путін оголосив про початок вторгнення до України. Російські війська обстрілюють та руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.