У Чернівцях фестиваль «Миколайчук OPEN» зібрав 78 тис. грн для військовослужбовців із кіноіндустрії.

Про це у Фейсбуці повідомляє фестиваль глядацького кіно «Миколайчук OPEN», передає Укрінформ.
«Спільно з кінофестивалем Миколайчук OPEN БФ «Український мистецький фонд» збирає кошти на допомогу нашим бійцям з кіноіндустрії. Актори, режисери, продюсери, звукорежисери і багато інших… За час показів нам вдалось зібрати 77 952 грн. Усі кошти, зібрані під час кінофестивалю, будуть використані, щоб закрити їхні потреби», - зазначили організатори «Миколайчук OPEN».

За їхньою інформацією, потреба захисників із кіноіндустрії становить 15 тис. доларів, і ця цифра збільшуватиметься. Тому усіх небайдужих просять долучатись до збору коштів.
«Збір коштів з фестивалем не закінчується, ми будемо продовжувати допомагати нашим мужнім воїнам, побратимам та посестрам», - запевняють в «Миколайчук OPEN».
Як повідомляв Укрінформ, фестиваль глядацького кіно Миколайчук OPEN проходив у Чернівцях 15-21 червня. Окрім перегляду фільмів, учасники фестивалю могли спілкуватись з акторами, режисерами та продюсерами.