Кабінет Міністрів на засіданні прийняв рішення оновити перелік музеїв та заповідників, у яких зберігаються експонати державної власності.

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
"Вперше з 2005-го року оновлено перелік музеїв та заповідників, у яких зберігаються експонати державної власності. Наразі перелік поповнився більш ніж на 200 (!) музеїв та заповідників. Проголосували за це на засіданні уряду", - повідомив Ткаченко.
За його словами, відтепер МКІП матиме можливість якісно контролювати діяльність державних та комунальних музеїв, зокрема вести нагляд за станом обліку, зберіганням, охороною, використанням та переміщенням предметів Музейного фонду України в музеях.
"Питання культурної спадщини багато років в нашій країні було не на часі. Ми з командою міністерства працюємо для того, щоб у межах стратегії з її збереження залучалося якомога більше інструментів. І оновлення переліку якраз допоможе посилити цей механізм. Бо він покликаний мінімізувати випадки знищення експонатів чи їхнього неналежного зберігання. А це напряму допоможе передати культурне надбання України майбутнім поколінням", - наголосив Ткаченко.
Як повідомляв Укрінформ, в ухваленому 2 грудня державному бюджеті на 2022 рік на культуру, креативні індустрії та інформаційну політику передбачено 14,5 млрд грн.