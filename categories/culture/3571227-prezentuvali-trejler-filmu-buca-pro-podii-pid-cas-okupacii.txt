У День міста Буча, який відзначається 13 вересня, було презентовано тизер-трейлер фільму-драми «Буча» продюсера та сценариста Олександра Щура та режисера Станіслава Тіунова.

Про це повідомляє Укрінформ.
«Після того, як у квітні стало відомо, що відбувалося у Бучі та інших містах України, які були окуповані, стало зрозуміло, що про трагедію українського народу повинні дізнатися у всьому світі. Ми вважаємо, що реалізація цього проєкту допоможе Україні привернути увагу міжнародної спільноти й спонукатиме нарощувати економічну та військову допомогу надалі», – розповів під час презентації продюсер фільму Олександр Щур.






Презентація тізеру-трейлера до фільму «БУЧА»


































Фільм-драма «Буча» буде знятий на основі реальних подій, які відбувалися у містах Буча, Ворзель, Гостомель та Ірпінь під час російської окупації у лютому-квітні 2022 року. Ціль фільму - розповісти українцям та всьому світу про жахи, які творили російські військові, і не дати забути про це світовій спільноті. Зокрема, фільм-байопік розповість про порятунок 203 місцевих жителів Костянтином Гудаускас – громадянином Казахстану. Після деокупації Київської області Костянтин став героєм багатьох публікацій та телевізійних сюжетів у впливових національних та світових ЗМІ, серед яких французьке видання Le Monde, телеканал France 24, британський телеканал ITV news та інших.

У стрічку також буде включена сцена порятунку відомого українського композитора, лауреата Шевченківської премії Ігоря Поклада, який під час подій фільму перебував у своєму будинку в Ворзелі. Декілька творів Ігоря Дмитровича, такі як «Сіла птаха» та Марш Сотні з оперети «Конотопська відьма» будуть використані у фільмі як саундтреки. Автором головного саундтрека до стрічки виступив Іса Меліков – відомий азербайджанський композитор і продюсер.
Кастинг акторів на ролі у фільмі буде проведений до кінця року, але вже відомий виконавець ролі головного антагоніста – ним став український актор театру і кіно, лауреат премії «Золота дзиґа» за найкращу чоловічу роль В’ячеслав Довженко.
Трейлер-тизер драми «Буча» був знятий на кошти американських інвесторів, а подальше фінансування виробництва фільму також буде реалізовано виключно коштом іноземних інвесторів та меценатів.
«Маючи вже перші іноземні інвестиції й чітке розуміння. що кожна гривня в Україні необхідна для допомоги нашім збройним силам, ми й надалі плануємо залучати кошти за кордоном за рахунок донатів та інвесторів. Українці теж можуть допомогти, максимально поширюючи інформацію про стрічку, щоб привернути увагу ЗМІ, медійних персон та меценатів», - розповів режисер стрічки Станіслав Тіунов.
Тизер-трейлер до фільму “БУЧА” був представлений в Києві в кінотеатрі "Оскар" захід зібрав велику кількість ЗМІ та повний зал гостей. Присутні вшанували памʼять загиблих хвилиною мовчання.
У рамках заходу також був презентований благодійний фонд Костянтина Гудаускас “Bucha help”, найпершим завданням якого стане відбудова зруйнованого житла у Бучі, Ірпені та Гостомелі.
Зйомки заплановані на січень-грудень, а прем'єра - на роковини трагедії.