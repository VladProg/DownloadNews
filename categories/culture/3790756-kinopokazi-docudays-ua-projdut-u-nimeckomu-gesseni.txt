У Німеччині відбудуться кінопокази у межах 20-го Міжнародного фестивалю документального кіно про права людини Docudays UA.

Як повідомляє кореспондент Укрінформу, 25 листопада у Гіссені відбудуться показ стрічки «Три жінки» та дискусія за партнерської підтримки ГО «Культпрожектор» та українсько-німецької ініціативи Genau.
Кінокартина «Три жінки» знята режисером із Ужгорода Максимом Мельником на студії Konrad Wolf Film University в Бабельсбергу. Фільм здобув низьку німецьких відзнак, зокрема Audience Award, DEFA Sponsoring Prize for an Outstanding German Documentary Film на Leipzig DOK Festival (2022), Audience Award at Duisburg Film Week (2022).
Торік документальне кіно в межах Мандрівного фестивалю Docudays UA показували в німецькому Марбургу.
«Центральна тема 20-го Docudays UA — «Образ майбутнього». Це те, що нам варто уявляти і починати втілювати вже зараз. Це розмова про справедливість — невідворотне покарання винних у воєнних злочинах, документування свідчень їхніх жертв і руйнувань. Про те, як давати раду травмам, зберегти та донести до наступних поколінь пам’ять про загиблих на цій війні рідних і друзів. Про відбудову після нашої перемоги — без пластикових лебедів і розфарбованих шин на газонах і дитячих майданчиках від ОСББ. Про те, як по-справжньому модернізувати наші міста, містечка та села, зробити їх красивими й зручними, сучасними, доступними, орієнтованими на пішоходів — старих і малих, і покалічених війною. Це розмова про те, як очистити наші води й землі від забруднень і мін, які нам у великій кількості залишають окупанти», - пояснюють організатори.
20-й Мандрівний Docudays UA відбувається за підтримки посольств Швеції, Швейцарії і США в Україні.