У Національному музеї імені Тараса Шевченка до 209-ї річниці від дня народження Кобзаря відбувся спільний концерт колективу Liatoshynskyi Capella, бандуриста і лірника Тараса Компаніченка та очолюваного ним гурту стародавньої української музики «Хорея Козацька».

Про це повідомляє кореспондент Укрінформу.
Серед гостей заходу, який розпочався з годинним запізненням через повітряну тривогу, були військові та переселенці.
У програмі прозвучали “Заповіт”, уривки з поеми “Сон” та “Катерини”, “Садок вишневий коло хати” та інші поезії Тараса Шевченка, твори якого часто кладуть на музику - в одного лиш Миколи Лисенка 60 композицій на його вірші.
Тарас Компаніченко, який зараз є бійцем окремої 241-ї бригади сил ТрО, розповів, що нову композицію “Гайдамаки” гурт “Хорея Козацька” вперше виконав на церемонії прощання 7 березня у Києві із чотирма воїнами з батальйону “Братство", які загинули на кордоні з Брянською областю росії у ніч проти 25 грудня.






У Києві в день народження Шевченка пролунали твори на його вірші / Фото: Юлія Овсяннікова. Укрінформ


























































У програмі концерту до дня народження Кобзаря пролунали твори композиторів Тетяни Яшвілі, Богдани Працюк, Валерія Антонюка, Рубена Толмачова, Олександра Родіна та Михайла Шведа. Диригували музикантами Liatoshynskyi Capella Богдан Пліш та Андрій Сиротенко. Солісти: Роман Лузан (бас-баритон), Олеся Люба (сопрано) та Владислава Приймачук (мецо-сопрано).
Як повідомляв Укрінформ, у Каневі після річної перерви відновилися урочисті заходи на Шевченківські дні – 9 та 10 березня.