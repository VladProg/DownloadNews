У латвійській столиці у трьох кімнатах Недільної школи кафедрального собору Святого Єкаба відкрилася велика виставка малюнків дітей із сімей українських біженців.

Як повідомляє кореспондент Укрінформу, виставка стала можливою завдяки ініціативі мистецтвознавиці, галеристки Габріели Каб'єр.
За її словами, коли в Латвію почали прибувати українські біженці, серед яких багато дітей, виникла ідея допомогти їм через творчу діяльність позбутися стресу та тривоги, що з’являються під час війни. Так виник клуб «Дитячий Майданчик», яким взялися керувати ризький художник Антон Глотов, а також художниця, що переїхала з Києва, Агнеса Локшина.






Виставка малюнків дітей біженців з України у Ризі/Фото: Олег Кудрін, Укрінформ




























Спочатку діти користувалися лише книжками-розмальовками. Але потім, освоївшись у нових умовах, та під проводом умілих учителів вони розкрилися. Так за два місяці була зібрана цікава виставка з більш як 200 малюнків. У них багато спогадів і туги за домом, значне місце посідає воєнна тематика, але багато й оптимізму та яскравих фарб.
Виставка підготовлена під патронатом Католицької церкви в Латвії. Вступне слово на її відкритті сказав архієпископ, Ризький митрополит Збігнєв Станкевич. Також слово брали кураторка виставки Каб'єр, художники-наставники Глотов та Локшина. На відкритті виставки були присутні глави багатьох дипломатичних місій демократичних країн у Латвії.
З окремою промовою виступив Посол України в Латвії Олександр Міщенко. Він також вручив дитячому творчому клубу навчальні книжки, яка були надруковані місцевими видавництвами для українських дітей. Під час виступів усі бажали Україні перемоги, а українським дітям - щасливого і мирного майбутнього.
Захід активно висвітлювався латвійськими ЗМІ. Виставка триватиме до 23 травня. Вхід безкоштовний, але кожен охочий може зробити внесок у подальшу діяльність «Дитячого Майданчика».
Як повідомлялося, за даними ООН, кількість біженців з України, які в результаті російського вторгнення змушені були залишити свої помешкання та виїхати за кордон, вже перевищила 5,6 млн осіб.
24 лютого росія вторглася в Україну. На боротьбу із загарбниками піднявся весь український народ, який дає потужну відсіч загарбникам.