Концерт гурту ДДТ у москві, присвячений сорокаріччю колектива, який мав відбутися 10 червня, перенесено на 17 червня наступного року - не вдалося погодити захід із мерією міста.

Як передає Укрінформ, про це йдеться у заяві ДДТ на сайті гурту та в Ютубі.
"Цього року розпочалася так звана "спецоперація". Гурт ДДТ займає принципову позицію - "За Мир!". У результаті організаторам не вдалося погодити захід із департаментом регіональної безпеки москви. Нами було докладено всіх зусиль та доступних можливостей, щоб зберегти виступ 10 червня 2022 року, але марно", - сказано у заяві лідера гурту Юрія Шевчука.
Він особливо зазначив, що у дозволі було відмовлено департаментом регіональної безпеки москви. "Регіональної безпеки. Ну що, можу нас усіх привітати: рок-н-рол досі для багатьох небезпечний. Для кого вгадайте з трьох разів", - іронізує Шевчук.
Проблеми з дозволом на концерт пов'язують із антивоєнним виступом Юрія Шевчука на концерті в уфі. У травні в соцмережах розійшлося відео, на якому Шевчук каже: "Батьківщина, друзі, це не дупа президента, яку потрібно весь час мусолити, цілувати". Через це на Шевчука було складено протокол про дискредитацію російських збройних сил. Суд у санкт-петербурзі повернув протокол до поліції, тому що там не було "описано подію правопорушення".

російський опозиціонер Ілля Яшин із посиланням на свої джерела повідомив, що ніхто із суддів не захотів засудити відомого музиканта.
24 лютого росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст та сіл. ЗСУ, Національна гвардія, сили Територіальної оборони та весь український народ чинять ефективний опір російським військам і завдають їм великих втрат.
Фото: Ілля Яшин