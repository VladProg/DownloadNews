Президент України Володимир Зеленський присвоїв звання Героя України композиторові Ігорю Покладу.

Як передає Укрінформ, відповідний указ №628/2021 опублікований на сайті глави держави.
“За визначні особисті заслуги у розвитку національного музичного мистецтва, високу професійну майстерність та багаторічну плідну творчу діяльність присвоїти звання Герой України з врученням ордена Держави Покладу Ігорю Дмитровичу – композиторові, народному артисту України”, - ідеться в документі.
Як повідомлялось, Ігорю Покладу сьогодні, 10 грудня, виповнилося 80 років.
Він відомий український композитор, заслужений діяч мистецтв УРСР, народний артист України, лауреат Шевченківської премії, член Національної спілки композиторів України. Найвідоміші його пісні - “Ой летіли дикі гуси”, “Чарівна скрипка”, “Тиха вода”, “Кохана”, “Зелен-клен”. Крім того, Ігор Поклад є автором музичної комедії “Друге весілля в Малинівці”, мюзиклів “Конотопська відьма”, “Серце моє з тобою”, “Різдвяна ніч” за Гоголем, “Засватана – не вінчана” за Іваном Карпенком-Карим тощо.
Пісні писав на слова Юрія Рибчинського, Дмитра Луценка, Бориса Олійника. Їх виконували Ніна Матвієнко, Софія Ротару, Назарій Яремчук, Тамара Гвердцителі, Василь Зінкевич.