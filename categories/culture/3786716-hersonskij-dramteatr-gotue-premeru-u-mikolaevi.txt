Херсонський обласний академічний музично-драматичний театр готує виставу на базі Миколаївського художнього академічного драматичного театру.

Про це у розмові з кореспондентом Укрінформу розповів генеральний директор Херсонського обласного академічного музично-драматичного театру ім. Куліша Олександр Книга.
«Попри все готуємо прем’єру про Херсон, вона відбудеться у Миколаївському художньому театрі», - наголосив Книга.
За його словами, роботу над випуском премʼєри розпочали на базі Миколаївського художнього академічного драматичного театру. Вистава за текстом херсонки Олени Маляренко «Протитанкова відьма» матиме назву «Буде тобі, враже, так, як відьма скаже». У ній задіяна народна артистка України Олена Галл-Савальська. Вона розповість «несумні історії херсонської окупації».
Він підтвердив, що внаслідок обстрілу середмістя Херсона 13 листопада у будівлі театру повилітало скло в 64 вікнах, і додавв, що люди, які перебували у приміщенні не постраждали. Керівник театру у Фейсбуці оприлюднив відео з наслідками обстрілу.

Як повідомляв Укрінформ, 13 листопада ворог вдарив по центру Херсона - двоє людей загинули, кількість поранених зросла до 10.