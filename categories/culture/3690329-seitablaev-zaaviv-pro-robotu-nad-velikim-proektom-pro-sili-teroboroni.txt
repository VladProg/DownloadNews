Український режисер, сценарист і актор Ахтем Сеітаблаєв працює над масштабним проєктом про Сили територіальної оборони.

Про це він розповів у коментарі кореспонденту Укрінформу.
«Зараз ми працюємо над величезним проєктом довжиною у 32 серії про Сили територіальної оборони, готуємося до художніх стрічок. Окрім того, займаємося супутньою діяльністю – висвітленням діяльності Сил ТрО через служби звʼязків з громадськістю, де я проходжу службу», – сказав режисер.
Водночас він наголосив на важливості інформаційної боротьби.
«Не завжди є чітке розуміння в людей, від яких це залежить, яка це потужна зброя. Інформація, яка подається своєчасно, аргументовано, переконливо, – це велика сила. Порівняно зі станом анабіозу декількох років тому маємо геометричну прогресію у питанні спротиву України в інформаційному просторі. Це має стати сталою інституцією, як синергія всіх структур, які відповідають за роботу з інформацією. Війни розпочинаються саме з інформаційних операцій, з перевірки населення на міцність», – підкреслив Сеітаблаєв.
Як повідомлялося, українські військові отримали ще 10 автомобілів-позашляховиків для знищення ворожих повітряних цілей. Одним із амбасадорів проєкту став Ахтем Сеітаблаєв.