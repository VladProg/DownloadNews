Соліст балету Львівської національної опери, народний артист України Євгеній Свєтліца вирушив в тур до США у складі трупи російської компанії RBTheatre.

Львівський театр обурений поведінкою свого працівника. Про це у Фейсбуці повідомила пресслужба Львівської національної опери, передає Укрінформ.
«Як стало відомо з відкритих джерел, соліст балету Львівської національної опери, народний артист України Євгеній Свєтліца є учасником туру з постановкою «Лебедине озеро» П. Чайковського (партія Зігфріда), що відбувається впродовж 7 лютого – 9 квітня 2022 р. у містах Сполучених Штатів Америки, організований компанією RBTheatre (Russianballettheatre). Ми обурені такою поведінкою працівника театру та засуджуємо таку позицію культурного колабораціонізму, а особливо у цей непростий для України час, коли війська російського агресора жорстоко знищують мирний український народ, його культурну спадщину та інфраструктуру», - зазначається у повідомленні.

Згідно з сайтом компанії RBTheatre, до участі у виставі, здійсненої у постановці хореографа Маріїнського театру (РФ) Надії Калініної, запрошено також артистів балету з Росії.
Керівництво Львівської опери зазначає, що Євгеній Свєтліца перебуває у відпустці (без збереження заробітної плати) та жодним чином не повідомляв адміністрацію про свою участь у вищевказаному турі, чим порушив вимоги контракту з театром.
Також в театрі наголошують, що водночас провідні солісти Львівської національної опери Людмила Корсун і Тарас Бережанський за власною ініціативою відмовились від проєктів за участю російських артистів у Болоньї (Італія) та Баден-Бадені (Німеччина), дотримуючись державницької та громадянської позиції.
«Щодо дій Євгенія Свєтліци буде проведено службове розслідування щодо притягнення його до дисциплінарної відповідальності», - додано у повідомленні.
24 лютого президент росії путін розпочав повномасштабне вторгнення в Україну. Війська агресора обстрілюють і знищують ключові об'єкти інфраструктури, здійснюють масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
Фото: Фейсбук RBTheatre