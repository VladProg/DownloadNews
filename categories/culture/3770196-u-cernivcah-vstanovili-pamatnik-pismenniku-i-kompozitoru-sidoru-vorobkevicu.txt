У Чернівцях перед колишньою Резиденцією митрополитів Буковини і Далмації, а зараз центральним корпусом університету, встановили новий пам'ятник відомому письменнику і композитору Сидору Воробкевичу.

Про це повідомляє кореспондент Укрінформу.
"Нарешті можемо потішити чернівчан та гостей міста новиною про те, що Воробкевич повертається у цей сквер біля ЧНУ. Точилися різні дискусії щодо розмірів пам'ятнику Воробкевичу. Хтось вважав, що він має бути на постаменті і більших розмірів, щоб підкреслити велич цього діяча. Але ж окрім того, що Сидір Воробкевич був видатним буковинцем і українцем, він був близьким до людей. І зараз ми можемо говорити, що це такий людяний пам'ятник і він далі буде серед людей", - сказав під час презентації пам'ятника заступник Чернівецького міського голови Василь Зазуляк.
Він подякував львівському скульптору Степану Федорину, який створив цей монумент. У міськраді сподіваються, що молодь і туристи, які будуть фотографуватися біля цього пам'ятника, ще більше зацікавляться постаттю Сидора Воробкевича.
"Виготовлення монумента тривало близько чотирьох місяців. Він зроблений із бронзи, але патенований ззовні. Десь близько мільйона гривень було витрачено, бо є ще додаткові роботи. І це ще не фініш, тому що маємо додати світильники, щоб у вечірній період також можна було помилуватися цією чудовою скульптурою", - додав заступник мера Чернівців.






У Чернівцях встановили пам'ятник письменнику і композитору Сидору Воробкевичу / Фото: Віталій Олійник






















За його словами, кошти на виготовлення та встановлення пам'ятника Сидору Воробкевичу виділила будівельна компанія "Водограй", зробивши такий подарунок місту. Згідно з даними сайту YouControl, одним із засновників та кінцевим беніфіціаром цієї компанії є заступник Чернівецького міського голови Василь Зазуляк.
За задумом авторів, пам'ятник Сидору Воробкевичу встановили посередині входу у сквер, щоб наблизити його до людей. У підніжжя монумента додали два QR-коди. За посиланням розмістили основну інформацію про Сидора Воробкевича українською та англійською мовами.
Сидір Воробкевич - український письменник, композитор, диригент, педагог, священник. Закінчив Чернівецьку духовну семінарію; музичну освіту здобував приватно у Віденській консерваторії; згодом склав іспит на звання викладача співу і регента хору Віденської консерваторії.
Воробкевич є автором 26 музично-драматичних творів (у т.ч. оперети «Козак і бандурист», мелодрами «Гнат Приблуда», опери «Убога Марта»); симфонічної, камерно-інструментальної музики; понад 400 хорів (близько 250 на власні вірші); понад 40 солоспівів на власні тексти, вокальних ансамблів; обробок народних пісень.
У літературному доробку Воробкевича – вірші, поеми, оповідання, повісті реалістичного та романтичного характеру. Писав українською, а також німецькою і румунською мовами.