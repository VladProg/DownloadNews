Відомий скульптор, народний художник України та заслужений художник Республіки Азербайджан Сейфаддін Гурбанов помер у Туреччині.

Про це сказала під час брифінгу заступник міського голови Харкова Світлана Горбунова-Рубан, передає кореспондент Укрінформу.
«Я маю інформацію, що це було в Туреччині», - зазначила вона.
Як повідомляється на сайті міськради, скульптор помер раптово сьогодні, 16 листопада, на 60-му році життя. Причини смерті не вказуються.
Влада Харкова висловила співчуття рідним та близьким народного художника України, почесного громадянина Харківської області Сейфаддіна Гурбанова.
«Сейфаддін Гурбанов був видатним художником, талановитим скульптором. Відомі у Харкові пам'ятники Олександру Невському, архітектору Бекетову, композиція «Скрипаль на даху», комплекс мініатюр «Сім чудес Харкова» стали гідною окрасою нашого міста. Пам'ять про великого скульптора назавжди залишиться у серцях його друзів, колег, учнів та всіх, хто цінував його самобутній талант», - йдеться у повідомленні.








Як повідомлялося, народний художник України, заслужений художник Республіки Азербайджан, завідувач кафедри скульптури Харківської державної академії дизайну та мистецтва, професор Сейфаддін Гурбанов був фундатором Культурно-інформаційного центру Азербайджану в Україні, автором багатьох скульптурних композицій: «Скрипаль на даху», «Сім чудес Харкова», пам'ятників академіку архітектури Олексію Бекетову, Олександру Невському, Іллі Мечникову, Мусліму Магомаєву, «Першому інженеру», «Першій вчительці» та багатьох інших робіт, відкритих не лише в Україні, а й в інших країнах світу. Він є автором державних та міжнародних нагород: «Золотий ягуар», «Європейська якість», «Вища проба», «Золотий меркурій», «1000-річчя».
Однією з останніх робіт скульптура стала композиція «Дерево життя», встановлена у Харкові у Сквері мислителів на знак дружби між Україною, Казахстаном та Азербайджаном.
Фото: Сейфаддін Гурбанов / Фейсбук