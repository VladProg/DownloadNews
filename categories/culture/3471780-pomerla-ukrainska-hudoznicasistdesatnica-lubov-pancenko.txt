Художниця-модельєрка, лауреатка премії імені Василя Стуса шістдесятниця Любов Панченко померла на 85-му році життя.

Про це повідомив Бучанський міський голова Анатолій Федорук у Фейсбуці, передає Укрінформ.
"Наша громада нині зазнала великої втрати – Буча і вся Україна збідніли на ще один щедрий, неповторний талант. На 85-му році життя відійшла у вічність почесна громадянка міста, лауреатка премії імені Василя Стуса, художниця-модельєрка Любов Панченко", - написав Федорук.

За його словами, Панченко була з середовища патріотів-шістдесятників, які попри тиск кремля розвивали українську культуру за часів радянської цензури. Уся її творчість мала яскраво виражений український колорит, через що Любов Михайлівну переслідували, а її творчість замовчували.
"Любов Панченко не змогли зламати в КДБ, але художниця дуже постраждала під час нової російської навали", - наголосив міський голова Бучі.
Від імені громади він висловив співчуття рідним та друзям художниці.
Раніше ЗМІ повідомляли, що місяць у тимчасово захопленій російськими військами Бучі на Київщині 84-річна художниця Любов Панченко була у своїй хаті й голодувала. 2 квітня її перевезли в столичну лікарню.
Свою творчу спадщину, яка зберігалася до війни в хаті Панченко, майстриня віддала до Музею шістдесятництва.