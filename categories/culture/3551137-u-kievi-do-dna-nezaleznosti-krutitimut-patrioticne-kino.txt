Кияни та гості столиці зможуть переглянути вісім українських кінострічок у рамках проєкту «Кіновідлуння».

Про це повідомляє пресслужба Київської міської ради з посиланням на КП «Київкінофільм», передає Укрінформ.
«З нагоди відзначення 31-ї річниці незалежності України у столиці з 20 до 27 серпня пройде творчий проєкт «Кіновідлуння», - йдеться у повідомленні.
У КП «Київкінофільм» зазначають, що протягом тижня, у рамках Х марафону фільмів до Дня Незалежності України, всі охочі зможуть переглянути українські стрічки, а також завітати на зустрічі з творчими групами кінофільмів.
«Спільно з фахівцями підібрали добірку патріотичного кіно, яку безкоштовно, протягом тижня, кияни та гості столиці зможуть переглянути в муніципальних кінотеатрах. Найкращий спосіб ушанувати історію та пригадати найважливіші події в житті нашої країни — подивитися українське кіно. Війна триває на культурному фронті, тому необхідно популяризувати український мистецький продукт», - повідомили ув КП «Київкінофільм».
Також опубліковано розклад подій у межах проєкту «Кіновідлуння»:

у кінотеатрі «Лейпциг» 20 серпня (початок о 15:00) відбудеться творча зустріч з українським актором, режисером, сценаристом і продюсером Віктором Андрієнком, а також перегляд його авторського фільму «Іван Сила»;
у кінотеатрі «Старт» 21 серпня (початок о 17:00) відбудеться показ українського фантастичного сімейного фільму про пригоди хлопчика та собаки-супергероя «Фокстер і Макс» (режисер Анатолій Матешко);
у кінотеатрі «Промінь» 22 серпня (початок о 17:00) відбудеться показ історичного фільму-фентезі «Сторожова застава» (режисер Юрій Ковальов);
у кінотеатрі «Факел» 23 серпня (початок о 17:00) відбудеться показ повнометражного анімаційного фільму-казки «Викрадена принцеса» (режисер Олег Маломуж);
у кінотеатрах «Лейпциг», «Флоренція», «Кінотеатр імені Т. Г. Шевченка», «Факел», «Старт» і «Промінь» 24 серпня пройдуть допрем'єрні покази української воєнної драми «Снайпер. Білий ворон» (режисер Мар'ян Бушан);
у кінотеатрі «Флоренція» 25 серпня (початок о 17:00) відбудеться показ історичного екшну «Захар Беркут», екранізації однойменної історичної повісті Івана Франка (режисери Ахтем Сеітаблаєв та Джон Вінн);
у «Кінотеатрі імені Т. Г. Шевченка» 26 серпня (початок о 17:00) відбудеться показ фільму «Тарас. Повернення» (режисер Олександр Денисенко);
у кінотеатрі «Ліра» 27 серпня (початок о 15:00) відбудеться показ фільму Михайла Іллєнка «Толока» і зустріч із творчою групою фільму. В основу стрічки лягли 66 рядків Шевченкової балади «У тієї Катерини…», а доповнився сюжет спогадами з дитинства легендарного українського актора Івана Миколайчука.

Вхід на всі заходи - вільний.
Як повідомляв Укрінформ, у Києві відбудеться благодійний велопробіг Faire Way на підтримку ЗСУ та військовополонених "Азовсталі".
На фото: фільм "Толока"