Переможниця Національного відбору на Євробачення-2022 Аліна Паш попросила в українців вибачення через скандал навколо підробленої довідки про поїздку в тимчасово окупований Крим.

Як передає Укрінформ, про це співачка написала в Інстаграмі.
"Виявилося, що поки ми чекали офіційну відповідь на мій запит від Прикордонної служби, член моєї команди намагався знайти цю інформацію якомога швидше й обрав не той шлях, який би погодила я чи будь-хто інший з нас", - запевнила Паш.
Співачка стверджує, що бачила лише "на вигляд офіційну" довідку зі справжніми датами в'їзду до тимчасово окупованого Криму, правильно вказаним контрольним пунктом в’їзду-виїзду "Чаплинка", через який вона нібито перетинала адміністративний кордон.


За словами Паш, висновки щодо того, підроблена довідка чи ні, мають зробити правоохоронні органи та суд. Її ж команда готова допомагати у встановленні істини.
"Я хочу вибачитися від імені свого проєкту перед українцями, перед Суспільним мовником, перед кожним, хто спостерігає цей негативний шум навколо мене", - заявила Паш.
Також артистка повідомила, що розриває стосунки зі своїм директором.
"Я розумію, що людиною із моєї команди рухало бажання допомогти, але такого роду допомога недопустима", - наголосила Паш.
За її словами, відповідь на запит до Державної прикордонної служби України вона отримала сьогодні об 11:00 і передала Суспільному мовнику.
Згідно з даними Суспільного, у відповідь на звернення співачки ДПСУ повідомила, що не може надати їй довідку про перетин адміністративного кордону з окупованим Кримом у 2015 році, оскільки інформація про перетин кордонів України та адміністративних меж з окупованими територіями зберігається лише протягом п'яти років.
Як повідомляв Укрінформ, Аліна Паш із піснею "Тіні забутих предків" перемогла у Національному відборі на "Євробачення"-2022. Гурт Kalush з композицією "Стефанія" у загальному підсумку посів друге місце.
Раніше в інтернеті з'явилася інформація, що Паш виступала в окупованому Криму. Люди пригадали інтерв'ю Катерині Осадчій, де співачка сказала, що перетнула кордон з Росії, летівши до Криму з Москви. Це розцінили як порушення правил участі в нацвідборі. Невдовзі співачка заявила, що їхала до Криму автобусом з України.
Організатори Нацвідбору 14 лютого повідомили про готовність дискваліфікувати Паш, якщо підтвердиться, що співачка в'їжджала в окупований Крим не з боку України.
15 лютого Державна прикордонна служба України поінформувала, що не створювала і не надавала документ, який Паш передала Суспільному мовнику в межах її участі у відборі на Євробачення.
Менеджерка Паш пояснила, що довідку про перетин адмінмежі з Кримом надавала не співачка особисто, а "член команди".
Голова наглядової ради Національної суспільної телерадіокомпанії України Світлана Остапа заявила, що у зв'язку з наданням співачкою підробленого документа організаційний комітет національного відбору на Євробачення мав би її дискваліфікувати та укласти договір з тим, хто посів друге місце.
Тим часом у мережі почало розповсюджуватися фото учасника Kalush Orchestra Тимофія Музичука на тлі собору Василя Блаженного у Москві, публіковане 20 січня 2015 року. За словами менеджера гурту, світлина зроблена до 2014 року. У мережі також почали публікувати інші факти імовірного перебування Музичука в Росії у 2016 році, проте менеджер їх заперечив і заявив, що виступ проводився ще у 2013 році.
18 лютого Наглядова рада Суспільного на позачерговому засіданні обговорить ситуацію навколо Національного відбору на Євробачення.