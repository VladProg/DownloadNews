Кременецькі гречані вареники поповнили перелік нематеріальної культурної спадщини України.

Про це повідомив у Телеграмі начальник Тернопільської ОВА Володимир Труш, передає Укрінформ.
“Національний перелік нематеріальної культурної спадщини поповнить ще один елемент з Тернопільщини, а саме кременецькі гречані вареники”, - поінформував Труш.

За його словами, такий перелік ведеться на виконання Конвенції ЮНЕСКО й налічує 69 елементів, два з них — з Тернопільщини.
Начальник ОВА зазначив, що на сьогодні нематеріальна культурна спадщина є важливою складовою міжнародного іміджу України, сприяє розвитку туризму та міжнародному визнанню країни.
Як повідомляв Укрінформ, у квітні МКІП запропонував внести у списки ЮНЕСКО ще три елементи нематеріальної культурної спадщини: українську писанку, кобзарсько-лірницькі традиції та технологію вишивки “білим по білому” міста Решетилівка Полтавської області.
А влітку 2022 року до Списку нематеріальної культурної спадщини ЮНЕСКО внесли український борщ.
Фото: Володимир Труш/Телеграм