П'ять повнометражних українських стрічок увійшли до програми кінофестивалю в Приштині (Косово), де обговорять долю кіно під час війни.

Про це повідомляє пресслужба Державного агентства з питань кіно у Фейсбуці, передає Укрінформ.
Зазначається, що на 14-му PriFest у межах програми “Одеський міжнародний кінофестиваль без меж” буде представлено п'ять фільмів українських кінорежисерів, зокрема, "Stop-Zemlia" Катерини Горностай, "День українського добровольця” Володимира Тихого, "Із зав’язаними очима" Тараса Дроня, "Королі репу" Мирослава Латика, а також "Будинок "Слово". Нескінчений роман" Тараса Томенка.

Ці стрічки здобули нагороди на профільних конкурсах, зокрема на міжнародних кінофестивалях в Одесі та в Кошицях. Низку фільмів було створено за підтримки Держкіно.
Також відомство інформує , що в межах PriFest 23 вересня відбудеться панельна дискусія між фахівцями кіноіндустрії з України, Косова та інших країн, яка визначить вектори розвитку кінематографа у майбутньому, після війни. Захід пройде в межах секції Prishtina Rendezvous, де збираються міжнародні дистриб’ютори, продюсери, сейлз-агенти та відбірники фестивалів.

Prishtina International Film Festival - щорічний захід, який уперше відбувся 2009 року. Він триває тиждень у Національному театрі Косово наприкінці вересня та на початку жовтня. Головним призом є статуя "Золота богиня" - символ міста Приштина. Метою кінофестивалю є пропагування культури Косова та країн Балканського півострова. Цього року PriFest 14-й відбудеться 20-25 вересня.
Фото: Фейсбук ДержКіно України