Сьогодні в Києві презентували проєкт «Непам’ятники» - подкаст про відомих та видатних українських жінок, створений за підтримки Українського культурного фонду.

Презентація відбулася на офіційній сторінці проєкту у Фейсбуці.
Подкаст «Непам’ятники» - це серія культурно-просвітницьких епізодів про відомих та видатних українських жінок, з акцентом на невідомі факти їхнього життя, які вплинули на їхнє становлення.
Героїні подкасту - це 10 жінок минулого століття з різних галузей життя: Олена Пчілка, Софія Яблонська, Леся Українка, Марія Заньковецька, Ольга Франко, Ганна Барвінок, Ірина Вільде, Ольга Кобилянська, Наталена Королева, Олена Кисілевська. 10 жінок, 10 історій, 10 невідомих сторінок.

Ведучі подкасту – українська журналістка, теле-, радіоведуча Ілона Довгань і член правління Українського жіночого фонду Лариса Латипова.
Інформацію для подкасту досліджує професор, культуролог Олена Івановська.
Як зазначається в пресрелізі, переданому Укрінформу ініціаторками проєкту, "подкаст допомагає подивитися по-новому на відомих українських жінок, відкриває невідомі до цього сторінки їхнього життя, показує нову роль і нове значення цих жінок для української історії та культури, а також допомагає змінювати уявлення про вітчизняних пані як активних, розумних, освічених, прогресивних жінок Європи.
Більшість знає цих українок поверхнево за сухими короткими повідомленнями в шкільних підручниках. Часто ці постаті «не чіпляли» аудиторію, про них подавали сухі біографічні довідки, а за цими жінками насправді стоїть ціла епоха, традиції, культура. Вони зробили Україну відомою в світі. Вони – особливі, з цікавими долями, особливими здобутками, відомі в світі, залишили слід в біографіях відомих чоловіків, дуже прогресивні та зробили певний внесок у розвиток України.
Хтось розвивав театр, хтось робив круті переклади, писав геніальні твори, хтось займався жіночим лідерством на рівні Європи, хтось ввійшов в історію світової літератури, культури, медицини, а хтось започаткував кулінарні книги, фіксував стародавні українські страви і поклав початок, як зараз би сказали, - гастроблогерству. І це 100-150 років тому… Мета проєкту - показати героїнь живими людьми – зі своїми болями та радощами, зневірою та сподіваннями на краще, здобутками та втратами".