Копродукційний фільм “Куба і Аляска” здобув підтримку від фонду Eurimages на загальну суму 150 тисяч євро.

Як передає Укрінформ, про це повідомляє Державне агентство України з питань кіно.
"27 листопада оголошено результати третього конкурсу оцінювання проєктів спільного кіновиробництва Eurimages. Відповідно до рекомендацій незалежних експертів, які зібралися в режимі онлайн. Виконавчий комітет фонду прийняв рішення підтримати спільне виробництво 29 художніх фільмів, у тому числі 7 документальних та 3 анімаційних фільмів на загальну суму 8 130 000 євро”, - ідеться у повідомленні.
За результатами конкурсу до числа переможців увійшов документальний копродукційний фільм “Куба і Аляска” режисера Єгора Трояновського.
Відповідно до оголошених результатів, цей фільм здобув підтримку від Eurimages на загальну суму 150 тисяч євро.
“Куба і Аляска” – це міноритарна копродукція за участю Франції (TAG Film), Бельгії (Clin d'oeil films) та України (2Brave Productions).
Як повідомлялось, Верховна Рада 19 грудня 2019 року ухвалила Закон "Про приєднання України до Європейського фонду підтримки спільного виробництва та розповсюдження художніх кінематографічних та аудіовізуальних творів (Eurimages)".