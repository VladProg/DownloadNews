Режисерка Аліса Коваленко працює над зйомками документального фільму, куди увійдуть історії жінок, які постраждали від насильства у полоні окупантів.

Про це режисерка розповіла в інтерв'ю Укрінформу.
"Це буде документальний фільм, але я б сказала, що він буде більш правозахисним. З візуальної точки зору, я ще шукаю необхідну форму. Думаю, це буде така музична історія різних жінок, які були в полоні в період з 2014 до 2022 років, та жінок, що постраждали після повномасштабної агресії. Також сюди додалися історії трьох жінок із Херсона, які були в окупації", - сказала Коваленко.
Вона зізналася, що дуже важко працювати над таким фільмом. І спочатку вона навіть відмовилася працювати над реалізацією цього задуму. Але після початку повномасштабного російського вторгнення та жахливих подій на окупованих територіях України, режисерка зрозуміла, наскільки це важливо.
"Я є членом організації «СЕМА Україна» (SEMA Ukraine), куди мене ще від початку запросила Ірина Довгань. Це організація українських жінок, які були в полоні, у в’язницях, катівнях, на окупованих територіях, зазнали сексуального насилля, тортур. Нас підтримує «Міжнародний фонд Деніса Муквеге», дуже відомого конголезького гінеколога, який допомагав лікувати жінок, постраждалих від сексуального насилля під час Другої конголезької війни. Цей фонд долучився до підтримки нашої діяльності, зокрема до створення фільму, який би документував злочини, скоєні проти жінок в Україні. Але в якийсь момент я просто зрозуміла, що не зможу цим займатися. Це було дуже складно емоційно. Та після початку повномасштабної війни, коли з’явилися десятки страшних історій, все ж таки Ірина мене вмовила. Я взялася за це і зараз відчуваю, що це дійсно важливо", - додала Коваленко.
Вона пригадала свої відчуття після одного дня запису. Коли авторам довелося почути жахливі історії чотирьох жінок, які пережили полон, режисерці здалося, ніби вона пройшла чотири кола пекла.
Але наступного дня вона зрозуміла, що важливо про це говорити, і щоб кожен злочин залишився задокументований.
Як повідомляв Укрінформ, український документальний фільм режисерки Аліси Коваленко "Ми не згаснемо" про прифронтове життя підлітків Донбасу показали вже майже на 30 міжнародних кінофестивалях.