З Вірменського собору у Львові в цілях безпеки вивезли статую Ісуса Христа у зв'язку зі вторгненням Росії в Україну.

Як передає Укрінформ, про це повідомляє телеграм-канал "Оперативний ЗСУ".
"Статую Ісуса Христа вивезли з Вірменського собору у Львові через вторгнення Росії в Україну, її зберігатимуть у бункері", - ідеться в повідомленні.
Зазначається, що востаннє статую вивозили під час Другої світової війни.
Як повідомлялося, 24 лютого президент РФ Володимир Путін оголосив про початок вторгнення до України. Російські війська обстрілюють та руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
В Україні запровадили воєнний стан та оголосили загальну мобілізацію. Збройні сили України за підтримки всього народу мужньо протистоять агресії.
Україна офіційно направила позов проти Російської Федерації до Міжнародного суду ООН у Гаазі. Прокурор Міжнародного кримінального суду Карім Хан ініціював початок розслідування ситуації в Україні.