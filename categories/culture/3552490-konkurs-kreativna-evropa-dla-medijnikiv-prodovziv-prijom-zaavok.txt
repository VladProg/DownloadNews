"Креативна Європа" подовжила термін прийому заявок на чотири конкурси для медійників та новинних ЗМІ.

Про це повідомляє пресслужба Міністерства культури та інформаційної політики, передає Укрінформ.
"Національне бюро програми ЄС «Креативна Європа» в Україні продовжило прийом заявок на чотири конкурси для представників медіа та новинних засобів масової інформації", - йдеться в повідомленні.
У МКІП зазначають, що заявники можуть брати участь у конкурсах у складі консорціумів - ставати партнерами європейських організацій або заявників.
Зокрема, до 7 вересня охочі можуть подати заявку на програму "Журналістських партнерств", яка передбачає спільні проєкти в будь-якому (під)секторі та/або жанрі ЗМІ, а також на програму "Інноваційних лабораторій", що має на меті підтримку новітніх інструментів, призначених для аудіовізуального, культурного й творчого секторів.
Водночас до 20 вересня треба подати заявки на конкурси "Медійні ради та професійні стандарти", яка спрямована на розвиток міжгалузевої взаємодії задля розвитку плюралістичного медіасередовища, також "Механізм швидкого реагування", що передбачає практичну допомогу для журналістів, включно з юридичною підтримкою, наданням притулку та матеріально-технічної допомоги.
«Креативна Європа» – це програма Європейського Союзу, що підтримує культурний, креативний та аудіовізуальний сектори. Вона спрямована на фінансування проєктів та ініціатив, які націлені на зміцнення культурного різноманіття, а також відповідають потребам та викликам сектору культурних та креативних індустрій (ККІ). Програма сприяє та підтримує відновлення цих індустрій, використання цифрових технологій, екологічність, гнучкість, адаптивність, а також інклюзивність.