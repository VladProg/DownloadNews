На Закарпатті у містечку Виноградів вимушена переселенка з Харкова, художниця Анастасія Худякова створює мурал.

Про це повідомляють у Фейсбуці виноградівської галереї ІМПАСТО, передає Укрінформ.
"На одному із фасадів міста Виноградів починає з'являтися мурал. До речі, перший у нашому місті. Взялась за таку грандіозну роботу художниця з Харкова Анастасія Худякова, яка у зв'язку з війною переїхала на Закарпаття", - йдеться в повідомленні.
Як розповідають в галереї, художниця "швиденько знайшла виставкому залу ІМПАСТО і розповіла про ідею муралу". Далі місцева влада знайшла для цього проєкту місце, зараз художниця працює над втіленням.
"Чекаємо, коли Анастасія закінчить свій ще один твір, а для нас, виноградівців, надзвичайний подарунок. Хай світлий образ України на цьому муралі принесе мир на нашу землю якнайшвидше, щоб ніякий варвар не смів нищити те, що ми створюємо своїми руками! Все буде Україна!" - повідомили в галереї ІМПАСТО.
Як раніше повідомлялося, на Закарпатті внаслідок воєнних дій на території України опинилося 45 тисяч вимушених переселенців.
Фото: Фейсбук Імпасто Виноградів