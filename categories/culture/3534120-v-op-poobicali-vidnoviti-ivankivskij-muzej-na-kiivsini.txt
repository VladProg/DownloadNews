Іванківський історико-краєзнавчий музей на Київщині обов'язково буде відбудований.

На цьому наголосив заступник керівника Офісу Президента Кирило Тимошенко в Телеграмі, передає Укрінформ.
"Навряд чи є люди, які не знають картин Марії Примаченко. Її творчістю захоплювалися Пабло Пікассо та Сальвадор Далі. Полотна продавали на аукціонах, щоб зібрати якомога більше коштів для допомоги українському війську. Картини Марії Примаченко – одна з візитівок України, без перебільшення. Але що означає мистецтво для терористів – нічого. Під час бойових дій на Київщині обстрілом ракетами з літака російські війська поцілили в Історико-краєзнавчий музей в селищі Іванків на Київщині. В ньому зберігалася колекція картин художниці", - написав Тимошенко.

Він зазначив, що місцеві мешканці під обстрілами та під час пожежі врятували частину експонатів.
"Частина предметів інтер’єру та виробів українських майстрів були знищені полум’ям, як і саме приміщення музею", - поінформував високопосадовець та запевнив, що музей обов’язково буде відбудований.
"Він буде зручним та сучасним. Громада має власні напрацювання щодо того, яким він мав би бути, а ще хочуть розбудувати територію навколо. Звісно, ми оберемо найкраще та найсучасніше рішення. Саме це відрізняє нас від росіян – ми цінуємо власну історію та культуру. Бережемо її та зберігаємо для наших дітей", - додав заступник керівника ОП.
Як повідомлялося, станом на 15 липня, російська федерація здійснила 423 злочини проти української культурної спадщини.