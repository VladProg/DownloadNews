У Києві тривають зйомки дебютної повнометражної ігрової стрічки Анни Бурячкової "Коли нам було 15".

Як передає Укрінформ, про це повідомляє пресслужба Держкіно.
«Фільм створюється кінокомпанією DGTL RLGN за підтримки Державного агентства України з питань кіно», - ідеться в повідомленні.
Як зазначається, головна героїня, 15-річна Тоня, в пошуках порятунку від небезпечного хлопця стає членом зграї в новій школі. Але чи можна залишитись у зграї собою?
«Це історія підлітків наприкінці 90-х – самотніх, закинутих батьками, які повністю зайняті виживанням; підлітків, що мають дорослішати у стислий термін, народжувати себе справжніх, любити, вчитися вирішувати свої проблеми по-дорослому і перевіряти світ на міцність. І всі ці питання актуальні не тільки для сучасних підлітків, а й для нас дорослих, хто виріс, але так і не навчився або лише зараз навчається бути собою, не залежати від любові та визнання інших людей, приймати свої тіньові сторони та відчувати, що є головним і важливим саме для нас в цей момент», - коментує режисерка фільму Анна Бурячкова.
Повідомляється, що з Анною співпрацюють операторка-постановниця Олена Чеховська, відома за своїми роботами з режисерками Мариною Вродою ("Клятва", "Прости") та Іриною Цілик ("Помин"), художниця-постановниця Олександра Патока, співавторка сценарію Марина Степанська ("Стрімголов"), художник по костюмах Дарія Фільшина ("Гіркі жнива"), художник по гриму Джулія Мельнік ("Бобот та енергія всесвіту", "Пік страху", "Егрегор").
Продюсери фільму – Віталій Шереметьєв та Наталія Лібет, які цього року разом зі своїми колегами Ольгою Бесхмельниціною та Вікою Хоменко випустили повнометражний ігровий дебют Катерини Горностай "Стоп-Земля". Виробнича компанія фільму – ТОВ "Діджітал Реліджн".
Головні ролі виконують Аліна Чебан, Захар Шадрін, Артур Алієв та Ліза Цілик.
Фестивальний та кінотеатральний реліз стрічки планується в 2023 році.
Фото: Держкіно