Сьогодні на засіданні комітету буде розглядатись питання впровадження англійської мови в кінотеатрах з урахуванням інтересів всіх учасників ринку.

Про це поінформував міністр культури та інформаційної політики Олександр Ткаченко в ефірі телемарафону «Єдині новини», передає Укрінформ.
«Це довготермінова програма, яка передбачає набагато вищий рівень володіння англійською мовою громадянами України. Кінотеатри це окремий елемент цієї програми, який викликав критику. Будемо знаходити рішення, яке задовольнить всіх учасників ринку, глядачів і громадськість», - сказав Ткаченко.
Міністр підкреслив, що знаходження компромісу навіть у цьому сенсі не завадить широкомасштабній програмі підвищення якості володіння англійської мови в Україні.
Як повідомляв Укрінформ, 28 червня Президент України Володимир Зеленський зареєстрував у Верховній Раді законопроєкт «Про застосування англійської мови в Україні» (№9432).
Проєктом закону, зокрема, передбачається офіційно закріплення статусу англійської мови як однієї з мов міжнародного спілкування в Україні, визначення категорії посад, кандидати на зайняття яких зобовʼязані володіти англійською мовою, унормування особливостей застосування англійської мови в роботі органів державної влади, органів влади Автономної Республіки Крим, органів місцевого самоврядування, підрозділів екстреної допомоги населенню, під час перетину державного кордону, у сферах освіти, культури, транспорту, охорони здоровʼя.
Норма про використання англійської мови в галузі культури, що, зокрема, передбачає показ англомовних фільмів у кінотеатрах мовою оригіналу з субтитруванням українською, викликала неоднозначну реакцію суспільства.
Зокрема, член Комітету ВР із питань гуманітарної та інформаційної політики Володимир В‘ятрович (парламентська фракція «Європейська солідарність») заявив, що це призведе фактично до «знищення українського кінодублювання як галузі», адже, за його словами, таких фільмів у кінотеатрах «ледь не 90%». Народний депутат також наголосив на необхідності «ґрунтовно» доопрацювати відповідний документ.