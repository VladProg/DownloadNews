Пісенний конкурс "Євробачення" є одним із найкращих прикладів того, як музика може об’єднати людей.

Про це йдеться у переданій Укрінформу спільній заяві щодо пісенного конкурсу "Євробачення-2023" міністра культури та інформаційної політики України Олександра Ткаченка і державного секретаря Великої Британії з питань культури, ЗМІ та спорту Люсі Фрейзер.
Як зазначається в заяві, рік тому українська реп-фолк група Kalush Orchestra влаштувала виступ на Євробаченні, який був таким же грандіозним, як і боротьба, яку ведуть їхні земляки на полі бою. Україна заслужено перемогла, і ця перемога підняла дух всієї країни. Звуки аплодисментів та святкування лунали довго після півночі з підвалів та бомбосховищ України.
Цього року, якщо б агресор не порушив мир, конкурс проходив би в Україні. Мільйони людей вийшли б на вулиці Києва, Дніпра, Харкова та Донецька й відзначали б свято музики, але варварська війна, яку веде росія, зробила це неможливим, наголосили Ткаченко і Фрейзер.
"Сполучене Королівство Великої Британії стоїть пліч-о-пліч з Україною протягом цієї війни, й велике місто Ліверпуль має честь прийняти цьогорічний конкурс від імені наших друзів та партнерів і гідно на високому рівні представити Україну. Ліверпуль – особливе місто. Відомий мислитель і психолог Карл Юнг – людина, яку вшанували на Метью-стріт – відвідував місто у своєму сні, і, ніколи не бувши в Ліверпулі, був переконаний, що саме це місто було "водоймою життя". Ліверпуль має все: це й місто гурту "Бітлз" та одне з місць народження промислової революції. А також місто з надзвичайно яскравим культурним, музичним та нічним життям, неймовірною архітектурою та величезною пристрастю до спорту", йдеться у заяві.
Євробачення є "одним із найкращих прикладів того, як музика може об’єднати всіх нас, нагадуючи, що хоч ми можемо говорити різними мовами та бути з різних місць, ми всі поділяємо одні й ті самі запал та радість від цієї події. Ми знаємо, що люди по всій Україні, Великій Британії та інших країн-учасниць з усього світу будуть слідкувати за пісенним конкурсом "Євробачення", щоб отримати незабутні досвід та враження", - зауважили Фрейзер і Ткаченко.
"Ми хочемо скористатися нагодою, щоб подякувати всім, хто брав участь в організації події такого масштабу, - зазначили вони. - Організатори доклали максимум зусиль, щоб українська культура була в центрі всього конкурсу, а також, щоб Ліверпуль та Велика Британія у цілому могли продемонструвати все найкраще".
"Ми дякуємо BBC та українському мовнику "Суспільне Культура", які безперебійно працювали разом у безпрецедентній ситуації; і ми дуже вдячні команді в Ліверпулі, яка підготувала таку неймовірну програму", - сказано в заяві.
Євробачення – це лише частина культурної співпраці. Україна спільно з Британською Радою очолила Сезон культури Велика Британія/Україна, а уряд Великої Британії пишається тим, що очолює глобальну підтримку української культури, спорту та мистецтва після вторгнення.
Ткаченко і Фрейзер підкреслили, що за підтримки Великої Британії убезпечені безцінні твори мистецтва, що зберігаються в українських музеях, Національний симфонічний оркестр України здійснив тур Великою Британією. Це співробітництво триватиме далеко після оголошення переможців Євробачення та їхнього шанування найближчого суботнього вечора.
"Тож взувайте ваше танцювальне взуття, розігрівайте голосові зв’язки та насолоджуйтеся неймовірним шоу! Ласкаво просимо на пісенний конкурс "Євробачення-2023" і слава Україні!, - заявили Фрейзер і Ткаченко.