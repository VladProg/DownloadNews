Артисти під час війни виступають за кордоном, готують заходи усередині країни, а також боронять Україну зі зброєю.


Як передає Укрінформ, про це повідомив міністр культури та інформаційної політики Олександр Ткаченко в Телеграмі.
«Якщо чиїсь музи під час війни мовчать, то тільки не українські. Сьогодні в Національній опері України імені Т. Г. Шевченка пройшла мистецька акція з нагоди Міжнародного дня театру. Двері театру відкрилися для глядачів вперше з 24 лютого, з початку повномасштабного вторгнення росії в Україну. Наші музи не мовчать. Артисти й усі працівники театрів виступають за кордоном, готують спектаклі і концерти на підтримку України, волонтерять, працюють на інформаційному фронті, боронять рідні міста зі зброєю у руках. Вони, як і всі українці, наближають нашу країну до перемоги», - написав Ткаченко.

За його словами, сьогодні артисти Національної опери, в супроводі симфонічного оркестру виконали відомі твори з опери «Наталка Полтавка» Миколи Лисенка, твори українських композиторів Юрія Шевченка та Мирослава Скорика.
Як повідомлялося, у неділю, 27 березня, відбудеться міжнародний благодійний телемарафон-концерт Save Ukraine.