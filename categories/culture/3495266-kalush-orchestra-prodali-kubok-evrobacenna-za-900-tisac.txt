Гурт Kalush Orchestra за $900 тисяч продав на благодійному аукціоні кубок Євробачення, гроші підуть на придбання трьох безпілотників для ЗСУ.

Як передає Укрінформ, про це повідомляється у Фейсбуці гурту.
"Друзі, ви неймовірні! Ми вдячні кожному з вас, хто донатив кошти на цей аукціон, і особливо вдячні команді Whitebit, які викупили кубок за 900 000$ та з цього моменту стають правовласниками нашого кубка. Підпишіться на них, вони справді цього заслужили. Слава Україні! Слава ЗСУ", - зазначається у повідомленні.

Як повідомляв Укрінформ, гурт Kalush Orchestra хотів отримати на аукціоні за кубок Євробачення 1 млн євро, щоб скерувати отримані кошти на закупівлю комплекту з трьох безпілотників PD-2.
Гурт Kalush Orchestra став переможцем Євробачення -2022 з піснею «Стефанія». Лідер гурту Олег Псюк зі сцени Євробачення закликав світ допомогти захисникам Маріуполя та «Азовсталі». Пізніше Псюк пообіцяв продати кубок Євробачення з аукціону, щоб допомогти ЗСУ.
Фото: suspilne.eurovision