У місті Тальне Черкаської області планують повернути двоповерховому мисливському палацу графів Шувалових 1903 року його первісний вигляд за допомогою креслень данського архітектора Клеменсена та повністю відновити колишній англійський парк.

Про це кореспонденту Укрінформу розповів архітектор-реставратор Анатолій Ізотов.
“Для цього в Данії знайшли креслення архітектора Клеменсена, а в російському Петербурзі, в архіві графів Шувалових – найменші деталі інтер'єру. Для відновлювальних робіт підземної графської кухні та старовинного підземного переходу планується залучити метробудівців із Києва. Реставрацією опікуються депутат обласної ради Ігор Новицький та голова Черкаської ОДА Олександр Скічко, – розповів Ізотов.


Фото: Юрій Стригун


За його словами, Черкаська обласна рада виділила 800 тисяч гривень на проєктні роботи в цьому році.

Фото: Вісті Черкащини

“У Данії знайшли старі історичні креслення. Бачимо, що тут була австрійська система водовідведення й каналізації. Ринв уже немає, але місця, де вони кріпилися, залишилися. Заглибившись туди знайшли первісну систему водовідведення. Уже відкопали більшу частину труб. Робитимемо все так, як задумував архітектор Клеменсен”, - зазначив реставратор і додав, що наступного року планується відновити фундамент, залити щілини смолою, провести повну гідроізоляцію.

Фото: Юрій Стригун

Одночасно з палацом відновлюватимуть й англійський парк площею 4,6 га, який мали Шувалови. Кожне дерево буде пронумероване, визначено його вік. По кожному дереву буде ухвалюватися рішення – або обрізати, або кронувати.

Фото: Юрій Стригун

У Петербурзі колеги Ізотова шукають плани й описи будівництва та листування власників палацу.
Мисливський палац графа Шувалова — садиба, замок, збудований в стилі французького Ренесансу в 1893—1903 роках.