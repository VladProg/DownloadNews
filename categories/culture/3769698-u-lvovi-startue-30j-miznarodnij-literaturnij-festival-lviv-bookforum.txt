У Львові сьогодні, 4 жовтня, стартує 30-й міжнародний літературний фестиваль Lviv BookForum.

Як передає Укрінформ, про це Міністерство культури та інформаційної політики України повідомляє у Телеграмі.
«Фокусна тема цьогорічного форуму - «Перепис майбутнього». Протягом фестивалю на вас чекають: 150 подій у програмі; 25 подій із прямою трансляцією на сайті; 50 видавництв на книжковому ярмарку; стенд коміксів та стенд книг про російсько-українську війну; презентації книжок українських авторів», - ідеться в повідомленні.
Фестиваль відбудеться з 4 до 8 жовтня у Пороховій вежі - одній із небагатьох збережених до сьогодні фортифікаційних споруд Львова, яка знаходиться у самому центрі міста.
Організатор заходу - ГО «Форум видавців». Подія реалізовується за підтримки проєкту Агентства США з міжнародного розвитку USAID «Зміцнення громадської довіри (UCBI)», а також Open Society Foundation та Львівської міської ради.
Як повідомляв Укрінформ, 29-й міжнародний Книжковий форум (BookForum) відбувся у Львові 6-9 жовтня 2022 року у гібридному форматі з офлайн-дискусіями та з онлайн-трансляціями. Серед основних тем для обговорення були: як війна в Україні змінить Європу; про імперіалізм та ідентичність; про пропаганду та покарання пропагандистів.