До короткого списку Букерівської премії увійшли шість книжок авторів, які раніше ніколи не потрапляли до шорт-листа, зокрема два дебюти.

Про це повідомляє сайт TheBookerPrizes, передає Укрінформ.
Як зазначається, жоден із шести авторів раніше не був номінований на Букерівську премію, а для двох із них їхні романи - дебютні.
За словами організаторів, всі книги зі списку торкаються багатьох найактуальніших проблем 2023 року: зміни клімату, імміграції, фінансових труднощів, переслідування меншин, політичного екстремізму та ерозії особистих свобод.
«У них є персонажі, які шукають миру та приналежності або оплакують втрачене кохання. Є книги, які ґрунтуються на сучасній дійсності, проливають світло на ганебні епізоди історії та змальовують жахливе майбутнє», - повідомляється на сайті.
До списку ввійшли: Study for Obedience ("Вивчення послуху"), Сара Бернштейн; If I Survive You ("Якщо я переживу тебе"), Джонатан Ескоффері; This Other Eden ("Цей інший рай"), Пол Гардінг; Prophet Song ("Пісня пророка"), Пол Лінч; Western Lane ("Західний провулок"), Четна Мару; The Bee Sting ("Укус бджоли"), Пол Мюррей.
Переможець премії у розмірі 50 000 фунтів стерлінгів буде оголошений на заході в Олд Біллінгсгейт, Лондон, 26 листопада 2023 року.
Судді шукають найкращий твір великої прози, написаний англійською мовою, серед творів, опублікованих у Великій Британії та Ірландії в період з 1 жовтня 2022 року по 30 вересня 2023 року.
Як повідомляв Укрінформ, болгарський письменник Георгі Господинов і перекладачка Анджела Родель отримали міжнародну Букерівську премію за роман «Прихисток часу» (Time Shelter).