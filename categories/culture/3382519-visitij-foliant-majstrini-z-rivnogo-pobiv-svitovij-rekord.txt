Вишите Євангеліє від Матвія, створене рівненською майстринею Оленою Медведєвою, визнали світовим досягненням.

Про це передає Укрінформ із посиланням на повідомлення пресслужби Рівненської облдержадміністрацїії.
«Авторка рукотворних арт-буків потрапила у книгу «Національний реєстр рекордів України 2022». У видання внесли одразу два її рекорди, один із яких – світовий. Євангеліє від Матвія визнали найбільшою у світі книгою, вишитою вручну. Над створенням унікального фоліанту Олена Медведєва працювала упродовж двох років. Рукотворна книга налічує 60 сторінок і важить 9 кг 400 гр», - йдеться у повідомленні.
Також повідомляється, що Євангеліє вишите по-особливому - майстриня використовує авторські літери, які виконує у техніці стебнівки. Цей шрифт вона запатентувала. Під час роботи жінка використовувала червоний та чорний кольори. А перша літера зроблена з візерунком – рослинним орнаментом.
До речі, в першодрукаря Івана Федорова теж було схоже оформлення Біблії. Рекордне Євангеліє знаходиться в Літературному музеї Уласа Самчука у Рівному, власне, як і всі креативні книги майстрині Олени Медведєвої.
Побачити вишитий фоліант, який став світовим рекордом та сфотографуватися з ним можна вже наступного тижня.
Як повідомляв Укрінформ, Олена Медведєва відома як авторка оригінальних книг, серед яких - мереживна, різьблена, вишита, солом’яна, шкіряна, бурштинова.
Її колекція налічує десятки вишитих арт-буків. Це і чотири Євангелія, і твори Тараса Шевченка, Лесі Українки, Адама Міцкевича, Івана Франка, Ліни Костенко та інших відомих авторів. Майстриня створює як фоліанти, так і книжкові мініатюри.
Фото: Рівненська ОДА