Вийшли офіційні міжнародні трейлер та постер створеної за підтримки Держкіно кримінальної драми «Носоріг» Олега Сенцова.

Як передає Укрінформ, про це повідомляє пресслужба Держкіно.
"Світова прем’єра фільму відбудеться 10 вересня на 78-му Венеційському кінофестивалі в офіційній конкурсній програмі "Горизонти". Картина Сенцова стане фільмом-закриттям секції", - ідеться в повідомленні.

Зазначається, що "Носоріг" є другою повнометражною роботою українського режисера Олега Сенцова. У 2012 році проєкт був представлений на індустрійній платформі Міжнародного кінофестивалю в Софії, де отримав нагороди за Найкращі проєкт і пітчинг. Проте роботу над картиною було призупинено через незаконний арешт Сенцова російськими спецслужбами у 2014 році та подальше його ув’язнення. Після звільнення режисера у 2019 році роботу над проєктом було відновлено.

Історія фільму заснована на реальних подіях 90-х в Україні. Головний герой на прізвисько Носоріг потрапляє до кримінального світу і починає свій кривавий шлях, який приведе його зовсім не туди, куди він очікував.

Зйомки "Носорога" проходили в Кривому Розі, Львові та Києві й завершилися в грудні 2020 року. Головні ролі у фільмі виконали Сергій Філімонов, Євген Черников, Євген Григор’єв та Аліна Зєвакова.
Оператор-постановник стрічки - відомий польський оператор Богуміл Годфрейув, неодноразовий переможець і номінант багатьох фестивалів та премій, який, зокрема, працював над фільмом "Чоловіча справа" (реж. Слабомир Фабіцький), що був номінований на "Оскар".

"Носоріг" створений у копродукції України, Польщі та Німеччини. Українську сторону виробництва представляють продюсер Денис Іванов ("Артхаус Трафік") та Олег Сенцов ("Край Кінема"). Польські співпродюсери – Даріуш Яблонський, Віолетта Камінська, Ізабела Войчік (Apple Film Production), німецькі – Хайно Деккерт, Тіна Бьорнер (Ma.ja.de. Fiction). Міжнародний дистриб’ютор – компанія WestEnd Films.

Створення фільму підтримано Міністерством культури та інформаційної політики України, Державним агентством України з питань кіно, фондом підтримки спільного кіновиробництва та прокату кінематографічних та аудіовізуальних робіт EURIMAGES, Польським кіноінститутом, німецьким кінофондом Medienboard Berlin-Brandenburg.
Фото: usfa.gov.ua