Започаткована у межах Євробачення-2023 символічна музична акція солідарності з Україною #HelpUkraineSong об’єднала людей від Нової Зеландії до Мексики, зокрема до неї долучилися міжнародні музеї, артпростори й туристичні локації.

Як передає Укрінформ, про це повідомляє у Телеграмі Міністерство культури та інформаційної політики.

Як зауважили у МКІП, кампанія мала на меті згуртувати людей через музику та показати солідарність з Україною під час проведення пісенного конкурсу Євробачення-2023.

“Контент із піснею With A Little Help From My Friends британського гурту The Beatles та хештегом #HelpUkraineSong завантажили сотні людей – хори, танцювальні колективи і музиканти, працівники благодійних організацій і громадські об’єднання, знаменитості і лідери думок. Кожен підійшов до виконання креативно: від переспівування та авторського каверу до хореографічних постановок”, - підкреслили у МКІП.
До музичної кампанії долучилися Лондонський музей воскових фігур Мадам Тюссо, оглядове колесо Лондонське око, Музей науки в Лондоні, Художня галерея і музей Келвінгроув в Глазго, Музей Ліверпуля, Зал Святого Георгія у Ліверпулі тощо та поширили контент на офіційних сторінках.
Підтримавши флешмоб #HelpUkraineSong, кожен може взяти участь у зборі на інкубатори інтенсивної терапії для новонароджених з кисневим сервоконтролем, який проводиться за участю офіційної фандрейзингової платформи України UNITED24, або ж зробити внесок до War Child – єдиної спеціалізованої благодійної організації для дітей, які постраждали від воєнних конфліктів.
Ідея флешмобу #HelpUkraineSong належить британській агенції Aurora у співпраці з українською агенцією Hoshva PR & DGTL і за підтримки МКІП.
Як повідомляв Укрінформ, у межах Євробачення-2023 стартувала символічна акція солідарності з Україною, ініційована британською креативною компанією Aurora.
Фото: mkip.gov.ua