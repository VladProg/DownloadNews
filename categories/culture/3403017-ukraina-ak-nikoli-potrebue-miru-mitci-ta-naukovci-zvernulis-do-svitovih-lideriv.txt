Представники культурно-мистецької та наукової спільноти звернулися до світових лідерів із закликом до миру.

Як передає Укрінформ, про це повідомляє Міністерство культури та інформаційної політики.
Письменники, митці, артисти, художники, науковці заявили: «Сьогодні Україна як ніколи потребує миру. Накопичення російських військових навколо кордонів європейської держави; постійні розмови, що війна розпочнеться ледь не завтра – викликають у нас, як і у всіх українців, тривогу».
«Тому ми закликаємо всіх світових лідерів зробити все залежне, щоб Українська держава та її народ перебували в спокої. Росію, в свою чергу, – закликаємо негайно відвести війська. Адже ваші лідери кажуть, що вони за мир – тож доведіть це. Демократичний Захід просимо надати фінансову допомогу та зброю задля оборони. Впевнені, що жити в мирному світі – пріоритет і для вас, і для нас», – наголосили автори заяви.
Як зауважили митці та науковці, «вся історія України довела, що ми – миролюбна країна, яка тільки розквітає, коли живе в мирі з сусідами».
«Зрозумійте, коли грає музика, чи демонструється фільм, чи свою картину малює художник – гуркіт гармат не може пасувати такій роботі. Ми хочемо, щоб українці мирно відвідували театри, ходили в музеї, читали книжки, дивились фільми. І працювали врешті-решт на своїй улюбленій роботі. У ваших силах це зробити реальністю. Але діяти треба негайно», – йдеться у зверненні.
Звернення підписали, зокрема диригентка Оксана Линів, історик Ярослав Грицак, художник Іван Марчук, солістка гурту GO-А Катерина Павленко, письменниця Ірена Карпа, режисери Сергій Лозниця та Олег Сенцов, актор Данієль Ольбрихський, генеральна директорка Національного заповідника «Софія Київська» Неля Куковальська, культурогог Тарас Возняк, письменник Сергій Жадан, міністр культури та інформаційної політики Олександр Ткаченко та інші.
Доєднатися до заяви можна за формою: https://forms.gle/4SD7Wb2AU62wNXVA7