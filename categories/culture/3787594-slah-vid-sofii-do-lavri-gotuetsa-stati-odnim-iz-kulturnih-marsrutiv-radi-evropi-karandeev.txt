Новий маршрут від Софії Київської до Києво-Печерської лаври готується стати одним із “Культурних маршрутів” Ради Європи.

Про це в інтерв'ю Укрінформу повідомив т.в.о міністра культури та інформаційної політики України Ростислав Карандєєв.
“Цей маршрут (ред. - від Софії Київської до Києво-Печерської лаври) тільки готується стати одним із “Культурних маршрутів” Ради Європи. Це відносно новий формат подачі туристично цікавої інформації — історичної, архітектурної тощо”, - сказав Карандєєв.
Він зауважив, що в Україні є об'єкти, які перебувають під захистом ЮНЕСКО. Серед них, зокрема Лавра, Софія Київська. Але, за його словами, у нас нема інструменту міжнародної промоції, яка є у Ради Європи.
“Наприклад, в Європі є відомий “Шлях св. Якова” (паломницька дорога до могили апостола Якова в іспанському місті Сантьяго-де-Компостела, головна частина якої пролягає Північною Іспанією — ред.) У нас теж є подібний маршрут з Вінниці до Кам'янця-Подільського. Такий маршрут може мати українські сертифікати пілігрима, свої мапи тощо. Але потужну промоцію, яка зробить його привабливим в очах вимогливого європейського туриста, допоможе нам зробити саме Рада Європи через свої інструменти — сайт, презентації, сертифікацію маршруту тощо”, - підкреслив т.в.о міністра культури та інформаційної політики.
Карандєєв зазначив, що ми маємо історико-культурну вісь Софія Київська — Лавра, яка йде по Грушевського, переходить у вул. Мазепи і Лаврську.
На його переконання, цей маршрут дає можливість об'єднати історію України із її новітніми об'єктами, такими як Музей Другої світової війни, який трансформується фактично у Музей боротьби за незалежність України, музей всіх воєнних конфліктів, які відбувались на нашій території як наслідок повстання українського народу проти поневолювачів.
Карандєєв поінформував, що наразі МКІП готує технологічну розробку маршруту, певний інформаційний базис.
Він підкреслив, що це має бути щось історично важливе, цікаве та нове, плюс важлива зручність — європейські туристи звикли до певного рівня інфраструктури, послуг тощо.
“Ми говоримо про необхідність будувати безбар'єрний простір — це взагалі є одним з ключових елементів виконання Україною вимог щодо вступу до ЄС і наближення людиноцентричних підходів у формуванні середовища в країні для всіх верств населення”, - зауважив т.в.о міністра культури та інформаційної політики.
На його думку, важливо, щоб людина розуміла, як буде добиратися до українських туристичних об'єктів.
“Має бути запропонована логістика, система розміщення. Людина має розуміти, які їй будуть запропоновані екскурсійні програми, якими мовами. Ми маємо впровадити комплексний туристичний продукт нового рівня. Це взагалі-то питання не тільки до історико-культурних маршрутів, а й взагалі до системи туристичних і культурних послуг”, - резюмував Карандєєв.
Як повідомляв Укрінформ, на територію України планують поширити один із найдовших європейських туристичних маршрутів "Воєвода Стефан Великий і Святий", який наразі охоплює Румунію та Молдову.