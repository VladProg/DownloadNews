У Львові біля Порохової Вежі проходить книжковий ярмарок, який об’єднав понад 50 видавництв зі всієї України. Вперше за 30 років існування - вхід на всі події безкоштовний.

Про це повідомляє кореспондент Укрінформу.
«Ми трішки переживали, бо цього року вперше змінили локацію, зазвичай книжковий ярмарок відбувався в Палаці мистецтв, а цьогоріч його перенесли до Порохової Вежі. Бачимо сьогодні, попри будній день дуже багато відвідувачів, людям подобається атмосфера без надмірного святкування, але з фестивальним духом», - розповіла комунікаційниця Bookforum Соня Коваль.
Вона зазначила, що на ярмарку представлено понад 50 видавництв зі всієї України, а також діє два збірних стенди, де представлені книги про російсько-українську війну та комікси. Намети, у яких представники видавництв розкладали свою продукцію, тимчасово змонтовані для події.






У Львові в межах 30-го Bookforum проходить книжковий ярмарок / Фото: Людмила Гринюк, Укрінформ











































Вперше за 30 років вхід на книжковий ярмарок — вільний, проте організатори дарують відвідувачам прономеровані браслети, щоб приблизно знати кількість гостей ярмарку. Очікують близько десяти тисяч книголюбів.
Окрім видавництв, на книжковому ярмарку багато сучасних українських авторів, які презентують свої книги та радо фотографуються з шанувальниками.
«Люди купують книги і це чудово. Львів вже має свою чудову традицію, що восени в нас багато книг, презентацій, обговорень…Книжка не випала із споживчого кошика українців. Ми відкриваємо нові книгарні і бачимо, як люди тримаються за книжки, бо вони роблять їх життя стабільнішим. І часом важко зараз в собі відновити цей стан читання, але коли це вдається, ти ніби повертаєшся до нормальності, розумієш, що тебе не можуть позбавити привілею бути читачем», - зазначила письменниця, головна редакторка і співзасновниця «Видавництва Старого Лева» Мар’яна Савка.
Книжковий ярмарок триватиме до 8 жовтня.
Як повідомляв Укрінформ, у Львові з 4 по 8 жовтня проходить 30-й Bookforum. Фокусна тема цьогорічного форуму - «Перепис майбутнього». У програмі фестивалю - 150 подій.