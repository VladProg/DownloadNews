Міністерство культури та інформаційної політики зазначає, що у рішенні Державного агентства з питань кіно не йдеться про ліквідацію Довженко-Центру, а планується його реорганізація.

Про це сказано у заяві МКІП у Фейсбуці, передає Укрінформ.

“Ми бачимо, що у рішенні Держкіно України про ліквідацію Довженко-Центру не йдеться. Планується реорганізація шляхом створення двох нових державних підприємств, одному з яких передається архів фільмокопій. Впевнені, що Держкіно якнайшвидше дасть більш детальні роз’яснення”, - зазначають у МКІП.
У міністерстві наголосили, що Держкіно з 2021 року не підпорядковується МКІП, а спрямовується і координується виключно Кабінетом Міністрів.
МКІП також підкреслює, що "виступає проти нехтування та ліквідації кіноспадщини", і подібні заяви стали несподіванкою.
Раніше у Довженко-Центрі заявили, що Державне агентство з питань кіно видало наказ про реорганізацію центру, що "де-факто означає ліквідацію національного кіноархіву".
Як повідомлялося, Національний центр Олександра Довженка – державний фільмофонд України, аудіовізуальний архів. Це єдиний в Україні член Міжнародної федерації кіноархівів (FIAF).
Згідно з інформацією на сайті установи, Довженко-Центр об’єднує сучасне фільмосховище з системою клімат-контролю, єдину в Україні кінокопіювальну лабораторію, Музей кіно, паперовий кіноархів, медіатеку та власне видавництво й здійснює збереження, популяризацію, дослідження та поширення національної кіноспадщини в Україні та за кордоном.
У січні уряд передав цілісний майновий комплекс Державного підприємства “Національний центр Олександра Довженка" до сфери управління Державного агентства з питань кіно.