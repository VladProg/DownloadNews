Міністр культури та інформаційної політики Олександр Ткаченко повідомив, що упродовж останнього часу в Європі відбулося близько 450 акцій на підтримку України, до яких причетний МКІП.

Про це він сказав на пресконференції в Медіацентрі Україна – Укрінформ.

“У нас близько 450 акцій культурних відбулося, до яких ми мали відношення в Європі останнім часом. Ми допомагаємо і нашим артистам, і так само ведемо дискусії з нашими колегами міністрами”, - розповів Ткаченко, відповідаючи на запитання щодо комунікації МКІП з колегами з європейських країн.
Він наголосив, що “пояснювати, безперечно, треба, тому що коли ми говоримо про політичну відповідальність росіян, це не одне й те саме, що відповідальність нації”.
“Політична відповідальність - вони ж обирали путіна. Це і є, власне, політична відповідальність. Але тут ми стикаємося також зі складнощами. Наприклад, ми зараз готуємо концерт в Амстердамі, він присвячений доєднанню України, до кандидатства України в ЄС, і дивні були розмови з Суспільним мовником стосовно цього питання. Якщо в інших країнах в нас якось складається співпраця, то тут був такий собі ігнор. Подивимося, і будемо працювати. Сподіваюся, що з концертом все буде окей, 21 червня в Амстердамі”, - додав Ткаченко.
Як повідомляв Укрінформ, станом на початок червня понад 120 міжнародних організацій у сфері культури відмовилися від співпраці з російськими діячами культури.