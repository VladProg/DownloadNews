У Запоріжжі під час обстеження обмілілої внаслідок підриву Каховської ГЕС берегової зони виявили дубовий човен, вік якого може сягати понад 1000 років.

Про це під час брифінгу в Музеї за порогами сказала в.о. гендиректора Національного заповідника “Хортиця” Світлана Охріменко, передає кореспондент Укрінформу.
"Працівники заповідника під час чергового обстеження на раніше затопленій ділянці берега знайшли довбаний човен. Човен знаходився на урізі води і постійно то висихав, то намокав. Він переміщений до реставраційного ангару для проведення консерваційних робіт", - сказала вона.
За словами наукового співробітника національного заповідника Олега Тубольцева, таких човнів на території України є близько 30.






У Запоріжжі під час обстеження обмілілої внаслідок підриву Каховської ГЕС берегової зони виявили дубовий човен, вік якого може сягати більше 1000 років / Фото: Дмитро Смольєнко, Укрінформ














































Знайдений човен виготовлений з цільного стовбура дуба, його довжина 6 метрів 80 см, висота бортів - близько пів метра.
Як зазначалося під час брифінгу, в минулому біля берегів Хортиці знаходили подібні човни, які пов'язані з давньоруським поселенням на острові. Воно існувало з X по XIV cт. Такі плавзасоби використовувалися для риболовлі та інших промислів, місцевих перевезень, а також для обслуговування переправ.
Знахідка була у дуже поганому стані. За станом збереженості деревини експерти припускають, що вік човна може сягати більше 1000 років. Але більш точне датування стане можливим після проведення радіовуглецевого аналізу.
На човні є окремі символи, але що вони означають, поки незрозуміло.
Човен був по частинах переміщений до реставраційного ангару. Зараз він потребує термінової консервації у спеціальному хімічному розчині та у подальшому реставрації, аби стати музейним експонатом.

Відео: Національний заповідник Хортиця
"Корпус човна зберігся на 70%. Під час розкопок човен розклався на декілька елементів. Роботи багато попереду. Будемо сподіватися, що все буде добре та ми цю пам'ятку збережемо", - зазначив учасник експедиції, під час якої було виявлено човен.
Як повідомлялось, внаслідок підриву росіянами Каховської ГЕС у Дніпрі почав різко знижуватися рівень води. Для виявлення пам'яток історії та археології, які знаходилися на затоплених ділянках, співробітники Національного заповідника "Хортиця" ведуть щоденний моніторинг прибережної смуги.