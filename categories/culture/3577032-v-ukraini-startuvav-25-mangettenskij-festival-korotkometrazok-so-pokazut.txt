В Україні одночасно з усім світом 22 вересня стартував 25-й інтерактивний Мангеттенський фестиваль короткометражних фільмів.

Про це Укрінформу повідомили організатори Мангеттенського фестивалю короткометражних фільмів в Україні - кінокомпанія «Артхаус Трафік».
«В усьому світі стартують покази фіналістів найбільшого інтерактивного кінофестивалю. Долучитися до перегляду й голосування за переможців зможуть і глядачі українських кінотеатрів», - зазначили організатори.

Українці вже ушістнадцяте приєднаються до глядачів у всьому світі та візьмуть участь у голосуванні за переможців. Традиційно серед фіналістів представлені 10 різножанрових стрічок із різних куточків світу. Значна частина програми - це фільми, які вже встигли зарекомендувати себе на престижних світових кінофестивалях - на Санденсі, в Локарно та Палм-Спрінґсі.
Найширше в програмі представлений комедійний жанр. «Дон проти блискавки» (Велика Британія) посміється над лихою вдачею буркотливого старого шотландця. «Врятувати бджіл» (США) розповість про безладне розставання двох закоханих. «Лікування» (Іспанія) — кумедна історія про побічні ефекти, які виникають при боротьбі з облисінням. У «Фетиші» (США) обігрується пригода з сексом на одну ніч.
Також глядачам будуть продемонстровані картини в жанрі драми. «Ковдра» (Фінляндія) — щемлива історія 1939 року про дівчинку, яка рушає на пошуки молока для братика. «Варша» (Франція, Ліван) порушить тему міграції з Сирії. «Велика зелень» (Франція) — фільм про боротьбу з вирубкою лісів.
Є в програмі й трилер — стрічка «Вільне падіння» (Франція). Події картини розгортаються довкола терористичної атаки на Всесвітній торговельний центр у Нью-Йорку.
До переліку фіналістів також увійшли дві анімаційні стрічки. «З любов’ю, тато» (Чехія, Словаччина) розповідає про стосунки доньки й батька, який відбуває термін у в’язниці. «Плавець свободи» (Австралія, Франція) — яскрава історія про волелюбність, яка проводить паралелі між старим і сучасним Гонконгом.
Цієї осені щорічний Мангеттенський фестиваль короткометражних фільмів відзначає 25-річчя — і об'єднує понад 100 000 поціновувачів короткого метра на понад 400 локаціях шести континентів. Програма фестивалю не демонструватиметься у росії.
Кожен і кожна, хто долучається до перегляду, автоматично входять у велике міжнародне журі — саме глядачі обирають найкращу короткометражку року, проголосувавши на сайті «Артхаус Трафік». Переможці будуть оголошені у жовтні 2022 року на сайті www.manhattanshort.com.
Покази розпочнуться в кінотеатрах країни з 22 вересня. Фільми демонструються в українській озвучці.
Фото: manhattanshort.com