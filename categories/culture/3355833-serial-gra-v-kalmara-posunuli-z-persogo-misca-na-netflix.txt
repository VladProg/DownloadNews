Новий мінісеріал із Південної Кореї під назвою «Поклик пекла» (Hellbound) змістив із першого місця найпопулярніших серіалів у світі на стримінговій платформі Netflix «Гру в кальмара».

Як передає Укрінформ, про це повідомляє The Guardian.
Шестисерійний мінісеріал кінорежисера Йон Сан Хо посів перше місце у понад 80-х країнах впродовж 24 годин після його прем’єри на Netflix 20 листопада.
Зазначається, що за сюжетом серіалу «Поклик пекла» демони раптово з'являються на Землі, щоб забрати грішників у пекло. Це викликає спалах суспільної істерії та релігійного фанатизму серед людей.
Мінісеріал «Гра в кальмара» після прем’єри на Netflix 19 вересня цього року впродовж 46 днів очолював рейтинг найпопулярніших серіалів у світі на стримінговій платформі. Близько 142 млн домогосподарств із 90 країн вже подивилися цей мінісеріал.
Як повідомляв Укрінформ, південнокорейський режисер і сценарист Кван Дон Хьок заявив, що найпопулярніший серіал в історії стримінгового сервісу Netflix "Гра в кальмара" матиме другий сезон.
Фото: YOUNGKYU PARK