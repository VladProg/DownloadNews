Пригодницько-історичний фільм "Довбуш" режисера Олеся Саніна виходить у прокат.

Про це повідомляє кореспондент Укрінформу.

На пресконференції з нагоди передпоказу фільму, що відбувся в кінотеатрі "Оскар", режисер звернув увагу на знаки, пов'язані з фільмом.
"Історії нашого фільму відбувалися у містичний час, коли люди вірили у близьку присутність Бога, а також усього боялися - неврожаю, податків, влади. Люди шукали когось, хто їх врятує. І знайшли: коли склалися обставини, Олекса Добощук (прообраз Довбуша) сам вирішив боротися за власну свободу, за ним пішли інші й щось стало схоже на опір. Але самий його вчинок надихав інших століттями. Єдине, що ми знаємо про героя достеменно - це дату його смерті: 24 серпня 1745 року. Але це не день його смерті - відтоді почалося його безсмертя", - сказав Санін.
У коментарі кореспондентові Укрінформу режисер розповів, що назва фільму - "Довбуш" - натякає на присутність відразу кількох персонажів із цим прізвищем. У такий спосіб режисер запрошує глядача визначитися, хто йому більше імпонує: Олекса, який з'являється як розбитий солдат, чи його зухвалий брат-опишок Іван. Протягом фільму відбувається розвиток персонажів, і глядач має весь час між ними обирати.
"Ця історія про Довбуша всередині нас. Який ти сьогодні: хочеш слави чи грошей або хочеш пожертвувати чимось заради іншого? Цей вибір робить кожен із нас щодня", - переконаний Санін.
Він додав, що велику увагу приділив образу коханої Олекси - Марічки, прагнучи зобразити її самодостатньою і вільною жінкою, яка зробить усе заради своєї любові.
"Найважливіша сцена - коли вона відпускає свого Олексу, вже героя, від якого люди чекають допомоги. Таких Марічок у нас вже тисячі - жінок, які розуміють, що мусять відпустити на війну того, кого люблять", - підкреслив автор фільму.
Як повідомляв Укрінформ, у Чернівцях у перший день Одеського міжнародного кінофестивалю відбувся передпрем’єрний показ фільму "Довбуш".