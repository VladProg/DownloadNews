У Грузії, під час концерту, глядачі освистали гурт The Killers після запрошення його учасниками на сцену російського барабанщика.

Як передає Укрінформ, про це повідомляє Новости-Грузия.
"Частина глядачів минулого вечора демонстративно залишили концерт гурту The Killers у комплексі Black Sea Arena на чорноморському узбережжі Грузії", - йдеться у повідомленні.
Один із глядачів, як пізніше з'ясувалося, росіянин, розгорнув плакат перед піснею, на яку гурт зазвичай кличе барабанщика з глядацької зали.
Вокаліст Брендон Флауерс запитав: "Звідки ти, з Росії?" та запросив хлопця на сцену. Це викликало болісну та агресивну реакцію частини зали.
"Ви поділяєте людей на національності? Ми що, не брати?" - запитав вокаліст зі сцени.
"Скандал! Ми з друзями виходимо з зали… The Killers покликали на сцену росіянина… Люди кричали та показували, що так робити не можна, але він читав нам мораль…", – написала у Фейсбуці одна з глядачок Хатія Гвініашвілі.

Фото: скріншот
Інші писали, що в залі був присутній грузинський барабанщик, до якого оточуючі намагалися привернути увагу, але Флауерс його "не помітив".
Потім концерт продовжився, глядачі то танцювали, то скандували "F-k Russia", а також свистіли.
«Дорогий грузинський народ, ми не хотіли нікого образити!», – зазначили The Killers у заяві після концерту.
«Ми маємо давню традицію – запрошувати людей грати на барабанах. Зі сцени здавалося – первісна реакція людей говорила про те, що людина, яку запросили з зали на сцену, була прийнятною.

Ми розуміємо, що коментар, який мав бути зроблений, про те, що публіка та шанувальники The Killers «є братами та сестрами», можливо, був неправильно зрозумілий. Ми не хотіли нікого образити та просимо вибачення. Ми з вами і сподіваюся скоро повернемось», - зазначили музиканти.
Одночасно вибачення глядачам поширив концертний майданчик Black Sea Arena, наголосивши, що заклад не має стосунку до дій артистів на сцені.
Як повідомляв Укрінформ, президентка Грузії Саломе Зурабішвілі з нагоди 15-х роковин від початку повномасштабної агресії РФ проти Грузії, заявила, що країні необхідно боротися зі спільним ворогом, а не один з одним.
Перше фото з сайту newsgeorgia.ge