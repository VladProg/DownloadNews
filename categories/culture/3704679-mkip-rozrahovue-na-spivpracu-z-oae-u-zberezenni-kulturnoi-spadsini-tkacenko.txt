Міністр культури та інформаційної політики Олександр Ткаченко обговорив із представниками ОАЕ шляхи співпраці щодо надання допомоги митцям в Україні та збереження національної культурної спадщини.

Про результати зустрічі послом ОАЕ в Україні Салемом Ахмедом Аль-Каабі та його командою очільник МКІП повідомив у Телеграмі.
"Під час розмови наголосив, що мистецькі колективи, театри, артисти та фахівці у сфері культури та мистецтва України як ніколи потребують допомоги та підтримки саме всередині країни. Попри війну митці продовжують працювати та творити. Культурне життя набирає обертів", - зазначив Ткаченко.

Він ознайомив посла зі статистикою руйнувань і втрат, а також з проєктами МКІП щодо збереження та відновлення об'єктів культурної спадщини. Міністр висловив сподівання на співпрацю з ОАЕ у сфері захисту, збереження та відновлення культурної спадщини України, яка перебуває під загрозою атак з боку рф.
"Поглиблення культурного співробітництва між Україною та ОАЕ надасть поштовху для всебічного розвитку та популяризації культур обох країн", - переконаний Ткаченко.
Пресслужба МКІП додала, що сторони також обговорили співпрацю у цифровізації культури, протидію російській пропаганді, підтримку Українського культурного фонду й Українського інституту книги, а також обмін досвідом для фахівців культурної галузі.

Згідно з повідомленням, міністерство готує перелік проєктів, реалізація яких потребуватиме підтримки партнерів з ОАЕ.
Також у відомстві зазначили, що посол ОАЕ висловив всебічну підтримку Україні в боротьбі проти агресора та запевнив у розширенні співпраці між країнами в культурній сфері.
Як повідомляв Укрінформ, в Україні на державному обліку перебуває понад 130 тисяч об'єктів культурної спадщини, водночас понад 550 об'єктів зруйновано або пошкоджено внаслідок російської агресії.
Фото: МКІП