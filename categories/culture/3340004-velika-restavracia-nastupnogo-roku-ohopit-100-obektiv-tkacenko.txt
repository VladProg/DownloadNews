У Міністерстві культури та інформаційної політики планують у наступному році охопити 100 об’єктів культурної спадщини програмою «Велика реставрація».

Як передає Укрінформ, про це у своєму блозі на УП написав міністр культури та інформаційної політики Олександр Ткаченко.
"Цього року "Велика реставрація" вже охопила 31 об’єкт, що перебуває у сфері управлінні МКІП. Що є абсолютним рекордом для незалежної України. Разом із комунальними об’єктами цифра складає вже 57. Одразу забіжу наперед: плануємо, що у наступному році цифра програми досягне 100 об’єктів", - написав Ткаченко.
Він зазначив, що близько 80% всієї нерухомої спадщини України перебуває в аварійному стані, тож потрібно поступово звести цю цифру нанівець і не допустити руйнування будівель історичного значення. За його словами, реставрація розрахована на роки вперед.
"У 2022 році ми сподіваємося значно прискорити реставрацію. Зокрема, для посилення програми необхідно ухвалити зміни до законодавства щодо протидії хаотичній забудові в історичних ареалах міст. Без нього – контролювати процес руйнацій чи зведення будинків-монстрів буде складно. Оскільки немає механізмів дієвого контролю та покарання тих, хто цим займається", - написав міністр.
Також, за його словами, передбачено створення інспекції охорони культурної спадщини та відповідної служби.
Як повідомляв Укрінформ, експертною радою при Міністерстві культури та інформаційної політики обрано ще 26 історичних об'єктів, які оновлять у межах програми «Велика реставрація». Серед них – Ужгородський замок та Святодухівська церква с. Колочава.
Програма «Велика реставрація» розрахована на 2021-2023 роки та має на меті перетворити об'єкти матеріальної культурної спадщини на один з основних ресурсів розвитку України, зробити їх туристичними магнітами.