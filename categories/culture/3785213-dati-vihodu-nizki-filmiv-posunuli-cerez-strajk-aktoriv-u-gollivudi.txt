Тривалий страйк акторів у Голлівуді призвів до зміни дати виходу у прокат низки фільмів.

Про це повідомляє The Hollywood Reporter, передає Укрінформ.
Зокрема, кіностудія Disney оголосила, що «Дедпул 3» (Deadpool 3) за коміксами Роба Лайфелда і Фабіана Ніціези вийде у прокат 26 липня 2024 року замість 3 травня.
Вихід фільму «Капітан Америка: Новий світовий порядок» (Captain America: New World Order) перенесено на дев’ять місяців - на 14 лютого 2025 року.
Прем'єру стрічки від студії Marvel «Громовержці» (Thunderbolts) із Флоренс П’ю та Себастьяном Стеном у головних ролях перенесено з 20 грудня 2024 року на 25 липня 2025-го.
А вихід фільму жахів «Блейд» (Blade) із лауреатом «Оскара» Махершаллою Алі в головній ролі відклали на дев’ять місяців - на 7 листопада 2025 року (замість 14 лютого).
Зазначається, що зйомки фільмів «Блейд» і «Громовержці» мали розпочати цього літа, однак роботу над ними довелося припинити через страйк сценаристів.
Як повідомляв Укрінформ, після 118 днів страйку профспілка голлівудських акторів SAG-AFTRA офіційно досягла попередньої угоди щодо нового трирічного контракту з кіностудіями.