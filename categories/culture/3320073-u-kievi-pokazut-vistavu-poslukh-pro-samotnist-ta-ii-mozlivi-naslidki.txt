У столичному Театрі драми та комедії на Лівому березі 2 та 3 жовтня відбудеться прем’єра фізичної вистави «Poslukh», центральною темою якої є самотність та її можливі наслідки.

Про це Укрінформу повідомили в агенції «proto produkciia», яка реалізує проєкт за підтримки Українського культурного фонду.
«Вистава використовує такі засоби художньої виразності, як тіло та танець. Мистецтво сьогодні ставить питання нової форми взаємин. І фізична вистава Poslukh шукає відповіді у тілі, русі та щирості», - розповів Укрінформу продюсер вистави Володимир Бурковець.
Ця вистава є режисерським дебютом Христини Слободянюк.
«На сцені будуть прості, живі люди, що бунтують та приймають, страждають та радіють, зневірюються та віднаходять нові сенси й орієнтири. Люди, що існують на межі вибору "бути чи не бути". Жонглюють словами та сенсами, знаходяться на грані між дійсністю та уявою, реальністю та вигадкою, тим, що існує, та бажаним станом речей», - розповіла режисерка.
За словами авторів, «Poslukh» - це вистава на межі фізичного та метафізичного театру. На сцені будуть лише три людини: акторка, мім та перформерка. Це три історії, що відбуваються паралельно у трьох ізольованих просторах: кімнатах, вимірах, поняттєвих системах. Три персонажі - особа, свідомість та дух - потрапляють в однакові умови, одночасно проживають трансформацію зовнішніх та внутрішніх конфліктів. Від кризи віри та духовності до відсутності вибору “бути чи не бути”. Від девальвації людини як особистості до усвідомлення абсурдності власного буття. Від відношення до світу як багаторівневої системи до пошуку власного поняття свободи.






Вистава "Послух"






















Робота над виставою почалась у 2019 році: авторки ідеї та засновниці Творчого об’єднання «2/8» Христина Слободянюк та Іра Титаренко поставили собі питання відносин митця та суспільства, а також питання абсурдності буття та неможливості порозуміння між людьми взагалі, що призводить до почуття самотності та нерідко самогубства.
У листопаді 2019-го на базі Totem dance school відбувся показ work in progress вистави з назвою «В теплому куті». Через 3 місяці ще одна версія вистави в розробці була продемонстрована в Празі. Цього року вистава стала однією з 11 учасників від України в міжнародній програмі Perform Europe.
Саме зараз відбувається резиденція, на якій творча команда працює над створенням вистави. За цим процесом можна спостерігати в щоденнику вистави.
Христина Слободянюк - акторка, танцівниця, хореограф, режисерка, викладачка. З 2015 по 2018 рік була артисткою танцювальної компанії Totem dance group. З 2018 по 2019 була акторкою театру Дах під художнім керівництвом Влада Троїцького. З 2019 року незалежна мисткиня. Співпрацювала з представниками таких світових компаній, як Batsheva dance company Ultima Vez, Pina Baush dance theatre.
Акторки вистави: Іра Титаренок, Марія Потапенко, Єлизавета Цілик.
Саунд-дизайнер - Денис Бєляєв, звукорежисер - В’ячеслав Соболєв, художниця по світлу - Світлана Змєєва. Адміністративний менеджмент - Кекух Віталій.
Проєкт реалізується за підтримки Українського культурного фонду.