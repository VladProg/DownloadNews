У ході другого етапу п’ятого Кам’янець-Подільського міжнародного кінофестивалю «Бруківка» зібрали понад 53 тис. грн на підтримку Збройних сил України.

Про це кореспондентові Укрінформу повідомили в пресслужбі кінофестивалю.
«З 8 липня по 20 вересня проходив ІІ етап п’ятого Кам’янець-Подільського міжнародного кінофестивалю «Бруківка», в рамках якого було показано понад 100 робіт з 32 країн світу. Загалом відбулося 9 вечорів кіно в кінотеатрі «Дружба», культурному просторі «АРТ_Сховище», конференц-залі готелю «7 Днів» у Кам’янці-Подільському та в палаці Орловських у Маліївцях. Завдяки членським внескам учасників і благодійним внескам глядачів зібрано 53 288 грн для активістів та громадських організацій, які займаються закупівлею обладнання нашим захисникам», - зазначили у пресслужбі.
Там додали, що зібрані кошти спрямували, зокрема, на придбання міношукача, планшета для підключення дрона, тепловізора, батареї Allpowers Solar та інші потреби ЗСУ.
Кращі роботи, які потрапили в шорт-лист ІІ етапу благодійної програми кінофестивалю «Бруківка» у 9 номінаціях, оголосять у середу, 21 вересня.
Як повідомляв Укрінформ, під час марафону кінофестивалю «Бруківка», що тривав упродовж 24 березня - 8 червня, вдалося зібрати для ЗСУ понад 172 тис. грн.
Фото: detector.media