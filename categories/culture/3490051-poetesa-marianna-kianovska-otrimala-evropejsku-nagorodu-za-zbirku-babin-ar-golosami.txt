Українська поетеса Маріанна Кіяновська отримала європейську нагороду за збірку "Бабин Яр. Голосами".

Як передає Укрінформ, про це Український інститут книги повідомляє у Фейсбуці.
“Друзі, українська поетка Маріанна Кіяновська отримала звання Європейської поетки свободи 2022 року. Авторка отримала нагороду за збірку "Бабин Яр. Голосами", яка присвячена масовим розстрілам в урочищі Бабин Яр та вважається однією з перших книжок в українській літературі, що опрацьовує цю тему”, - ідеться в повідомленні.
Міністерство культури та інформаційної політики привітало українську авторку Маріанну Кіяновську зі здобуттям звання Європейської поетки свободи 2022 року.
«Вітаємо українську авторку Маріанну Кіяновську зі здобуттям звання Європейської поетки свободи-2022 за збірку «Бабин Яр. Голосами»! Збірка поезій присвячена масовим розстрілам в урочищі Бабин Яр та вважається однією з перших книжок в українській літературі, що опрацьовує тему Голокосту», - зазначили у відомстві.
До складу журі премії увійшли Кшиштоф Чижевський (голова), Анна Чеканович, Павел Уелле, Збігнєв Міколейко, Станіслав Росік, Анда Роттенберг, Беата Стасінська, Ольга Токарчук, Анджей Ягодзінський (секретар журі).
Літературна премія Ґданська для європейського поета свободи (European Poet of Freedom Literary Award of the City of Gdańsk) вручається раз на два роки. Її мета — промотувати поезію, яка торкається найважливіших тем і проблем сучасності, популяризує цінність свободи та демонструє високу художню цінність.
За інформацією Українського ПЕН, нинішнього року цю премію уперше в історії отримали відразу дві номінантки. Другою лауреаткою стала албанська поетеса Лульєта Лешанаку за збірку "Вода і вугілля" (Water and Coal у перекладі Дороти Городиської).
Церемонія нагородження відбудеться 10 червня у Шекспірівському театрі Ґданська в межах фестивалю European Poet of Freedom Festival, що проходитиме з 9 по 11 червня. Відзнаки вручать також перекладачам, які працювали над збірками.
Як повідомляв Укрінформ, за даними Міністерства культури та інформаційної політики, на порталі “Поезія вільних” кількість творів скоро сягне 20 тисяч.