Протягом червня-липня мультфільм "Мавка" покажуть у десятьох штатах США.

Про це інформує пресслужба Державного агентства з питань кіно у Фейсбуці, передає Укрінформ.
"У США продовжуються покази мультфільму "Мавка" українською", - йдеться в повідомленні.
Також відомство надає список міст та кінотеатрів, які найближчим часом демонструватимуть мультфільм на великому екрані.
Зокрема 21 червня показ відбудеться Century 16 Greenback Lane and XD у Сакраменто, штаті Каліфорнія, 24 червня - у Landmark Bethesda Row у Вашингтоні, у Apple Cinemas Simsbury міста Сімсбері, Коннектикут і Landmark Scottsdale у Скоттсдейл, штат Арізона.
25 червня "Мавку" покажуть у Landmark Keystone Art Cinema в Індіанаполісі, 27 червня — в Larkmark at Glen в Чикаго, а також у Cinemark Century Orleans 18 and HD в Лас-Вегасі.
У штаті Флорида мультфільм можна подивитися 28 червня у кінотеатрі Cinemark Tinseltown & XD у Джексонвіллі та Look Dine-In Cinemas Tampa у місті Тампа. У містах Орландо (Флорида) та у Сан-Дієго (Каліфорнія) "Мавку" покажуть 1 липня. Стрічку можна подивитися в кінотеатрах ouchstar Cinemas-Southchase 7 та Landmark Hillcrest.
Своєю чергою, 2 липня анімацію покажуть в Міннеаполісі у кінотеатрі Landmark Lagoon cinema та в Сіетлі в Ark Lodge Cinema. 9 липня глядачі з Сакраменто у Country Club Cinema зможуть переглянути український мультфільм.
"Анімація також отримає у США свій кінотеатральний прокат англійською та з’явиться на диджитал платформах", - зауважують у відомстві.
Як повідомляв Укрінформ, у катарській столиці Доха відбувся показ українського анімаційного фільму «Мавка. Лісова пісня».