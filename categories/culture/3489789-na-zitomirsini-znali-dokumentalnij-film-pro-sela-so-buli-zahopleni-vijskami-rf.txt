У Коростені на Житомирщині відбулася презентація документального фільму «Темна весна», головні герої якого – жителі захоплених російськими військами сіл.

Про це у Фейсбуці повідомляє Коростенська РВА, передає Укрінформ.
«Темна весна» – це документальний фільм Дмитра Січня, що базується на реаліях, які перевернули життя 24.02.2022р. в Україні, зокрема і в Коростенському районі. Агресивне вторгнення військ рф назавжди змінило кожного з нас», - йдеться у повідомленні.
Зазначається, що головними героями фільму стали жителі захоплених сіл Народицької територіальної громади та міста Коростеня.


У перші дні повномасштабної війни в Народицькій громаді російська армія захопила села Давидки, Радча, Нова Радча, Мала Радча та Грезля.
На території Коростенського району під ворожі обстріли потрапили майже 1,5 тис. інфраструктурних об’єктів і житлових будинків. Коли російські війська відходили, то підірвали 5 мостів та замінували територію.
24 лютого президент росії володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет, авіабомб.