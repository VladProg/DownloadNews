Всесвітній благодійний кіномарафон CinemAid Ukraine Charity Film Marathon розпочався в столиці Болгарії.

Як передає Укрінформ, про це повідомляє пресслужба Держкіно.
«У місті Софія, у міському інституті культури "Надія", 18 квітня показали ліричну комедію "Мої думки тихі" режисера Антоніо Лукича», - ідеться в повідомленні.
Зазначається, що захід відкрила перший секретар Посольства України у Республіці Болгарія Ірина Козік, із відеозверненнями до глядачів кіномарафону виступили голова Держкіно Марина Кудерчук та відома акторка, виконавиця головної ролі в стрічці "Мої думки тихі" Ірма Вітовська-Ванца.
Сьогодні, 19 квітня, глядачі побачать музичну комедію Олександра Березаня "Шляхетні волоцюги".
Всі кошти від показів будуть спрямовані на технічну підтримку кіноекспедиції з фільмування життя й боротьби українців від відомої кіноспільноти "Жовтий Автобус".
Захід відбувається під патронатом Посольства України в Болгарії за підтримки мерії міста Софія, міського культурного інституту "Надія" та Спілки українських організацій "Мати Україна". Співорганізатори з української сторони - КП "Київкінофільм" та Асоціація "Дивись українське!".
Як повідомляв Укрінформ, у турецькій Анталії в неділю, 17 квітня, відбувся черговий етап Всесвітнього благодійного кіномарафону на підтримку України.
CinemAid Ukraine Charity Film Marathon – серія показів українського кіно за кордоном на підтримку України.