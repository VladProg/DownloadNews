В Україну з Нідерландів повернулися предмети з колекцій кримських музеїв, представлені на виставці "Крим: золото й таємниці Чорного моря".

Як передає Укрінформ, про це повідомляє Національний музей історії України.

Після майже 10 років судів артефакти з чотирьох музеїв Криму, які були представлені на виставці "Крим: золото й таємниці Чорного моря" в Амстердамі, повернулися до України. Музей Алларда Пірсона передав їх до Національного музею історії України. Саме там вони зберігатимуться до деокупації Криму.

Як нагадали в Національному музеї історії, з лютого по серпень 2014 року в Музеї Алларда Пірсона тривала виставка "Крим: золото й таємниці Чорного моря" (De Krim. Goud en geheimen van de Zwarte Zee). На ній демонструвалися предмети з колекцій Національного музею історії України та чотирьох музеїв Криму: Національного заповідника "Херсонес Таврійський" (Севастополь), Центрального музею Тавриди (Сімферополь), Бахчисарайського історико-культурного заповідника та Керченського історико-археологічного заповідника.
В лютому 2014 року Росія окупаувала Крим. Предмети з колекції Національного музею історії України повернулися до Києва після завершення виставки. Водночас повертати цінності з кримських музеїв на територію, не підконтрольну українській владі, стало неможливим. Проте музеї Криму, які де-факто контролює влада Росії, наполягали саме на цьому. У Нідерландах розпочався судовий процес.

У грудні 2016 року суд в Амстердамі постановив передати кримські скарби Державі Україна відповідно до закону про спадщину. Апеляційний суд Амстердама також вирішив задовольнити позов про передачу кримських артефактів Державі Україна, але вже на підставі Закону України "Про музеї" та наказу Міністерства культури України від березня 2014 року. Цей наказ надає міністру культури повноваження ухвалювати рішення про передачу музейних експонатів на відповідальне зберігання, якщо є ризик їх знищення, втрати або пошкодження, ідеться в повідомленні.
Музеї Криму подали касаційну скаргу до Верховного суду Нідерландів з проханням скасувати рішення Апеляційного суду.
9 червня 2023 року Верховний суд Нідерландів відхилив касаційну скаргу кримських музеїв, а апеляційне рішення залишив без змін. Тому артефакти передали Державі Україна, а не музеям Криму, які нині перебувають в окупації.
Згідно з наказом Міністерства культури та інформаційної політики України, колекції кримських музеїв мають бути передані на зберігання у Національний музей історії України.
За остаточним рішенням, винесеним Верховним судом Нідерландів, Україна мала виплатити Музею Алларда Пірсона 111,689 євро з нарахуванням відсотків за весь час збереження колекцій кримських музеїв.
5 липня 2023 року на спільній нараді в Музеї Алларда Пірсона у присутності директорки музею, представників Посольства України в Королівстві Нідерланди та двох юридичних радників України відбулася зустріч, на якій генеральний директор Національного музею історії України Федір Андрощук запропонував план передачі та перевезення колекцій кримських музеїв до України.
Після виконання зобовʼязань, взятих Національним музеєм історії України та МКІП, Музей Алларда Пірсона відмовився від визначеної судом виплати на свою користь.
У листопаді предмети з кримських музеїв пройшли незалежну перевірку, після чого їх ретельно запакували відповідно до музейних правил. Потім артефакти перевезли до Києва.
Нині фахівці обстежують стан цих речей. Ідеться про 565 предметів, це, зокрема античні скульптури, скіфські та сарматські прикраси, китайські лакові шкатулки, яким дві тисячі років.
Як наголосив Андрощук, під час юридичних суперечок наш музей був визначений як місце зберігання колекцій кримських музеїв. Це означає, що зі свого боку музей докладе максимум зусиль для їх збереження та для того, щоб громадяни і гості України змогли їх побачити".
Разом з тим, за його словами, "оскільки колекція набула міжнародного політичного резонансу, її стан і подальша доля будуть відтепер під прискіпливою увагою світу. Це, у свою чергу, покладає відповідальність на всіх, хто стояв за політичним рішенням щодо повернення колекції у воюючу Україну. Вони мають забезпечити їй безпрецедентну охорону, а також відповідну економічну підтримку Національному музею історії України".
Команда Національного музею історії України подякувала всім, хто ці роки боровся за повернення кримських скарбів додому: юристам, Міністерству юстиції України, Міністерству закордонних справ України, Міністерству культури та інформаційної політики України, а також Музею Алларда Пірсона за дбайливе зберігання предметів та сприяння у їхньому швидкому поверненні додому.
Музей Алларда Пірсона в Амстердамі підтвердив передачу колекції "Скіфське золото".
“Всі артефакти, що залишилися з виставки “Крим – золотий острів у Чорному морі” були передані Україні і доставлені до Національного музею історії України в Києві”, - повідомили в музеї.
Також зазначили, що минулого місяця експонати пройшли незалежну перевірку та були ретельно підготовлені, відповідно до музейних правил, до передачі.
“Це був особливий випадок, коли культурна спадщина стала жертвою геополітичних подій. Після того, як у 2014 році стало зрозуміло, що справу розглядатиме суд, ми зосередилися на безпечному зберіганні артефактів до моменту повернення їх законному власнику. Ми раді, що з’явилася ясність і тепер їх повернуто”, - сказала директорка музею Алларда Пірсона в Амстердамі Елс ван дер Плас.
Як повідомляв Укрінформ, тимчасовий виконувач обов’язків міністра культури та інформаційної політики України Ростислав Карандєєв та виконувач обовʼязків директора університетської бібліотеки Амстердамського університету доктор Фред Вірмен підписали документ, що амстердамський Музей Алларда Пірсона не стягуватиме плату за зберігання "скіфського золота".