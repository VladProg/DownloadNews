Гурт «Друга Ріка» у ході благодійного європейського туру виступив у Вільнюсі, Ризі, Таллінні. За два дні музиканти продовжать тур у Чехії.

Про це повідомили кореспондентові Укрінформу учасники гурту та організатори туру.
Також уточнюється графік подальших виступів гурту - в Польщі, Франції та знову в Литві.
«На першому концерті, у Вільнюсі, важко було налаштуватися, оскільки після початку великої війни душа просить тиші. Власне, після 24 лютого це був перший наш справжній концерт «з повним звуком». Але треба працювати. В середині виступу відчули себе «у формі», як колись. На останній пісні побачив, як у залі плачуть. І самому важко було втриматись від сліз», - поділився вокаліст і лідер гурту Валерій Харчишин.

У Ризі напередодні концерту він і клавішник Сергій Гера (Шура) завітали до протестного майданчика навпроти посольства рф. Там поспілкувалися з активістами діаспори, українськими біженцями з дітьми, Послом України в Ризі Олександром Міщенком. Також на прохання людей заспівали "Червону калину".
Ввечері найбільш емоційною частиною ризького концерту стали слова Валерія про те, що його брат, який на фронті, щойно повідомив: наші воїни збили чергову «сушку» (російський військовий літак Су).

Наприкінці концерту «Другої Ріки» в залу завітала та допомогла з бек-вокалом популярна латвійська група Tautumeitas («Дівчата з народу»).
Третій і останній концерт балтійського туру відбувся у неділю в Таллінні. Лідер гурту багато спілкувався з публікою, відповідав на запитання.
Тепер 4-5 травня «Друга Ріка» виступатиме в Чехії (Прага, Брно).

Далі маршрут планується такий: Польща (Краків, травень; Вроцлав, Варшава, червень), Франція (Ніцца, Париж, червень) і знову Литва (червень).
Переговори з промоутерами тривають, тож список країн і міст туру збільшується.
Як повідомлялось, кошти, зібрані за квитки під час євротуру «Другої Ріки», спрямовуються до спеціального фонду допомоги постраждалим у війні українцям. Благочинні внески, зібрані протягом і після туру, підуть на закупівлю тактичної амуніції окремому підрозділу спецпризначення ЗСУ, що нині формується для відправки на схід України.
Для тимчасово переміщених громадян України вхід на концерт безкоштовний. У паспорті має бути штамп про перетин кордону після 24 лютого. Попередньо необхідно заповнити форму за посиланням та надіслати будь-який посильний внесок на закупівлю амуніції для ЗСУ на благодійний рахунок гурту.
Фото: Олег Кудрін, Укрінформ