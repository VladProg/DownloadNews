У Чернівецькому обласному муздрамтеатрі імені Ольги Кобилянської німецькою та українською мовами зіграють виставу про страждання дітей в роки Другої світової війни.

Про це у Фейсбуці повідомляє Чернівецька обласна рада, передає Укрінформ.

"«Я хочу жити!» – найбільше спільне бажання сто років тому, зараз і завтра. Гостьову виставу із такою назвою гратимуть у Чернівцях. Привезли її на Буковину німецькі колективи «Futur 3» з Кельна та «Neue Bühne» із Зенфтенберга спільно з Львівським театром імені Лесі Українки", - йдеться у повідомленні.
Там зазначають, що постановку створено за мотивами віршів чернівецької німецькомовної поетеси єврейського походження Зельми Меербаум, котра 18-річною померла від тифу в одному з концтаборів, розповіли під час пресконференції організатори показу.
За сюжетом, двоє людей зустрічаються на вечірці, де раптово знаходять стару рукописну книгу віршів молодої дівчини, оздоблену квітами. Цей старий збірник стає приводом для випадкової історії про любов.
Організатори кажуть, що вистава присвячена пам’яті чернівецьких дітей і молодих людей, які були замордовані або зазнали поневірянь у роки Другої світової війни, а також сучасним дітям і молодим людям в Україні, які загинули чи зазнали насильства в ході широкомасштабної агресії Росії або ж змушені терпіти приниження і утиски на тимчасово окупованих територіях.
Попри складну тему, вистава – це маніфест життя, збережений крізь сотні років. Він наповнює усіх причетних шаленою енергією і красою музики, слів та юності, запевняють автори.
«Я хочу жити!» буде гратися німецькою та українською. Однак для прочитання кодів цієї вистави знання мови не потрібне.
У Чернівцях виставу покажуть 3 жовтня на сцені театру імені Ольги Кобилянської. Гратимуть її двічі. О 15:00 – для школярів та студентів, а потім о 19:00 – для усіх охочих. Вхід вільний.
Як повідомлялося, у Рівному академічний український музично-драматичний театр записав ще одну виставу для людей з порушенням функції зору.