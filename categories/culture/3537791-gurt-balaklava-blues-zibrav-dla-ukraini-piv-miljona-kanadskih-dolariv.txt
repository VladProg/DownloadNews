Українсько-канадський гурт Balaklava Blues на концертах та благодійних заходах зібрав для України пів мільйона канадських доларів.

Про це повідомили Укрінформу в пресслужбі гурту.
"Balaklava Blues сьогодні - найактивніший канадський гурт, який підтримує Україну у глобальних масштабах. За чотири з половиною місяці війни концертами й благодійними заходами вони зібрали більше 500 000 канадських доларів", - зазначили в пресслужбі.

Там наголосили, що для участників гурту Марка і Марічки Марчик війна в Україні - частина життя, бо брати обох служать в ЗСУ, а частина рідні загинула під Києвом. Деяким українцям вони допомогли знайти тимчасовий притулок у Канаді.

500 тис.канадських доларів, зібраних Balaklava Blues з березня 2022, надійшли фондам Second Front Ukraine Foundation: Toronto, Unite with Ukraine, Canada-Ukraine foudation.

Гурт зіграв десятки благодійних концертів в Європі, Канаді та Америці. Минулого тижня Balaklava Blues мали благодійний виступ на головній сцені одного з найбільших фестивалів Європи Colours of Ostrava в Чехії. Їх виступ зібрав 60 000 глядачів.
У пресслужбі також повідомили, що Balaklava Blues створили кліп Swallow/Ластівка, присвятивши цю пісню жінкам, які змушені були разом із дітьми покинути свої оселі через російську навалу. Основою синглу стала народна пісня з Полісся у вільній авторській інтерпретації.

"В оригіналі тексту - це звернення-попередження до ластівки, аби вона не планувала вити гніздечко та заводити пташенят, бо все одно доведеться зимувати в інших краях. Таку “ластівкову” долю мають зараз більшість матерів в Україні, які змушені вити гніздечка та ростити своїх дітей на чужині", - пояснили музиканти.
Balaklava Blues - це гурт, створений етнічним українцем з Торонто Марком і киянкою Марічкою. Вони познайомились в 2014 році на Майдані в Києві, створили сім’ю і стали авторами потужних музичних та театральних проєктів. Мешкають у Канаді.
Фото надані пресслужбою гурту