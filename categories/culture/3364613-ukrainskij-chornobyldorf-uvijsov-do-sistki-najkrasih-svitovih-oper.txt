Археологічна опера «Chornobyldorf» українських композиторів Романа Григоріва та Іллі Разумейка увійшла в шістку найкращих опер та музично-театральних перформансів за версією світового конкурсу Music Theater Now.

Про це повідомляє Укрінформ з посиланням на сайт конкурсу.
«Chornobyldorf» дає вам приголомшливе та дивовижне, архаїчне та водночас сучасне художнє бачення того, яким може бути життя після апокаліпсису. Це справжнє видовище, яке поєднує в собі безліч ритуалів, візуальних зображень, рухів і звуків, які здаються знайомими і водночас такими, яких ви ніколи не переживали. Гравітаційна сила постановки затягує глядача у свій світ і водночас запрошує до індивідуальних рефлексій про стан нашого суспільства», - зазначає журі MTNow 2021.

«Chornobyldorf» була створена композиторами в 2020 році у партнерстві з музично-театральною формацією NOVA OPERA. Її прем’єра відбулася наприкінці жовтня в Мистецькому Арсеналі, який виступив партнером проєкту спільно з Українським культурним фондом та House of Europe.
Археологічна опера показує нащадків людства, що вижили після серії катастроф та опиняються у світі після смерті капіталізму, опери та філософії. Мандруючи поміж руїнами атомних станцій, занедбаних церков, театрів і галерей, вони намагаються відтворити втрачену цивілізацію за допомогою археологічних перформансів-ритуалів. Символи та знаки, вкотре прочитані невірно, поступово розчиняються в білому шумі природи.

Композиторами, режисерами та драматургами опери є Роман Григорів та Ілля Разумейко. Хореограф Христина Слободянюк. У виставі зайняті такі артисти та перформери, як Марічка Штирбулова, Ігор Завгородній, Євген Баль, Марія Потапенко, Сусанна Карпенко та Олексій Заєць, Анна Кірш, Мар'яна Головко, Андрій Кошман, Руслан Кірш та Андрій Надольский. Особливі ролі у перформансі відіграють легендарний український поет Юрій Іздрик і австрійська актриса Анн Беннент.
Продюсери Ольга Дятел (агенція proto produkciia) та Георг Штекер (фестиваль Musiktheatertage WIEN).

До творчої групи археологічної опери також долучилися художниця Катерина Маркуш (створення костюмів та інсталяцій), знімальна група у складі операторів Дениса Мельника, Анни Сороколіт та звукорежисера Андрія Нідзельського, електронний музикант і композитор Георгій Потопальський, художниці по світлу Марія Волкова та Світлана Змєєва, художник Євгеній Баль, відеохудожник Дмитро Тентюк, звукорежисер В'ячеслав Соболєв, технічний директор Ярослав Корнієнко та помічник режисера Володимир Бурковець.
Як повідомляв Укрінформ, Роман Григорів та Ілля Разумейко - українські композитори, які працюють разом з 2007 року. З 2015 року активно працюють в сфері сучасної опери, створюючи сучасні вистави.

Від 2015 року працювали у складі музично-театральної формації NOVA OPERA. За цей час тут було створено 10 опер та музично театральних перформансів (IYOV, GAZ, Aerophonia, сонопера “непрОсті”, Wozzeck, та інші), в різний час до роботи з композиторами долучались режисери Влад Троїцький, Ростислав Держипільський та Вірляна Ткач, українські письменники Юрій Іздрик та Тарас Прохасько, та багато інших митців. У липні 2021 року заявили про створення лабораторії сучасної опери Opera aperta.
Роман Григорів є музичним керівником Національного Президентського оркестру України. Ілля Разумейко - докторант програми Artistic Research Center Віденського університету музики та перформативних мистецтв.

Роман Григорів та Ілля Разумейко є засновниками фестивалю PORTO FRANKO 2010-2018 (Івано-Франківськ), активно працюють разом у сфері кіномузики (документальне та ігрове кіно, режисери Семен Мозговий «Історія зимового саду», «Свято Хризантем», Сергій Лисенко «Екс», Заза Буадзе «Мати Апостолів» та «Небо парасольки», Леонід Кантер «Міф»).
Лауреати Національної премії України ім. Т.Г. Шевченко за оперу-реквієм «IYOV».