У вересні виходить продовження телевізійного документального серіалу "Гра долі" про історії життя, кохання і творчості видатних українців.

Сезон 2021 здійснюється студією «ВІАТЕЛ» за підтримки Українського культурного фонду, йшлося на пресконференції в Укрінформі, присвяченій старту сезону.
"На сьогодні на нашому Ютьюб-каналі викладено понад 125 епізодів і понад 65 героїв, про яких ми зняли вже фільми. Це герої, яких, можливо, добре знають люди, які є відомими та визначними, а деякі з них менш відомі, і нам цікаво відкриваті нові імена в нашому серіалі... Всі наші герої - це ті люди, які формували наше сьогодення і продовжують формувати ідентичність нашої української нації", - наголосила продюсер і сценарист Галина Криворчук.

Водночас виконавчий директор Українського культурного фонду Владислав Берковський заявив, що фільмів про видатних діячів української культури має бути якомога більше.
"Гра долі" важлива не просто тим, що це представлення історії, але те, що ми говоримо про дуже важливий елемент нашої української культурної дипломатії. Так сталося, що на сьогодні ми маємо колосальну проблему з представленням у візуальному світі нашої історії, представлення нашого бачення на нашу історію, представлення нашого українського та українськості безпосередньо на широку аудиторію... Коли ми говоримо про "Гру долі" ми говоримо про синергію кіно, історії і туризму, популяризацію нашої культурної спадщини", - зазначив Берковський.

У новому сезоні серіал «Гра долі» представить розповіді про видатних діячів української культури: князів Острозьких, письменників Івана Котляревського та Миколу Гоголя, художника Олексу Новаківського, а також політичного діяча Симона Петлюру.
Зйомки нового сезону проходили в мальовничих місцях, а також у музеях і заповідниках по всій Україні, що пов’язані з біографіями героїв.
Прем’єри фільмів відбудуться традиційно на "5 каналі" – у вересні та жовтні цього року. Потім фільми можна буде переглянути на Ютьюб-каналі «Гра долі».
Серіал представлений на телеканалах України з 2005 року і на альтернативних платформах в інтернеті для вільного доступу, в тому числі з англійськими субтитрами.