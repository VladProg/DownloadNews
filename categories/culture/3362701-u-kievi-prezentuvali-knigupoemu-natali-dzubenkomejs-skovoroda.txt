У Києві презентували книгу-поему Наталі Дзюбенко-Мейс «Сковорода», приурочену до 300-річчя видатного філософа Григорія Сковороди.

Книгу представила в Укрінформі видавці, бібліотекарі та сама авторка за підтримки Департаменту суспільних комунікацій КМДА, передає кореспондент Укрінформу.
Поема «Сковорода» - це поетична спроба осмислити життя та творчість українського просвітителя-гуманіста, філософа, поета, педагога, мандрівного філософа і співця Григорія Сковороди крізь призму сучасності.
Як розповіла авторка Наталя Дзюбенко-Мейс, ідея книги виникла на тлі подій Майдану й українсько-російської війни, коли постало бажання оцінити сучасні трагічні події з “історичної відстані Сковороди”.
“Я шукала якоїсь дистанції й часової точки, щоб поглянути на наші сьогоднішні проблеми саме з відстані. Історія України настільки тяжка, болюча й сповнена драм, що важко знайти вихід і вийти з тупиків, які поставила нам історія. І таку рідкісну й щасливу можливість дає Сковорода, і не тільки своїми творами, а своїм життям, яке я вважаю довершеним твором, який з великою мужністю й терпінням творив сам Сковорода”, - сказала Дзюбенко-Мейс.

Книгу видало київське видавництво «Саміт-книга», директор якого Іван Степурін вважає її справжньою живою поезією.
“Книга буде цікавою кожному, хто цінує сучасну українську поезію, хто вивчає витоки та цікавиться життям філософа-мандрівника Григорія Сковороди”, - сказав Степурін.

“Родзинкою книжкового пам’ятникознавства” назвав поему “Сковорода” Олег Сербін, директор Наукової бібліотеки ім. М. Максимовича КНУ ім. Тараса Шевченка і висловив намір популяризувати видання серед студентства.
“Ми беремо курс на популяризацію цього чудового видання. Я впевнений, що студенти кращих університетів матимуть можливість ознайомитись і користуватись цим виданням. Створено кигу, яка, я впевнений, буде родзинкою книжкового пам’ятникознавства”, - наголосив Сербін.
Також про наміри поширити книгу “Сковорода” в мережі київських публічних бібліотек повідомив директор Департаменту суспільних комунікацій КМДА Роман Лелюк.
“Напередодні великого ювілею Григорія Сковороди ми до кінця року передаємо цю книгу до всіх публічних бібліотек міста Києва, де всі охочі матимуть змогу ознайомитись з цією прекрасною поемою, яка відбиває характер, життя й особливості нашого класика”, - сказав Лелюк.

У художньому оформленні книжки Наталя Дзюбенко-Мейс “Сковорода” використано полотна Валерія Франчука, народного художника України, лауреата премії імені Тараса Шевченка.