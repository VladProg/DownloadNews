Українці мають осягнути безпрецедентну підтримку Європи нашому колективу на конкурсі "Євробачення", а ситуація з національним журі стане уроком на майбутнє.

Про це міністр культури та інформаційної політики Олександр Ткаченко заявив в ефірі національного телемарафону, повідомляє кореспондент Укрінформу.
«У нас сталася видатна подія – під час війни наш колектив Kalush Orchestra переміг на Євробаченні. Ця безпрецедентна кількість балів, яку дали нам глядачі Європи, говорить про те, що це дуже символічний акт солідарності і це своя перша перемога під час цієї війни. І очевидно те, що європейці хотіли зробити все, аби порадувати Україну в цей час», - підкреслив Ткаченко.
Він порадив зосередитися на цьому і не концентруватися на ситуації з українським журі, яке некоректно повелося щодо дружньої Польщі.
«Так, це дуже неприємний інцидент… члени журі повели себе трохи некоректно стосовно наших друзів. Але це пісенний конкурс. Суспільний мовник обирав цих членів журі, яке має дотримуватися певного принципу незалежності. Але я думаю, що урок на майбутнє інші члени журі врахують», - резюмував міністр.
Як повідомляв Укрінформ, український гурт Kalush Orchestra переміг у фіналі конкурсу "Євробачення-2022", набравши безпрецеденту кількість глядацьких балів, у тому числі в Польщі, яка оцінила виступ України у 12 балів. Водночас хвилю обурення українських глядачів викликало те, що вони оцінили виступ представника Польщі у 12 балів, а національне професійне журі не дало жодного.