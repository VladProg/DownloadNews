Презентовано другий офіційний трейлер фільму “Памфір” режисера Дмитра Сухолиткого-Собчука.

Про це повідомляє пресслужба Держкіно у Фейсбуці, передає Укрінформ.
Як зазначається, трейлер створено за підтримки Швейцарії.

У центрі сюжету стрічки - історія родини Леоніда на прізвисько “Памфір”. Аби уникнути спогадів про темне минуле, Памфір їздить на заробітки до Польщі й намагається побудувати для родини не лише новий будинок, а й світле майбутнє. Вдома на нього чекають дружина Олена та син-підліток Назар. Та для родини все обертається справжньою драмою.
"Памфір хоче кращого життя для своєї родини, кращого майбутнього для свого сина. Це його основна мотивація. Я і сам знаю, що таке заробітки, що таке довго не бачити сім’ю, що таке бажання якнайшвидше повернутися додому. Також важливою сюжетною лінією для мене є стосунки Памфіра із сином, і це досить сильно відгукується в мені”, - зазначив виконавець головної ролі Олександр Яцентюк.
Режисер фільму та автор сценарію Дмитро Сухолиткий-Собчук.
Дистриб’ютором фільму в Україні є компанія FILM.UA Distribution.
Виробництво фільму підтримали Держкіно, Польський інститут кіно (PISF), Французський національний центр кіно CNC (Aide aux cínemas du monde), Чернівецька обласна державна адміністрація та міжнародні фонди Visions Sud Est, Hubert Bals Fund, та Goteborg Film Fund.
Як повідомляв Укрінформ, драма "Памфір" режисера Дмитра Сухолиткого-Собчука вийде у прокат 23 березня 2023 року.