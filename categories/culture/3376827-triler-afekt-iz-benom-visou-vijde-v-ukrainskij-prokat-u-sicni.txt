На екрани українських кінотеатрів 6 січня вийде трилер «Афект» із Беном Вішоу в головній ролі.

Як передає Укрінформ, про це повідомляє компанія «Артхаус Трафік».
«6 січня фільм «Афект» вийде в обмежений прокат – переглянути його буде можливо лише в обраних українських кінотеатрах. Фільм демонструватимуть мовою оригіналу з українськими субтитрами», - ідеться в повідомленні.
Зазначається, що за гру в цій стрічці Бен Вішоу був відзначений призом «Санденса» – найбільшого фестивалю незалежного кіно у США. Вішоу – зірка стрічок «Парфумер: Історія одного вбивці», «Хмарний атлас» і трьох останніх картин про Джеймса Бонда, лауреат премій BAFTA, «Еммі» та «Золотий глобус».
Щодо сюжету, то в його центрі – тихий і спокійний Джозеф, який веде рутинне життя в Лондоні. У день народження його не помічають колеги, а дратівливі батьки святкують лише для годиться. Хлопця дістає такий хід речей, він вривається в небезпечні авантюри столиці, і навіть пограбування банку не стане для нього межею.
Режисером та одним з авторів сценарію стрічки є Енейл Карія, для якого це дебютна повнометражна робота. Його короткометражні фільми здобували номінації на BAFTA, фестивалях у Палм-Спрінґз та Варшаві. Оператор – Стюарт Бентлі, відомий своєю операторською роботою в серіалах «Чорне дзеркало» та «Це Англія '90».
Світова прем'єра картини «Афект» відбулася у 2020 році на фестивалі «Санденс» у секції World Cinema Dramatic Competition, де Бен Вішоу отримав нагороду журі за Найкращу акторську гру. Українська прем’єра пройшла на Одеському міжнародному кінофестивалі в 2021 році.
Стрічка здобула переважно позитивні відгуки кінокритиків – її рейтинг на сайті Rotten Tomatoes становить 77% (позитивні рецензії від The Guardian, Rolling Stone, Screen International і Variety).
Фото з сайту: dazeddigital.com