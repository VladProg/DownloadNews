Творча команда презентувала новий трейлер фільму "‎‎Я, "Побєда" і Берлін", який вийде на екрани кінотеатрів 24 березня.

Як передає Укрінформ, про це повідомили у пресслужбі Держкіно.
"Стрічку режисерки Ольги Ряшиної створено за мотивами однойменної автобіографічної повісті Андрія Кузьменка – Кузьми Скрябіна. Це історія про становлення музиканта, пошуки себе, дружбу та шлях до мрії, сповнений карколомних пригод", - йдеться у повідомленні.

Як йдеться у сюжеті фільму, звичайний хлопець, музикант-початківець Кузьма, за три дні до запланованого концерту вирушає зі своїм другом Бардом до Берліна на старій "Побєді". Там він хоче обміняти раритетну автівку на омріяний шестисотий "Мерседес" у відомого колекціонера. Кузьма обіцяє своїй коханій дівчині Барбарі повернутися додому на крутій тачці, а хлопцям з гурту – обов’язково встигнути на виступ. Але вже з перших хвилин подорожі стає зрозуміло – усе пішло шкереберть.
"Отут я і зрозумів, що нікуди не подінуся – доки є музика, я зроблю що завгодно, вообщє без тормозів. Без музики просто ні фіга не буде», – каже герой Кузьми.
У картині звучатимуть кавери легендарних пісень Скрябіна. Вже презентовано шість саундтреків: MONATIK – "Старі фотографії", гурт БЕЗ ОБМЕЖЕНЬ – "Мовчати", Alina Pash – "Чекаю ночі", DZIDZIO – "То моє море", гурт Антитіла – "Чорнобиль форева", ADAM – "Говорили і курили". Попереду ще 10 синглів, які згодом об’єднаються в окремий музичний альбом.
У головних ролях: Іван Бліндар, Марія Стопник, Володимир Гева.
Стрічку створено кінокомпанією Star Media за підтримки Державного агентства України з питань кіно. Прем’єра фільму відбудеться 24 березня в усіх кінотеатрах України.
Як повідомлялося, автори фільму "‎‎Я, "Побєда" і Берлін" представили тизер-постер і оголосили дату кінотеатральної прем'єри - 24 березня 2022 року.
Фото: usfa.gov.ua