Актор Алек Болдуїн, внаслідок пострілів якого на знімальному майданчику померла кінооператорка українського походження Галина Гатчінс, заявив, що шокований і засмучений через її загибель.

Як передає Укрінформ, про це повідомляє ВВС News Україна.
"Моє серце розбите", - написав Болдуїн у Твіттері, повідомляє видання.
Як зазначається, він заявив, що зв'язався з чоловіком Галини й запропонував свою підтримку.
"Жодні слова не можуть передати, наскільки я шокований і засмучений цим трагічним випадком, який забрав життя Галини Гатчінс - дружини, матері, колеги, яку любили так багато з нас", - йдеться у дописі.
Актор повідомив, що співпрацює з поліцією, щоб відтворити всі обставини того, що сталося.
Режисери, які працюють у США, розповіли ВВС, що на зйомках таких фільмів, як Rust, діють суворі правила безпеки. Зокрема, на майданчику має бути людина, яка добре володіє зброєю та відповідає за зброярський реквізит. Перед зйомкою сцен зі зброєю роблять пробний постріл. На таких зйомках має бути присутня поліція. Для краси кадру, як кажуть режисери, використовують холості патрони. Вони дають яскравий спалах при пострілі, але не більше того.
Як повідомлялося, 42-річна жінка померла 21 жовтня від вогнепальних поранень, отриманих під час зйомок фільму Rust. Поліція з'ясовує обставини трагедії, зокрема, як до рук актора потрапила небезпечна зброя.
Фото: Santa Fe New Mexican