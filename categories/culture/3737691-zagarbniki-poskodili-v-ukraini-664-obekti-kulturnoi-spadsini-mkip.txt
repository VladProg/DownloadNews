Внаслідок російської агресії в Україні пошкоджені 664 об'єкти культурної спадщини.

Як передає Укрінформ, про це Міністерство культури та інформаційної політики повідомляє у Телеграмі.
МКІП продовжує фіксувати пошкодження та руйнування об’єктів культурної спадщини внаслідок російської агресії.
«Повну картину ми зможемо побачити вже після завершення війни і тільки після того, коли більша частина зон бойових дій буде розмінована й стане безпосередньо доступна для дослідників», – зазначила Катерина Чуєва, заступниця міністра культури та інформаційної політики України, під час онлайн брифінгу, що відбувся в Медіацентрі Україна — Одеса.
Станом на 25 червня, за даними обласних військових адміністрацій, зафіксовано пошкодження або руйнування понад 664 об'єктів культурної спадщини, без урахування об'єктів культурної інфраструктури, таких як бібліотеки або інші заклади, що розміщувалися в сучасних будівлях.
З початку повномасштабного вторгнення Росії в Україну, за даними ОВА, повністю зруйновано щонайменше 24 пам'ятки, частково пошкоджено 523, ступінь пошкоджень 115 пам'яток потребує уточнення.
Заступниця міністра також розповіла про співпрацю з ЮНЕСКО в контексті збереження української культурної спадщини та притягнення до відповідальності Росії за її пошкодження та знищення.
Як повідомляв Укрінформ, на консервацію зруйнованого росіянами музею Сковороди на Харківщині потрібні 10 мільйонів гривень, роботи проведуть до зими, якщо не знайдуть закордонного донора для проєкту відновлення.
Фото ілюстративне: МКІП