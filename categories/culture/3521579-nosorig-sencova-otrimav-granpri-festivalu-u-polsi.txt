Стрічка “Носоріг" режисера Олега Сенцова стала найкращим фільмом кінофестивалю у Польщі та отримала Ґран-прі.

Як передає Укрінформ, про це Державне агентство з питань кіно повідомляє у Фейсбуці.
“Створена за підтримки Держкіно кримінальна драма Олега Сенцова “Носоріг” стала найкращим фільмом польського фестивалю "Любуське кіноліто", що проходив у Лаґуві. Стрічка отримала Ґран-прі фестивалю - "Золоте гроно", - ідеться в повідомленні.

Фестиваль заснований у 1969 році. Тоді це був єдиний фестиваль польських художніх фільмів у країні. Фестиваль з 1990 року фокусується на кінематографі посткомуністичних країн.
Сенцов, який боронить Україну на фронті, подякував фестивалю та польському народу за підтримку.
“Я особисто, і весь український народ, дуже вдячний за підтримку полякам, які виявилися нашими справжніми братами та сестрами, які підтримують нас у цю важку годину, коли у нас є такий потужний ворог. З такими друзями ми обов’язково переможемо!”, - заявив режисер.
Історія фільму заснована на реальних подіях 90-х років в Україні. Головний герой на прізвисько Носоріг потрапляє до кримінального світу і починає кривавий шлях, який приведе його зовсім не туди, куди він очікував.

Світова прем’єра стрічки відбулася на 78-му Венеційському кінофестивалі в офіційній конкурсній програмі "Горизонти", українська – на Київському тижні критики. Онлайн-прем’єра "Носорога" відбулася на стрімінговій платформі Netflix. Окрім Netflix, стрічка також була куплена для показу у Великій Британії, Франції, Італії та інших країнах світу. Телевізійна прем‘єра фільму Сенцова запланована на телеканалі ZDF/ARTE.
Фільм створений у копродукції України, Польщі та Німеччини. Українську сторону виробництва представляють продюсер Денис Іванов ("Артхаус Трафік") та Олег Сенцов ("Край Кінема"). Польські співпродюсери – Даріуш Яблонський, Віолетта Камінська, Ізабела Войчік (Apple Film Production), німецькі – Хайно Декерт, Тіна Бьорнер (Ma.ja.de. Fiction). Міжнародний дистриб’ютор стрічки – компанія WestEnd Films.

Створення фільму підтримано Міністерством культури та інформаційної політики України, Державним агентством України з питань кіно, Фондом підтримки спільного кіновиробництва та прокату кінематографічних та аудіовізуальних робіт EURIMAGES, Польським кіноінститутом, німецьким кінофондом Medienboard Berlin-Brandenburg.

Як повідомляв Укрінформ, на початку червня стрічка Єви Джишиашвілі "Плай" перемогла у Національному конкурсі фестивалю документального кіно Docudays UA.
Фото: Фейсбук ДержКіно України