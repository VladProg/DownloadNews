Український музичний гурт Kalush Orchestra виставив на продаж знамениту рожеву панаму лідера гурту Олега Псюка та головний приз Євробачення.

Як передає Укрінформ, про це повідомляє пресслужба Міністерства культури та інформаційної політики у Телеграмі.
«Щоб взяти участь у розіграші панами, достатньо зробити внесок від 200 грн (або від 5 євро) на банківський рахунок Благодійного фонду Сергія Притули у Monobank. Після завершення розіграшу Monobank випадковим чином обере переможця. Кришталевий кубок-мікрофон переможця «Євробачення-2022» отримає учасник, чий загальний внесок на банківський рахунок (або на криптогаманець Фонду) буде найбільшим за час проведення аукціону», - йдеться в повідомленні.
Зазначається, що також на базі NFT-музею MetaHistory відбудеться розіграш 100% унікального цифрового файлу NFT із зображенням мікрофона і Kalush Orchestra.

Переможець отримає ексклюзивну зустріч-вечерю з учасниками гурту Kalush Orchestra та можливість взяти участь в аукціоні кришталевого кубка-мікрофона.
У МКІП поінформували, що аукціон та розіграш стартували 25 травня об 11:00 ранку і триватимуть до 19:00 28 травня.
Як повідомляв Укрінформ, Укрпошта працюватиме над випуском марки, присвяченій переможцю музичного конкурсу «Євробачення-2022» - українському гурту Kalush Orchestra.