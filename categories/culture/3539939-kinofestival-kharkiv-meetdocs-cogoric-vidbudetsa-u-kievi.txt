Кінофестиваль Kharkiv MeetDocs проходитиме в Києві з 1 до 6 жовтня у гібридному форматі через обстріли Харкова військами рф.

Про це повідомила пресслужба Держкіно у Фейсбуці, передає Укрінформ.
«Кінофестиваль Kharkiv MeetDocs уже шостий рік поспіль є культурним голосом сходу України. Сьогодні Харків, рідне місто фестивалю, знаходиться під постійними атаками ворога. Організатори вирішили не припиняти діяльність Kharkiv MeetDocs і провести його в Києві, 1-6 жовтня, в гібридному форматі», - йдеться у повідомленні.

За словами організаторів, війна в Україні актуалізувала виробництво фільмів документального напрямку, оскільки вони стають необхідною доказовою базою задля викриття злочинів, скоєних військами рф в Україні.
«Саме зараз, під час російського вторгнення, документальне кіно грає надзвичайно важливу роль. Воно не просто засвідчує події – документальні фільми є інструментом інформаційної війни та складовою доказової бази злочинів ворога», - зазначає команда Kharkiv MeetDocs.
Згідно з повідомленням, програмним координатором фестивалю став представник міжнародної асоціації кінопреси FIPRESCI, Спілки кінокритиків України та Української кіноакадемії Денис Буданов. Програма Kharkiv MeetDocs передбачатиме низку активностей, включно з «національним конкурсом, позаконкурсними показами, а також із індустріальною секцією, зокрема, пітчингами, майстер-класами, панельними дискусіями, воркшопами тощо». Заразом планується проведення конкурсу незалежного короткометражного кіно «Бардак».
Як повідомляють організатори, прийом заяв на участь у національному конкурсі повнометражного документального кіно триватиме до 25 серпня – конкурсантам необхідно зареєструвати свій фільм на фестивальній платформі filmfreeway. Заразом охочі взяти учать у конкурсі короткометражного кіно «Бардак» мають подати заявки до 1 вересня.
Як раніше повідомляв Укрінформ, через повномасштабну війну рф проти України програма 13-го Одеського міжнародного кінофестивалю OIFF WIP Selection відбулася з 1 по 9 липня 2022 року на Міжнародному кінофестивалі в Карлових Варах. Там презентували українські проєкти Works in Progress, які були частиною професійної секції ОМКФ Film Industry Office.