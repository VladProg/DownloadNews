У бою під Васильковим на Київщині загинув рівненчанин Сергій Пущенко – відомий портретист, графік і живописець, автор «Фронтового кобзаря», волонтер і доброволець.

Про це у Фейсбуці повідомила голова ВО «Об’єднання добровольців» Олена Живко, передає Укрінформ.
«Вічна пам’ять Сергію Пущенку. В бою за Україну», - написала Живко.

Як стало відомо, Пущенко загинув 2 березня у бою проти ДРГ окупантів в місті Василькові, що на Київщині.
Сергій Пущенко – заслужений діяч мистецтв України, автор понад 900 картин. Це пейзажі, портрети, натюрморти. Основна тема його творчості пов’язана з українським козацтвом. Пущенко – творець серії полотен «Козацькому роду — нема переводу».
У 2015—2018 роках створив з натури галерею живописних і графічних портретів українських воїнів-добровольців (113 робіт); 106 портретів увійшли до авторської книги-альбому «Портрети добровольців на війні», виданої у квітні 2018 року. Того ж року у травні виставку «Портрети добровольців на війні» презентували у Верховній Раді.
У березні 2021-го в Україні презентували унікальне видання «Фронтовий кобзар», автором та ініціатором якого став Пущенко.