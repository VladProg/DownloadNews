Міністерство культури та інформаційної політики, Український інститут та Французький інститут відбиратимуть працівників музейної сфери та незалежних кураторів на програму стажувань у французьких музейних інституціях.

Про це повідомляє пресслужба МКІП у Телеграмі, передає Укрінформ.
"Програма передбачатиме візити до ключових музейних інституцій Франції та безпосередню роботу з колегами в музеях за окремими напрямками. Перший візит заплановано на червень 2023 року. Тривалість – 10 днів", - йдеться в повідомленні.
Зазначається, що відбір кандидатів здійснюватимуть МКІП, Український інститут та Французький інститут на основі поданих заявок. У міністерстві підкреслюють, що буде звертатися увага на професійний досвід, чітко окреслену мету візиту, володіння іноземною мовою не нижче середнього рівня.
Метою програми є поглиблення й розширення знань, обмін професійним досвідом, встановлення горизонтальних зв’язків між інституціями та промоція української культури.
Програма стажувань для фахівців музейної сфери та незалежних кураторів здійснюється у рамках домовленостей між Міністрами культури України та Франції, за підтримки Французького Інституту в Україні та Українського Інституту.
Як повідомляв Укрінформ, у театрі Метрополітен-опера в Нью-Йорку повідомили імена чотирьох фахівців з України, які пройдуть стажування в театрі з березня по червень 2023 року.