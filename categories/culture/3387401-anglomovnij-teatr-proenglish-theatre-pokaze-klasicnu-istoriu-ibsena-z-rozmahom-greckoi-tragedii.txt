Англомовний театр України ProEnglish Theatre 22 січня за підтримки посольства Королівства Норвегії покаже класичну історію Генріка Ібсена «Гедда Габлер», подану з розмахом грецької трагедії.

Про це Укрінформу розповіли в театрі.
Головну роль у виставі грає акторка театру та кіно Аліна Зєвакова (фільм «Носоріг» Олега Сєнцова).

Як зазначили в ProEnglish Theatre, це - продовження дослідження норвезької теми одразу двома виставами: крім «Гедди Габлер» на початок березня запланована прем'єра вистави «Naïve Experiments. Part I» за романом популярного на Заході сучасного норвезького письменника Ерленда Лу. Вистава знаменує повернення її режисера, Алекса Боровенського, до "наївної" теми, в яку він занурився в постановці "The City Was There".

Також у репертуарі запланована вистава «The City Was There» (за трьома творами Рея Бредбері, включно з легендарними "451° за Фаренгейтом" та "Вино з кульбабок"), яка втілена в життя в колаборації з Театром юного глядача на Липках та є частиною оновленого репертуарного плану нового керівника ТЮГу Слави Жили. Це перша вистава англійською мовою в цьому театрі. Прем'єрні покази - 29 та 30 січня в ТЮГу.
На початку березня ProEnglish Theatre планує прем'єру вистави «Bar Tenderness», яку поставлять чотири режисери, чотири міні-п'єси різних авторів, поєднані єдиною темою. Прем'єра відбудеться в колаборації з відновленим ЕКЦ «Краків» на Русанівці.