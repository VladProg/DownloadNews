За дев'ять тижнів прокату стрічка Антоніо Лукіча "Люксембург, Люксембург" зібрала понад 34 млн грн.

Про це повідомляє пресслужба Державного агентства з питань кіно у Фейсбуці, передає Укрінформ.
"Фільм "Люксембург, Люксембург" після дев'ятого вікенду прокату зібрав понад 34 млн грн. Стрічку режисера Антоніо Лукіча за дев'ять вікендів прокату побачили 228 110 глядачів", - йдеться в повідомленні.
Також у відомстві нагадують, що фільм доступний до перегляду у Конотопі й Олександрії у кінотеатрах Premiera, в Києві у "Планеті Кіно", "Спутнику", "Лірі", Multiplex, а також у львівській" Планета Кіно".
Як повідомлялося, фільм «Люксембург, Люксембург» розповідає історію про братів-близнюків, які дізнаються, що їхній давно зниклий батько захворів у Люксембурзі, після чого вони вирушають у подорож, аби побачити його востаннє. Головні ролі у стрічці "Люксембург, Люксембург" зіграли учасники реп-гурту "Курган і Agregat" — брати Раміл та Аміл Насірови.