Співак та композитор, переможець телепроєктів «Шанс» та «Голос країни» Павло Табаков, який віднедавна виступає як Tabakov, представив пісню «Забирайся, війна!».

Про це Укрінформу повідомила PR-менеджер артиста Галина Гузьо.
«Це не просто пісня, це крик душі українців. «Забирайся, війна!» народжена з великого болю і великої боротьби, що їх переживає наш народ. Водночас - з великої віри у перемогу України. Автори слів – Василь Фесюк та Павло Табаков, автор музики – Павло Табаков», - ідеться в повідомленні.

Зазначається, що послухати прем'єру «Забирайся, війна!» і переглянути відео до неї можна тут.
«Світе великий, спини цю війну! За що убивають батьків, дітвору? Спини божевільних тиранів-катів, Щоб світ в один час до небес не злетів!», - ці слова пісні є закликом до всього цивілізованого світу, який не має права залишити Україну сам на сам із жорстоким ворогом.
«На нашу землю прийшов антихрист. Такого жаху, такої жорстокості, таких страждань українці й уявити не могли. Це геноцид Росії проти українського народу. Але перемога – за нами, бо правда на нашому боці і з нами Бог», - каже Tabakov.
Як повідомлялося, 24 лютого президент росії путін оголосив про початок російського вторгнення в Україну. Російські війська обстрілюють і знищують ключові об'єкти інфраструктури, ракети влучають у житлові будинки. В Україні запроваджено воєнний стан та оголошено загальну мобілізацію.