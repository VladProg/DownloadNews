Переможець премії «Оскар» 2019 року у номінації «Найкращий актор» американський актор Рамі Малек зіграє науковця у фільмі «Оппенгеймер» (Oppenheimer), який вийде влітку 2023 року.

Як передає Укрінформ, про це повідомляє The Hollywood Reporter.
Окрім Малека, у зйомках стрічки також візьме участь англійська акторка Флоренс П'ю та актор Бенні Сафді.
Зазначається, що тріо приєднається до раніше підтверджених акторів Роберта Дауні молодшого, Метта Деймона, Емілі Блант та Кілліан Мерфі.
У кінокомпанії Universal Pictures вже анонсували фільм як «епічний трилер, який втягує глядачів у парадокс загадкової людини, яка мусить ризикнути знищити світ, щоб врятувати його».
Прем’єра стрічки запланована на 21 липня 2023 року.
Як відомо, Oppenheimer - майбутній американський біографічний фільм режисера Крістофера Нолана. Сценарій фільму заснований на книзі Кая Берда та Мартіна Шервіна «Американський Прометей».
Роберт Оппенгеймер — американський фізик-теоретик, відомий як науковий керівник Мангеттенського проєкту, в рамках якого в роки Другої світової війни розроблялись перші зразки ядерної зброї.