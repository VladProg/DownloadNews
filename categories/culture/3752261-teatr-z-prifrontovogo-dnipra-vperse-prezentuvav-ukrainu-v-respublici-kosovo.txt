Дніпровський театр ДРАМіКОМ вперше презентував Україну на гастролях у Республіці Косово. Актори розповіли європейським глядачам про події десятирічної давнини, які увійшли в історію під назвою Революція Гідності.

Про це йдеться в релізі театру, переданому Укрінформу.
“Приїзд театру ДРАМіКОМ до міста Призрен (Косово) на Другий міжнародний фестиваль просто неба «PrizrenFest» сміливо можна назвати історичним, оскільки колектив театру першим на мистецькому рівні презентував Україну за всю історію існування Республіки Косово. Творча команда театру подолала понад 2000 кілометрів і перетнула кордони чотирьох країн, аби показати публіці цієї країни вуличну містерію «Майдан Інферно» за п’єсою української драматургині Неди Нежданої”, - йдеться в релізі.






Театр з прифронтового Дніпра вперше презентував Україну в Республіці Косово








































Ця вистава у повному обсязі розкриває культурну співпрацю України та ЄС. Режисер вистави Клеман Перетько – француз українського походження, який без вагань взявся за роботу над цим матеріалом, бо історія нашої країни - це і європейська історія теж.
Щось містичне було в тому, що день української прем’єри вистави «Майдан Інферно» співпав з Днем Незалежності Косово. Також під час самої події стався один хвилюючий момент: коли герої розмірковували над цінностями людини, їхні діалоги супроводжувала фонограма з молитвою священника у православному храмі. І саме у цей момент у мечетях Призрена почався намаз. Простір заповнили дивовижні звуки мусульманської та християнської молитов, які поєдналися з сенсами вистави. Ця несподівана деталь, що виникла спонтанно, додала особливої атмосфери єднання.

Під час фінальної сцени директор - художній керівник театру Сергій Мазаний разом з акторами Маргаритою Савенко, Олександрою Верстюк, Олександром Михайловим та Юрієм Захаровим заспівали українську пісню-реквієм «Гей, пливе кача». Саме цей музичний твір набув нового сенсу під час Євромайдану: під нього проводжали в останню путь полеглих героїв. Завдяки митцям цей тужливий посил змогли зрозуміти й іноземні глядачі.
Сергій Мазаний опинився в центрі уваги глядачів. І йому довелося відповідати на актуальні питання: про життя в умовах війни, про рідне місто і, звичайно ж, про творчі плани колективу. В результаті спільно з усіма присутніми було виконано культову «Червону калину» просто на червоному хіднику.

Варто зазначити, що це вже не перша поїздка театру ДРАМіКОМ за кордон (були і міжнародний театральний фестиваль у місті Ясси (Румунія), і Międzynarodowy Festiwal Teatru Ukraińskiego «Wschód-Zachód» у місті Кракові (Польща), але однозначно особлива та знакова.

ДРАМіКОМ - найстаріший театр Дніпра. С початку ХХ століття це був Зимовий театр. У 1847 році за підтримки заможного купця Луцького для нього побудували приміщення. Зараз ця будівля є пам’ятником архітектури. Після революції 1917 року заклад довгий час знали як Театр російської драми і комедії імені Горького. Тепер це – Дніпровський академічний театр драми та комедії.