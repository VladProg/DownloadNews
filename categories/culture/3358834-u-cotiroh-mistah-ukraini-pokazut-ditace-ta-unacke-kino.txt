Із 3 до 5 грудня відбудеться фестиваль "Дитяче та юнацьке кіно незалежної України" під гаслом "Я дивлюсь українське!".

Як передає Укрінформ, про це повідомляє пресслужба Держкіно.
“Фестивальні покази пройдуть у кінотеатрах мережі "Планета Кіно" в Києві, Одесі, Львові та Харкові. У програмі – п'ять українських повнометражних фільмів для дітей та юнацтва: "Сторожова застава", режисер Юрій Ковальов; "Крути 1918", режисер Олексій Шапарєв; "Тільки диво", режисерка Олена Каретник; "Гулівер повертається", режисер Ілля Максимов; "Викрадена принцеса", режисер Олег Маламуж”, - ідеться в повідомленні
Зазначається, що юні глядачі зможуть не тільки подивитися фільми, а й зустрітися з їх творчими командами. У день відкриття фестивалю відбудеться нагородження переможців інтелектуальної вікторини "Що я знаю про українське кіно".
Також під час фестивалю відбудеться конкурс короткометражних фільмів, знятих дітьми, – "Дитячі мрії". Фільми на конкурс можна надсилати на адресу: pa_artmedia@ukr.net до 29 листопада. Переможець отримає річний абонемент на двох осіб до найближчого кінотеатру.
Отримати квитки на безплатні перегляди фільмів фестивальної програми можна тут.
Повідомляється, що покази фестивальної програми також відбудуться в онлайн-кінотеатрі Takflix і на ютуб-каналі фестивалю за попередньою реєстрацією на online-kinofest@ukr.net.
Фестиваль "Дитяче та юнацьке кіно незалежної України" пройде в межах Міжнародного кінофестивалю "Крила" за підтримки Державного агентства з питань кіно.
На фото: фільм "Сторожова застава"