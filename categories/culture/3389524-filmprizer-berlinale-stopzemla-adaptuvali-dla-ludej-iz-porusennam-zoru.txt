Стрічка української режисерки Катерини Горностай "Стоп-Земля" вийшла в прокат зі звукоописом від "Доступного кіно".

Як передає Укрінформ, про це повідомляє пресслужба Держкіно.
"Володар "Кришталевого ведмедя" Берлінале – стрічка Катерини Горностай "Стоп-Земля", яка зараз йде у прокаті, стала доступною для людей із порушенням зору – в будь-якому українському кінотеатрі, за допомогою безкоштовного застосунку Earcatch зі звукоописом фільму від агенції "Доступне кіно" громадської організації "Боротьба за права"", - йдеться у повідомленні.
"Стоп-Земля" – чуттєва автобіографічна історія про дослідження себе. 16-річна Маша вчиться у звичайній київській школі в 11-А класі. Не почуватися дивно та відсторонено в колективі їй допомагають близькі друзі Яна та Сєня, по-своєму переживаючи напружену шкільну буденність. Окрім майбутніх екзаменів, вийти із зони комфорту Машу змушує закоханість в однокласника Сашу. Вона розуміє, якщо не наважишся спитати – ніколи не знатимеш, чи це взаємно.


Як повідомлялося, фільм "Стоп-Земля" 20 січня вийшов у всеукраїнський кінотеатральний прокат.
Фото: usfa.gov.ua