Подальший розвиток української кіноіндустрії передбачає зменшення частки державного фінансування кіновиробничої галузі і залучення коштів з різних європейських фондів.

Про це повідомила генеральна директорка Одеського міжнародного кінофестивалю Анна Мачух в ефірі програми «Укрінформ: вечірній стрім».
«Ми звикли до того, що ми можемо прийти до Держкіно, виграти конкурс та закрити 60-80% бюджету. В Європі так не працює. Їм потрібно піти в один фонд, другий, третій, зібрати п'ять країн копродукції, і тоді вони щось знімуть», - сказала вона.

Мачух підкреслила, що українська кіноіндустрія наразі дуже залежна від державного фінансування: 95% контенту знімалося державним коштом. На її думку, у майбутньому національне кіновиробництво залучатиме кошти із кількох джерел за європейським принципом.
Гендиректорка ОМКФ також зазначила, що модель із державним фінансуванням фільмів була необхідна, щоб дійти до якості стрічок, яка є зараз.
«Ми реально швидкими темпами навчилися робити кіно. І минулого року, коли ми робили наш національний конкурс Одеського кінофестивалю у Варшаві, у нас було 11 дійсно якісних фільмів», - наголосила Мачух.
Водночас режисер Олесь Санін припускає, що в Україні може постати нова організація - посередник між продюсерами та міжнародними фондами.
«Я вже розумію, що народиться якийсь державний орган для спілкування українських продюсерів із міжнародними фондами, який, зокрема, буде займатися і внутрішнім конкурсом, допомогою одне одному. Я бачу, що вже виросли продюсери, режисери, які навчилися знімати кіно і без держави. Врешті-решт, у кожного в кишені зараз кіностудія і нам не потрібно просити партійні органи надати плівку або кінокамеру. Навіть поруч із нами зараз стоять пристрої, якими можна знімати кіно», - сказав він.


Як повідомлялося, у 2011 році в Україні з'явилося Державне агентство з питань кіно - центральний орган виконавчої влади, який координується Кабінетом Міністрів. Держкіно забезпечує формування та реалізує державну політику у галузі кінематографії. Так, у 2011 році фінансування українського кіно становило 111 млн грн, у 2012 році - 176 млн грн. Також у 2011 році в Держкіно пройшов перший пітчинг за новими правилами, коли держфінансування розподілялося після презентації проєктів перед експертами та відповідно до їх оцінок. Спочатку було профінансовано 10 короткометражних стрічок, пітчинги проводили щороку.
У березні 2017 року було ухвалено Закон «Про державну підтримку кінематографії», згідно з яким українські документальні, просвітницькі, анімаційні, дитячі, авторські та дебютні фільми змогли претендувати на повне державне фінансування виробництва.