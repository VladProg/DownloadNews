Міністерство закордонних справ України та Український інститут разом з командою онлайн-медіа СЛУХ запустили офіційну сторінку України у Spotify.

Як передає Укрінформ, про це повідомляє МЗС.
"Сторінку створили для просування позитивного іміджу країни серед іноземної аудиторії, зокрема через сучасну українську музику англійською та українською мовами", - ідеться у повідомленні.
Також плейлисти доступні на офіційному сайті України.
“Концепція українського Spotify — це емоції. Сторінка пропонує слухачам композиції, які відповідають їхньому емоційному стану. До першої підбірки увійшли 6 тематичних плейлистів, кожен з яких відображає інший настрій. Наприклад, якщо слухач відчуває щастя, натхнення або легкий смуток, сторінка пропонує: ”У мене є для тебе пісня, якщо ти відчуваєш це”‎, - ідеться у повідомленні.
Окрім сучасної української музики, сторінка також популяризує туристичні магніти та українську культуру, зокрема кухню. В одному із плейлистів, наприклад, щастя порівнюється з відчуттям, коли український борщ вийшов достатньо червоним. Також окрема підбірка присвячена Різдву та Щедрику (Carol of the Bells).
В оформленні сторінки використовуються світлини українських фотографів – партнерів фотобанку на офіційному сайті України та бренд України UkraineNOW.
Окрім офіційного сайту Ukraine.ua та акаунту в Spotify, Україна також має офіційні сторінки у Facebook (Ukraine UA) та Instagram (@ukraine.ua).
Як повідомляв Укрінформ, у лютому сервіс потокового аудіо Spotify запатентував нову технологію розпізнавання мови користувача для визначення його емоційного стану, статі, віку чи акценту, для покращення алгоритму рекомендацій музики.
Spotify - інтернет-сервіс потокового аудіо (стримінговий сервіс), що дозволяє легально й безкоштовно слухати музичні композиції. Надає послуги легального онлайнового стримінгу аудіозаписів основних світових і незалежних лейблів, включаючи BBC, Sony, EMI, Warner Music Group та Universal. Запущений у жовтні 2008 року шведським стартапом Spotify AB.
При цьому Spotify є першим стримінговим сервісом, який дає змогу прослуховувати музику онлайн, не завантажуючи її на пристрій. Сервіс доступний на ринках 92 країн, зокрема й в Україні.