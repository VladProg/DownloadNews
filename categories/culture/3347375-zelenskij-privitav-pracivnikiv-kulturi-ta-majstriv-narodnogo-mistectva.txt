Президент Володимир Зеленський привітав працівників культури та майстрів народного мистецтва з професійним святом.

Як передає Укрінформ, про це повідомляє сайт Президента.
"Прийміть щирі вітання з професійним святом — Всеукраїнським днем працівників культури та майстрів народного мистецтва. Українська культура — це вираження нашої ідентичності й самобутності, цінність, що об’єднує і згуртовує суспільство. Глибока повага і вдячність усім творцям та подвижникам, які присвятили своє життя збереженню та примноженню духовних скарбів нашого народу", - ідеться у привітанні.
Президент підкреслив, що в умовах стрімких змін працівники культури та майстри народного мистецтва розвивають креативні індустрії, що вже стають важливим конкурентоздатним сектором національної економіки.
"Вражаюче розмаїття культурних ініціатив свідчить про невичерпний творчий потенціал українців. Завдяки вам Україна впевнено заявляє про себе у світі як країна з якісним і сучасним продуктом, попит на який невпинно зростає. Упевнений, що спільними зусиллями ми обов’язково розширимо можливості для піднесення культури і мистецтва", - підкреслив Зеленський.
Він побажав всім, хто своєю працею збагачує вітчизняну культурну палітру, натхнення та успішної реалізації нових проєктів.
"Нехай ваша творча енергія надихає українців змінювати світ на краще", - наголосив глава держави.
Як повідомляв Укрінформ, Всеукраїнський день працівників культури та майстрів народного мистецтва відзначається щорічно 9 листопада разом із Днем української писемності та мови.
Фото: ОП