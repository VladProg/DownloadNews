Державний комітет телебачення і радіомовлення проводить конкурси на здобуття премій імені Лесі Українки, Максима Рильського та В'ячеслава Чорновола.

Як передає Укрінформ, про це повідомляє пресслужба Міністерства культури та інформаційної політики України.
Державний комітет телебачення і радіомовлення розпочав прийом заявок на участь у конкурсах на здобуття премій: імені Лесі Українки за літературно-мистецькі твори для дітей та юнацтва за 2022 рік; імені Максима Рильського за 2022 рік; імені В'ячеслава Чорновола за кращу публіцистичну роботу в галузі журналістики.
Премія Кабінету Міністрів України імені Лесі Українки за літературно-мистецькі твори для дітей та юнацтва за 2022 рік присуджується у чотирьох номінаціях: літературні твори для дітей та юнацтва; художнє оформлення книжок для дітей та юнацтва; театральні вистави для дітей та юнацтва; кінотвори для дітей та юнацтва.
Кінцевий термін подання до Держкомтелерадіо заявки для участі у конкурсі - 1 грудня 2022 року.
Премія Кабінету Міністрів України імені Максима Рильського за 2022 рік присуджується у двох номінаціях: за переклад українською мовою творів видатних зарубіжних авторів; за переклад творів українських класиків та сучасних авторів мовами народів світу.
Заявка на участь в конкурсі подається до Держкомтелерадіо до 1 листопада 2022 року разом із супровідним листом та документами.
Премія імені В'ячеслава Чорновола за кращу публіцистичну роботу в галузі журналістики присуджується щороку авторам нових оригінальних публіцистичних творів у галузі журналістики.
Роботи мають сприяти утвердженню історичної пам'яті народу, його національної свідомості та самобутності. Документи подаються до 10 серпня 2022 року.
Як повідомляв Укрінформ, лауреатами Премії імені Георгія Ґонґадзе 2022 року стали журналіст Associated Press, фотограф, відеограф, письменник Мстислав Чернов і фотожурналіст Євген Малолєтка.