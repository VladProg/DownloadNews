Викладачі та студенти Прикарпатського національного університету відновили дві ікони 17 століття та створили їх сучасні копії - їхнє освячення відбулося у храмі Різдва Пресвятої Богородиці у місті Ворохта.

Про це у Фейсбуці повідомляє Ворохтянська селищна рада, передає Укрінформ.
«У храмі Різдва Пресвятої Богородиці смт Ворохти відбулося освячення двох відреставрованих старовинних ікон та їх сучасних копій. …Більш ніж пів року викладачі та студенти університету працювали над відновленням святинь і створенням їх сучасних репродукцій», - повідомляє Ворохтянська селищна рада.
За їхньою інформацією, давні ікони місцеві жителі знайшли під час ремонтних робіт у будівлі Ворохтянської селищної ради. Історія мальованих святинь поки невідома, але вдалося встановити їх вік.






Студенти та викладачі Прикарпатського університету відновили дві ікони 17 століття / Фото: Денис Жарков

























«На думку фахівців кафедри образотворчого і декоративно-прикладного мистецтва та реставрації навчально-наукового Інституту мистецтв Прикарпатського університету ім. Василя Стефаника, ці релігійно-мистецькі творіння можуть бути датовані сімнадцятим століттям», - додає Ворохтянська селищна рада.
Зазначається, що на одній з ікон зображені Божа Матір з маленьким Ісусом, на іншій - християнський сюжет Вознесіння Господнього. Відтепер святині знаходитимуться у храмі Різдва Пресвятої Богородиці.
Як повідомлялося, на Андріївській церкві у Києві встановили табличку європейської премії у сфері культурної спадщини.
Фото: Денис Жарков