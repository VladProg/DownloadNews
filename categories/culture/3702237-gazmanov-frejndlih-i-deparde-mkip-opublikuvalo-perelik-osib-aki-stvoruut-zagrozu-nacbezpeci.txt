Міністерство культури та інформаційної політики на виконання Закону України «Про медіа» оприлюднило перелік осіб, які створюють загрозу національній безпеці.

Як передає Укрінформ, про це повідомило МКІП.
Відповідний перелік складений Міністерством культури та інформаційної політики на підставі звернень Ради національної безпеки і оборони, Служби безпеки України й Національної ради з питань телебачення і радіомовлення.
До переліку ввійшли 211 осіб, зокрема пропагандист Олександр Дугін, актори Мікеле Плачидо, Сергій Безруков, Станіслав Говорухін, Аліса Фрейндліх, Еліна Бистрицька і Жерар Депард'є, співаки Лариса Доліна й Олег Газманов, поет Ілля Резнік та інші.
Перелік складений і є чинним станом на 31 березня поточного року.
Як повідомляв Укрінформ, 22 квітня Президент Володимир Зеленський своїми указами увів у дію рішення РНБО про застосування персональних санкцій до 40 фізичних та 382 юридичних осіб.