Документальними фільмами, які отримали престижні кінопремії «Оскар» на 95-ій церемонії в Лос-Анджелесі, визнані повнометражна стрічка «Навальний» та короткометражка «Заклиначі слонів».

Про це із церемонії вручення повідомляє кореспондент Укрінформу.

Фільм канадського документаліста Деніела Роера “Навальний” розповідає про отруєння ув’язненого російського опозиціонера Олексія Навального 20 серпня 2020 року.

Натомість, “Заклиначі слонів"розповідає про зв'язок, що утворюється між парою людей та слоненям Рангу, яке потрапляє під їх опіку.

Прикметно, що кінострічка “Будинок зі скалок”, знята у співпраці між Україною, Данією, Швецією та Фінляндією теж претендувала на отримання “Оскара” в категорії “найкращий повнометражний документальний фільм”, однак поступилася “Навальному”. Документальний фільм про Україну вперше змагався за отримання “Оскара” за майже століття вручення нагород.

“Будинок зі скалок” розповідає реальні історії із життя дітей та вихователів Лисичанського центру соціально-психологічної допомоги. Його понад два роки знімали на Донбасі.

Іншими претендентами на нагороди у категорії “Найкращий документальний повнометражний фільм” були: «Все, що дихає”, “Вся краса і кровопролиття”, “Вогонь кохання”.

За перемогу у номінації “Найкращий короткометражний документальний фільм” змагалися “Як ви вимірюєте рік?”, “Ефект Марти Мітчелл”, “Незнайомець біля воріт”, “Haulout”.

Нагадаємо: президент України Володимир Зеленський звернувся до організаторів церемонії нагородження із запитом на трансляцію його звернення до глядачів, але, як і минулого року, отримав відмову.

Глава МЗС України Дмитро Кулеба назвав це рішення лицемірством, особливо враховуючи, що одним із головних претендентів на перемогу в номінації "найкращий фільм" є антивоєнна стрічка.