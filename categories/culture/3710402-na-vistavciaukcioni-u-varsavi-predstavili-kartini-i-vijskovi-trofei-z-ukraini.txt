У Варшаві відбулася благодійна виставка-аукціон “На межі життя”, на якій були представлені картини української художниці Юлії Ангелюк і військові трофеї з різних куточків України.

Про це передає власний кореспондент Укрінформу.
“Виставка називається “На межі життя”, оскільки ми хочемо показати цю межу з різних сторін. Тут можна придбати картини української художниці Юлії Ангелюк, яка має свій проєкт “Оберіг воїнам України”, ця виставка є частиною цього проєкту”, - зазначила волонтерка організації SUN for Ukraine із Кракова Тетяна Голюк.
За її словами, купуючи експонати цієї виставки, люди долучаються до допомоги українським воїнам.
Голюк зауважила, що інша частина виставки – військові трофеї, тобто “речі людей, які вже перейшли межу життя”.
“Таким чином ми хочемо пробудити в людей емоції, щоб вони ще активніше допомагали нашим воїнам”, - зазначила волонтерка.






На виставці-аукціоні у Варшаві представили картини і військові трофеї з України / Фото: Юрій Банахевич, Укрінформ































Виставку-аукціон раніше провели у Кракові. Планується її проведення в Любліні, а також, можливо, в інших країнах Європи.
Своєю чергою волонтерка SUN for Ukraine Дарина Січкар повідомила, що трофейні військові експонати для виставки-аукціону отримано від воїнів 25-ї окремої повітрянодесантної Січеславської бригади. Кошти з проданих експонатів спрямують на купівлю приладів нічного бачення для цієї бригади.
Серед представлених військових трофеїв на виставці були гільзи, одяг, шоломи, шеврони, зброя, аптечки, бронежилети, пропагандистська література. Трофеї мали QR-коди. З їх допомогою кожен бажаючий міг прочитати історію цього експонату трьома мовами (польською, англійською та українською).
Організаторами виставок “На межі життя” є краківська організація Sun for Ukraine і художниця Юлія Ангелюк. Захід відбувся за підтримки комунікаційного медіацентру при Посольстві України, Генерального консульства України у Кракові та міжнародного центру підтримки для підприємців з України “Дія. Бізнес. Варшава”.
Як повідомлялося, у берлінському замку Шенгаузен з 12 травня до 30 жовтня проходитиме виставка українських митців «Золоті шрами».