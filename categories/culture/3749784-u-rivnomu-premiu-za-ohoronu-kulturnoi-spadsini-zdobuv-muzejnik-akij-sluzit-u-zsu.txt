На Рівненщині цьогорічним лауреатом обласної премії імені Ігоря Свєшнікова у галузі охорони культурної спадщини став завідувач сектора обласного краєзнавчого музею Олексій Черницький, який захищає державу у лавах ЗСУ.

Як передає Укрінформ, про це повідомляє Рівненська обласна рада.
«Завідувач сектору збереження культурної спадщини КЗ «Рівненський обласний краєзнавчий музей» Олексій Черницький став цьогорічним лауреатом обласної премії імені Ігоря Свєшнікова у галузі охорони культурної спадщини. Нині він захищає державу у лавах ЗСУ», - йдеться у повідомленні.

Як зазначається, голова обласної ради Андрій Карауш разом з головою ОВА Віталієм Ковалем вручили обласну премію дружині лауреата Інні Черницькій.

Відповідно до рішення обласної ради №743 від 23.06.2023 року, розмір премії імені Ігоря Свєшнікова збільшили, і тепер вона становить 25 тисяч гривень.
Премію імені Ігоря Свєшнікова у галузі охорони культурної спадщини на Рівненщині було запроваджено 2006 року. Ця відзнака має на меті привернути увагу суспільства до важливості збереження і популяризації культурної та історичної спадщини краю, відзначити фахівців галузі.
Фото: ror.gov.ua