У Києві відкрилася перша Українська бієнале цифрового та медіа мистецтва, на якій демонструються інсталяції, відеоарт, кінетичні, VR та NFT-експонати відомих художників з 15 країн світу.

Про це повідомляє кореспондент Укрінформу.
«Головна тема бієнале - «30 років Свободи». Вона покликана осмислити стан незалежності українців та феномен свободи людини в еру постковіду через сучасні діджитальні форми мистецтва. Ми прагнемо презентувати погляд на ці питання зсередини (з України) та ззовні (в Україну) через залучення прогресивних іноземних митців, співкуратора з Європи, створення інтернаціональної програми та серії лекцій із міжнародними спікерами», - розповів куратор виставки, український митець Валерій Коршунов, який є автором медіа-скульптури «Київський кит», діджитал скульптури «Чорнобильське сяйво», медіа-барельєфу «Прометей», проєктів Звуки Чорнобиля, медіа-виставки ARTEFACT, проєкту «Український медіаарт на Burning Man».
Бієнале проходить за підтримки Українського культурного фонду, посольства Іспанії в Україні та Іспанської Агенції з розвитку (AECID). Роботи українських митців обирались за допомогою відкритого конкурсу. За його результатами було відібрано понад 10 експонатів.
Міжнародним куратором бієнале виступив Юрій Лех Поланский (Іспанія) – митець медіа-арту з 30-річним досвідом, який у 1980-х став піонером розвитку електронної музики та цифрового аудіовізуального мистецтва в Іспанії, а починаючи з 2009 року, щорічно організовує престижний міжнародний фестиваль медіа-арту MADATAC, що має три відзнаки EFFE як знаковий культурний фестиваль.

«Медіа та цифрові технології змінюють наш світ. Міжнародна пандемія COVID 19 продемонструвала, що держави здатні порушувати права людей, гарантовані їм Конституцією, шпигувати за їхнім пересуванням через мобільні додатки, карати за свободу слова. Корпорації продають особисті дані рекламодавцям та службам безпеки. Поява «Людини цифрової» несе і свободу, і небезпеку, тому сьогодні саме ви - діджитал та медіахудожники - можете, як ніхто інший, дослідити рівні свободи держави, суспільства та кожного з нас сучасною мовою. Слова на кшталт «свобода», «справедливість», «демократія» не є загальноприйнятими поняттями; навпаки, вони - рідкість. Люди не народжуються, знаючи, що це таке. Потрібні величезні та, перш за все, індивідуальні зусилля, аби досягти поваги до інших людей, яку мають на увазі ці слова», - прокоментував Поланский.
Перша Українська бієнале цифрового та медіа мистецтва проходитиме з 15 по 30 жовтня в сучасній медіа галереї ARTAREA в Києві.

Будуть представлені прогресивні приклади діджитал та медіаарт від класичних до найновітніших: інсталяції, відеоарт, кінетичні, VR та NFT-експонати художників з Іспанії, Франції, Італії, Великої Британії, Нідерландів, Німеччини, Португалії, Шотландії, Румунії, Ірану, Канади, Японії, Тайваню, Південної Кореї та України.
Програму Бієнале доповнять живі виступи артистів, міжнародна конференція з тематичними лекціями про сучасне діджитал мистецтво, дизайн та креативні індустрії, з освітніми заходами, презентаціями проєктів, діалогами з провідними культурними діячами.
Вхід на всі заходи буде вільним, за умови попереднього запису.