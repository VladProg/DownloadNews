У Парижі в п’ятницю відбудеться благодійний аукціон витворів мистецтва “Art for Victory”, який організовує Міжнародного Благодійного Фонду “Ahead Foundation” з метою через мистецтво привернути увагу до проблем дітей в Україні.

Як повідомила директор Фонду Тетяна Чесакова, на аукціоні будуть представлені роботи відомих митців України.
Серед них, зокрема, художники Олег Тістол, Яна Бистрова, Алла Преображенська-Ронікер, Анна Вода, Інга Житня, Катерина Жовта, Тетяна Ан, Оксана Одайник, Наталка Заставна, Маргарита Журунова, Володимир Трінцолін, Саша Зайцева, Христина Захарчук, Микита Кравцов, Олександр Коровай, Ганна Варшавська, Мар’яна Томин, Людмила Безугла, Еліна Білоус, Анфіса Касс, скульптор Олена Левдер.
Також будуть представлені роботи дизайнера Наді Дзяк, митця Евеліни Трінцолін та фотохудожника Віталія Воробйова.
Крім того, під час аукціону відбуватиметься виставка робіт дітей - юних художників - з Харкова, вихованців авторської художньої студії «Aza Nizi Maza», які підчас активних бомбардувань міста, ховаючись в підвалах та сховищах харківського метро, продовжували творити мистецтво з вірою у мирне життя в їхньому улюбленому місті та на своїй рідній землі.
Проект направлений на підтримку українських митців та культурних зав’язків України зі світом в умовах повномасштабної війни. Основна його мета – через мистецтво привернути увагу до проблем дітей в Україні.
Всі зібрані на аукціоні кошти будуть спрямовані на організацію літніх реабілітаційних таборів для дітей-сиріт, дітей, які втратили батьків під час війни, та дітей з сімей, які втратили свої будинки і були вимушені покинути територій, де проходять активні бойові дії.
Директор Фонду зазначила, що для реабілітаційного табору була розроблена спеціальна програма, яка базується на психологічній допомозі дітям на шляху подолання страхів та стресів, що спричинила війна. З дітьми працюватимуть досвідчені психологи, які пройшли навчання за курсом "Травма війни", та професійні тренери з багаторічним досвідом роботи, які допоможуть дітям через дієві техніки бути згуртованими, вірити в себе і своє майбутнє, незважаючи на обставини.
Благодійний аукціон проходитиме 15 липня в Парижі в “Paris Marriott Opera Ambassador Hotel”.