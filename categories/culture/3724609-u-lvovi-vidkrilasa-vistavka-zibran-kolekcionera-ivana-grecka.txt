У львівській Пороховій вежі відкрили виставку «Виображення колекції. Як Іван Гречко красу шукав…» - в експозиції понад пів тисячі експонатів: ікони на склі, стародруки, писанки, кераміка, дерев’яні скульптури тощо.

Про це повідомляє кореспондент Укрінформу.
«Унікальність цієї виставки в тому, що тут представлений дуже різний матеріал, який збирав один колекціонер – Іван Гречко. І важливо було показати оце все розмаїття в одному місці й розповісти історію цієї колекції. Знайти нитки, які поєднують ці різні речі: ікону на склі, рисунки, малюнки та особисті речі колекціонера. Ми вже як готували виставку, то думали не лише про Гречка, як колекціонера речей, а як про колекціонера людей, середовища, яке він зібрав», - розповів куратор виставки Роман Зілінко.






У Львові відкрилася виставка колекціонера Івана Гречка / Фото: Анастасія Смольєнко, Укрінформ






















































Колекція Гречка, громадського діяча, сподвижника відновлення Української греко-католицької церкви, як наголошують організатори, є винятковим явищем у культурному просторі України. Її формування припадало на час становлення дисидентського руху й відродження зацікавлення в середовищі української інтелігенції 1960-х років спадщиною народного мистецтва і творенням нового українського мистецтва. До цього руху безпосередньо був причетний і сам Гречко.
Десять років тому він подарував значну частину своєї колекції Українському католицькому університету. Цей подарунок став початком для університетського музею. На річницю відходу колекціонера до вічності, УКУ представив львів'янам та гостям міста проєкт на згадку про цю видатну особу.
На виставці можна оглянути одне з найбільших зібрань ікон на склі з Гуцульщини та Покуття, стародруки, свічники, ручні хрести, писанки, кераміку, текстиль, дерев’яну скульптуру. Також представлений живопис мистецького середовища Львова та Галичини ХХ століття. Зокрема твори Ярослава Пстрака, Василя Дяденюка, Осипа Васьківа, Ольги Плешкан, Романа та Марґіти Сельських, Володимира Патика, Опанаса Заливахи, Івана Остафійчука, Тараса Лозинського. Частиною виставки також є велика колекція екслібрисів: Тирси Венграновича, Мирона Яціва, Павла Ковжуна, Роберта Лісовського, Петра Холодного та Святослава Гординського, а також малюнки та автопортрет самого Гречка. Загалом представлено 586 експонатів.
Виставка триватиме до 13 серпня у Центрі архітектури, дизайну та урбаністики «Порохова вежа». Проєктом також заплановано паралельну програму - кураторські екскурсії, дискусії, майстер-класи, показ фільму.
Виставковий проєкт - серед переможців конкурсу ЗМІN Фундація, яка фінансово підтримала реставрацію та оформлення творів.
Як повідомляв Укрінформ, у Львові в Центрі Довженка відкрили виставку-аукціон розмальованих військових артефактів «Наш дім – Україна». На ній представлені гільзи, тубуси й снаряди, прикрашені малюнками Ірини Липень.