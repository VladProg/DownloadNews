Письменник та співак Сергій Жадан дав два концерти у Львівській національній опері на підтримку виходу артбуку «Птах: вірші, що стали піснями».

Разом з ним на сцені виступили львівські музиканти, які виконують пісні на вірші поета, повідомляє кореспондент Укрінформу.
«Ці концерти – унікальні, бо навряд чи коли-небудь повторяться у такому складі. Львівського «Птаха» на сцені творили здебільшого саме львівські музиканті – ті, які виконують пісні на мої вірші», - сказав Жадан.
Спеціально до Львова на цю подію з Німеччини приїхала Мар’яна Садовська – міжнародно визнана співачка у стилі world music, яку називають українською Бйорк. Відбулися дуетні виступи Сергія Жадана зі співачками Христиною Соловій, Соломією Чубай та Уляною Горбачевською – етноспівачкою, дослідницею української традиційної пісні. Зміг доєднатися до музично-поетичного вечора і відомий джазовий музикант Марк Токар, який зараз захищає Україну на фронті.






У Львівській опері відбулося два концерти-аншлаги із пісень на вірші Сергія Жадана / Фото: Руслан Литвин








































Справжньою сенсацією концерту «Птах: вірші, що стали піснями» стало повернення на сцену легендарного гурту «Мертвий півень» – вперше після багаторічної перерви. Розкрито ім'я нового вокаліста «Півнів» - ним буде Юрій Рокецький. На концертах у Львівській опері разом із Рокецьким співала Христина Соловій.

Не обійшлося без «бойових друзів» поета – гуртів «Жадан і Собаки» та «Лінія Маннергейма» із Олегом Кадановим. А спеціальним гостем концерту стали «Брати Гадюкіни». Як зізнався Жадан, заспівати разом із ними було давньою мрією. «Файне місто Тернопіль» і «Наркомани на городі» з музикантами співав увесь зал. Ведучим вечора був Олександр Сердюк.
Кошти від концерту будуть спрямовані на потреби військових, якими опікується фонд Сергія Жадана.
Перед концертом співзасновниця культурної платформи «Ковчег Україна» Ярина Винницька, яка є куратором артбуку «Птах» і організатором однойменного концерту, повідомила, що наступна презентація артбуку відбудеться у Києві 23 серпня, у день народження Сергія Жадана, у Палаці «Україна». Участь у концерті з нагоди презентації у столиці візьмуть Святослав Вакарчук, гурти «ДахаБраха», Dakh Daughters, «Бумбокс», Kozak System та інші.
Як повідомляв Укрінформ, 7 травня у Львові відбулася презентація унікального видання творів Сергія Жадана - артбуку «Птах: вірші, що стали піснями» з QR-кодами, за якими можна прослухати композиції. Матеріали, які використали для видання, теж створюватимуть асоціативні звуки: декілька шарів рисового паперу нагадуватимуть шарудіння снігу у пісні «Сніг», у пісні «Середні віки» через синю копірку можна буде залишити «стигми» людських гріхів на дерев’яній бароковій скульптурі Христа, у пісні «Вона» відірвати перфорований папір, аби побачити цитату, а також прочитати пальцями шрифтом Брайля назву пісні «Торкатись». У дзеркальній фользі, що проходить наскрізним декоративним елементом через усю книгу, кожен зможе розгледіти себе.