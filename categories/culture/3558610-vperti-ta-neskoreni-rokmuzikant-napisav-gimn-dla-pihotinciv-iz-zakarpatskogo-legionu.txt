На Закарпатті рок-музикант Василь Полажинець разом із поетом Василем Густі написав гімн для 15 батальйону гірських піхотинців із "Закарпатського легіону".

Про це Полажинець розказав в коментарі кореспонденту Укрінформу.
Як повідомив закарпатський рок-музикант, учасник гуртів Чаламада та Karantinoz, нову пісню присвятив захисникам України – 15-му окремому гірсько-штурмовому батальйону 128-ї окремої гірсько-піхотної бригади ЗСУ.
Пісня називається «Вперті і нескорені», запис доступний у соціальній мережі YouTube.

Як розповів Полажинець, пісня написана у співавторстві з письменником і поетом, керівником Народного літературного музею Закарпаття Василем Густі.
"Мій приятель Роман Густі, який служить у 15 батальйоні, мені зателефонував і сказав, що його батько Василь Густі написав текст. Він спитав, мов, чи не міг би я придумати музику? Коли я прочитав слова, то в голові відразу вималювалась структура пісні. То ж я майже одразу награв її на гітарі. А потім в студії прописав решту інструментів і зробив аранжування", - розповів Полажинець.
Музикант також зазначив, що планує зняти кліп на цю пісню.
15-й окремий гірсько-штурмовий Севастопольський батальйон — підрозділ гірської піхоти Сухопутних військ Збройних сил України. Перебуває у складі 128-ї окремої гірсько-піхотної бригади, що базується в Ужгороді. Перший в українському війську окремий гірсько-піхотний батальйон. На передовій - з березня 2014-го. Зараз бійці батальйону захищають рубежі України під час повномасштабного вторгнення росії.