В Ужгородському Ляльковому театрі відбулося вручення нагород другого Карпатського гірського міжнародного кінофестивалю (CMIFF).

Про це Укрінформу повідомили у пресслужбі фестивалю.
«Приз журі за найкращий фільм документального повнометражного конкурсу отримала стрічка «Вовки на кордонах» (Wolves at the Borders, Чехія, 2020 рік). Режисер Мартін Пав зі сцени особисто подякував за запрошення на фестиваль та нагороду і зізнався, що він вперше побував в Україні. Спеціальну відзнаку журі отримала документальна картина Ганни Ярошевич «Май далеко — май добре» (Україна, 2020 рік). Другою нагородою цьому фільму став приз глядацьких симпатій», - ідеться у повідомленні.
Як зазначається, переможця обирали виключно глядачі, голосуючи за QR-кодом. Режисерка та головний герой фільму Мішель Якобі особисто представляли фільм на відкритті фестивалю. А нагороди на церемонії отримала комунікаційна менеджерка фільму Анастасія Пугач. Нині «Май далеко — май добре» у прокаті, його можна побачити в кінотеатрах. Промоція фільму підтримана Державним агентством з питань кіно.
Повідомляється, що приз за найкращий документальний короткометражний фільм отримала стрічка «Стійкість» (Resilience) режисера Андреса Бронніманна (Коста-Ріка, 2021 рік), тож подарунки вирушать до Латинської Америки. «За мужність розповісти глибоко особисту історію та неймовірну стійкість і любов до життя», — зазначив, оголошуючи призера, член журі Микола Базаркін.
Як повідомили у пресслужбі, фільмом-закриття стала картина Станіслава Капралова «Пік Страху» з Іванною Сахно у головній ролі. Відкрив церемонію духовий оркестр Міністерства внутрішніх справ Закарпатської області. На урочистостях виступили заступник голови Держкіно Сергій Стороженко, директор фестивалю, режисер Дмитро Грешко, продюсерка, засновниця Up Ua Studio Поліна Герман, член журі, продюсер Геннадій Кофман.
У журі працювали: Геннадій Кофман, продюсер, співзасновник і перший керівник Міжнародного фестивалю документального кіно про права людини Docudays UA та Мандрівного фестивалю в регіонах України; Ліза Сміт, режисерка, продюсерка та співзасновниця TABOR production; Микола Базаркін, програмний директор кінофестивалю «Кіносарай», режисер монтажу; Аліса Коваленко, режисерка, членкиня Європейської кіноакадемії.
Повідомляється, що в межах фестивалю цьогоріч було продемонстровано 25 фільмів у конкурсних та позаконкурсних програмах. Відбулася панельна дискусія ​​«Закарпаття. Чи буде кіно?». Лекції прочитали чеський режисер Мартін Пав («Як створити успішний документальний фільм»), продюсер Геннадій Кофман («Документальне кіно від А до Я»), Ганна Кузьо («Надихатися пралісом: збереження найстаріших Карпатських лісів»), фотограф Олексій Марусик, продюсерка Валерія Сочивець («Виробництво фільму від А до Я»), режисерка анімаційного кіно Світлана Магда («Анімація в кіно»).
Фестиваль відбувся за фінансової підтримки Державного агентства України з питань кіно.
Як повідомляв Укрінформ, в Ужгороді 5 жовтня розпочався Карпатський гірський міжнародний кінофестиваль (CMIFF). Він тривав до 10 жовтня.
Фото: Суспільне Закарпаття