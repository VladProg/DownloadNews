У Миколаєві відкрилася виставка «Берегиня надії» художниці Світлани Бойкової-Калюжної з творчого циклу «Берегині України».

Про це повідомила голова Культурно-мистецької асоціації «Арт-спокуса», Заслужена працівниця культури України Валентина Кривцова на своїй сторінці у Фейсбуці, передає Укрінформ.

«У Центральній міській бібліотеці ім. М. Л. Кропивницького розпочала роботу персональна виставка «Берегиня надії» художниці Світлани Бойкової-Калюжної. Це сьома виставка з творчого циклу «Берегині України», учасницями якого є миколаївські майстрині культурно-мистецької асоціації «Арт-спокуса». Мета проєкту - ознайомити глядачів з творчістю жінок міста-героя Миколаєва, розповісти про важливу роль жінки-Берегині під час війни. Авторкою даного проєкту є директорка Центральної бібліотеки Інга Хоржевська», - написала Кривцова.
За її словами, для експозиції цієї виставки Світлана Бойкова-Калюжна підготувала 20 робіт: живописні картини, розписні панно та авторські ляльки-мотанки. Світлана працює художником в Обласному палаці культури. Багато уваги приділяє роботі в різних напрямках мистецтва, вивчає українські традиції та елементи обрядовості.
Під час війни майстриня продовжує займатися творчістю. З допомогою образів звичайних українських жінок та буяння квіткового розмаю художниця віддзеркалює свою надію на відродження і процвітання України. Жінка, як символ Берегині, а квіти – відновлення живого.
У 2022 році Світлану було обрано до арт-резиденції «Аура міста» м. Свалява Закарпатської області. Два тижні вона створювала серії картин для благодійного аукціону на користь ЗСУ. Також художниця взяла участь у виставці-аукціоні арт-плакату в стилістиці національного українського розпису, організованій онлайн музеєм «UA. Heritage".
Для благодійних аукціонів в Італії та Франції художниця створила серію традиційних ляльок-мотанок.