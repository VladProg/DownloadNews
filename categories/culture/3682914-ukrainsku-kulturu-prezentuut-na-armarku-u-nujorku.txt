У Нью-Йорку 24–26 березня відкриється ярмарок "i am u are", де будуть представлені українські проєкти від креативних індустрій.

Про це повідомляє пресслужба Міністерства культури та інформаційної політики в Телеграмі, передає Укрінформ.
"Понад 120 українських проєктів та брендів презентують свій продукт — від технологічних стартапів та держави в смартфоні до мистецтва і моди. Частину прибутку з події передадуть через United24 на відбудову України", - йдеться в повідомленні.

Зазначається, що у межах заходу "i am u are" будуть реалізовані ярмарок, виставка та презентації стартапів. Метою події є презентація сучасної України та її креативників. Під час ярмарку українці зможуть презентувати свої проєкти, налагодити співпрацю та вийти на діалог з американською спільнотою та інвесторами.
Як повідомляв Укрінформ, Міністерство культури та інформаційної політики надалі сприятиме артистам у виїздах за кордон попри скандальні історії.