З нагоди 300-ї річниці від дня народження Григорія Сковороди видавництво "Фоліо" випустило чотиритомник його творів з коментарями дослідників.

Презентація відбулась у Медіацентрі Україна-Укрінформ.
"Це видання - повне зібрання творів Сковороди, де половину обсягу займають коментарі Леоніда Ушкалова, який присвятив своє життя вивченню творчості філософа. Книги видано тією мовою, якою писав Сковорода: це не тільки та українська чи російська, які побутували, а також латина, грецька та іврит", - зазначив власник видавництва «Фоліо» Олександр Красовицький.

За його словами, чотири томи розділені за жанрами. Зокрема, перша книга містить поезії та байки, друга - трактати, діалоги, притчі раннього періоду творчості філософа. До третьої частини увійшли трактати, далоги та притчі, написані у 1780-1790 рр. Четвертий том містить поему "Сон", а також спогади учня Сковороди та його першого біографа Михайла Ковалинського.

"Видані книжки покращують наше розуміння Сковороди і його внеску в європейську культуру. Коли ти його читаєш, то згадуєш те, що читав у європейських авторів. Це візіонерська позиція, яка на довгі роки визначила хід філософської думки в Україні", - підкреслив міністр культури та інформаційної політики Олександр Ткаченко.

На презентації зазначалося, що наприкінці року у «Фоліо» вийде том Ушкалова про Сковороду, а також книга дослідника Петра Кралюка із сучасними поглядами на творчість Сковороди.
Як повідомлялося, у Національній бібліотеці України імені Ярослава Мудрого відбулася презентація книги "Сковорода і ми".