Одеський міжнародний кінофестиваль оголосив учасників секції Work in Progress - це 8 проєктів, які створюються за підтримки Державного агентства з питань кіно.

Як передає Укрінформ, про це повідомляє пресслужба Держкіно.
«Секція Work in Progress від Одеського міжнародного кінофестивалю цьогоріч через повномасштабну війну росії проти України відбудеться на Міжнародному кінофестивалі у Карлових Варах. У презентації OIFF WIP Selection візьмуть участь 8 проєктів, які перебувають на завершальній стадії зйомок або постпродакшн, вироблені в Україні або в копродукції з Україною», - ідеться в повідомленні.
Зазначається, що серед відібраних до участі у OIFF WIP Selection проєктів - "Ти – Космос", режисер Павло Остріков (Україна); "Свято Хризантем", режисер Семен Мозговий, (Україна, Польща, Північна Македонія, Хорватія, Сербія); "Дім за склом", режисер Тарас Дронь (Україна); "Залізна сотня", режисер Юлія Гонтарук (Україна), "Коли нам було 15", режисер Анна Бурячкова (Україна); "Демони", режисер Наталка Ворожбит (Україна); "БожеВільні", режисер Денис Тарасов (Україна); "Ти мене любиш?", режисер Тоня Ноябрьова (Україна).
Повідомляється, що найкращий проєкт Works in Progress отримає приз від Barrandov Studio у розмірі 10 000 євро.
Works in Progress відбудеться в межах KVIFF's Industry Days, які пройдуть 3-6 липня. Проєкти Works in Progress презентуватимуть 5 липня.
Як повідомляв Укрінформ, 56-ий Міжнародний кінофестиваль у Карлових Варах проходитиме 1 - 9 липня 2022 року. Презентація українських проєктів Works in Progress є частиною професійної секції ОМКФ Film Industry Office. Програма матиме назву OIFF WIP Selection.