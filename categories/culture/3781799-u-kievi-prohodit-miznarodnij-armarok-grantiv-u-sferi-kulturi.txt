У Києві сьогодні відбувається П’ятий міжнародний ярмарок грантів у сфері культури, ініційований Creative Europe Desk Ukraine.

Про це повідомляє кореспондент Укрінформ.
Організатори зазначають, що захід - це ефективний майданчик для спілкування між грантодавцями та представниками культурного і креативного сектору України, які перебувають у пошуку фінансової підтримки для своїх культурних проєктів та ініціатив.
“Ми сьогодні вкрай потерпаємо від дефіциту ресурсів, які можемо спрямувати на потрібні країні справи. У першу чергу, це потреби пов'язані з викликом війни, потреби на забезпечення інституційної стійкості наших заходів, на спроможність наших митців діяти, на спроможність кожного небайдужого українця зробити свою справу якісно і добре”, - сказав т.в.о. міністра культури та інформаційної політики Ростислав Карандєєв.

Він зазначив, що підтримка для цього надається і вона стала ще більшою з початку війни.
“З одного боку, це добре, з іншого боку, привід цей не є найкращим. Партнерство зафіксовано, воно ґрунтується на низці договорів, меморандумів. Присутність тут керівників багатьох європейських програм говорить про те, що ці програми стало працюють в Україні”, - підкреслив урядовець
Карандєєв закликав всіх українців бути небайдужими і пропонувати себе для реалізації проєктів міждержавного та міжнаціонального рівнів.
“Ми спроможні генерувати дуже високу якість культурного продукту. Ми можемо та вже довели це і доводимо постійно. Важливо зрозуміти логістику. Важливо зрозуміти механізми взаємодії”, - наголосив він.






Міжнародний ярмарок грантів у сфері культури, ініційований Національним бюро програми ЄС “Креативна Європа” / Фото: Геннадій Мінченко, Укрінформ































Захід складається з двох блоків - “Європейські та міжнародні програми грантової підтримки у сфері культури. Презентація найбільших європейських та міжнародних грантових програм та ініціатив” та “Українські інституції, програми та ініціативи грантової підтримки у сфері культури. Презентації та виступи представників українських організацій у сфері грантової підтримки культури”.
Спікерами заходу є представники різних організацій та ініціатив, таких як Національне бюро програми ЄС “Креативна Європа” в Україні, проєкт “Restoring Ukraine together”, ГО Агенція європейських інновацій, “House of Europe”, “EU4Culture”, “Національний Еразмус+ офіс в Україні, програма USAID “Конкурентоспроможна економіка України”, Український культурний фонд, Український інститут книги, міжнародний фонд “Відродження” тощо.
Також у рамках П’ятого міжнародного ярмарку відбудеться дискусія на тему: “Роль і місце грантового фінансування культурного та креативного сектору у контексті глобальних та європейських трансформацій структури зайнятості населення, ринку праці та зміни парадигми та механізмів монетизації сектору”.
Окрім цього, учасникам запропоновані також воркшопи та живі дискусії, на яких обговорюватимуть ключові аспекти розвитку культурного та креативного секторів.
Партнери заходу: Український культурний фонд та проєкт «Restoring Ukraine together», що реалізується мережею захисту національних інтересів «АНТС» за фінансової підтримки Європейського Союзу.
Інформаційні партнери заходу: Громадський Простір та Громадське радіо.