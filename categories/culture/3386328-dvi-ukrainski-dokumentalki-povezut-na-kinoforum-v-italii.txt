Дві українські документальні стрічки будуть представлені на міжнародному форумі копродукції When East Meets West (WEMW) в італійському Трієсті.

Як передає Укрінформ, про це повідомляє пресслужба Держкіно.
"Дві українські документальні стрічки, що створюються за підтримки Держкіно, – "Щоденник нареченої Христа" Марти Смеречинської та "Крихка пам’ять" Ігоря Іванька, – будуть представлені на форумі WEMW в італійському Трієсті з 23 до 26 січня 2022 року. Фільми візьмуть участь у програмі Last Stop Trieste від індустріальної платформи When East Meets West. Цього року майданчик буде працювати в гібридному форматі, а сама програма буде проходити за участю режисерів, продюсерів фільмів та представників кіноіндустрії з обмеженням до 100 людей, присутніх фізично", - йдеться у повідомленні.

У стрічці "Щоденник нареченої Христа" режисерка Марта Смеречинська дивиться в очі своїм страхам й занурюється в реальність своєї сестри Насті, греко-католицької черниці, в монастирі Наречених Христа на Західній Україні, щоб заново пізнати світ, у якому вони обидві зросли.
Марта обговорює свої почуття з іншими монахинями, бере в них інтерв’ю, тоді як інші черниці бачать через Марту зв’язок зі своїм минулим і сім’ями. Режисерка прагне знайти відповідь на питання, чому молоді дівчата вирішують наслідувати багатовікову церкву, обравши шлях черниць.
Зазначається, що разом із Мартою Смеречинською над фільмом працювали операторка-постановниця Соня Герасимова, режисерка монтажу Ксенія Широкова, звукорежисерка Карина Режевська, композитор Микита Моісеєв. Консультантом з монтажу став Кутайба Бархамджі, відомий за роботою у фільмах Still Recording (2018) режисерів Гіаф Айнб та Саід Аль Батал, за який Кутайба отримав нагороду за найкращий монтаж Венеціанського кінофестивалю, та Little Palestine (2021) режисера Абдулла Аль-Хатіб.

Зараз для стрічки триває пошук фестивалю для світової прем’єри.
Фільм "Крихка пам’ять" розповідає про видатного українського кінооператора Леоніда Бурлаку, що працював на Одеській кіностудії з середини 60-х.
Режисер та оператор: Ігор Іванько. Другий оператор: Ілля Єгоров. Звукорежисери: Андрій Рогачов, Каріна Режевська. Креативний продюсер: Марія Пономарьова. Продюсер: Олександра Братищенко.Фільм створюється за підтримки УКФ та Державного агентства України з питань кіно.
Як повідомляв Укрінформ, документальний фільм "Терикони" Тараса Томенка було відібрано до конкурсної програми 72-го Берлінського кінофестивалю.
Фото: usfa.gov.ua