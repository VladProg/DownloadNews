Український інститут національної пам’яті візьме участь Книжковій ярмарці у Варшаві, що відбудеться 26 - 29 травня, загалом у вільному доступі буде представлено 90 видань.

Як передає Укрінформ, про це повідомляє пресслужба УІНП.
«На локації фестивалю буде присутній стенд Українського інституту національної пам’яті з QR-кодом, завдяки якому можна буде завантажити близько 90 видань Інституту. Крім того, на події будуть представлені останні 16 книг УІНП, з якими можна буде ознайомитись безпосередньо та безкоштовно завантажити на свій ґаджет», - ідеться в повідомленні.
Як зазначається, відвідувачі ярмарку зможуть погортати українсько-англійський фотоальбом до 30-річчя проголошення Незалежності України «Незалежність. Найкращий час / Independence. Prime Time»; англомовні книги «Дівчата зрізають коси», «Війна і міф», спогади Анастасії Лисивець про Голодомор «Скажи про щасливе життя…»; україномовний збірник спогадів учасників АТО – військових капеланів, а також інші книги, збірники та брошури.
Як повідомляв Укрінформ, крім видань УІНП, на Книжковому ярмарку у Варшаві будуть представлені книжки, що розповідають про сучасну українську культуру. Участь у ярмарку візьмуть більше 20 українських видавництв, а також Музей сучасного українського мистецтва Корсаків, Національний центр Олександра Довженка (Довженко-Центр).
Під час роботи українського стенда відбуватиметься збір коштів на проєкт «Книжки без кордонів», який Український інститут книги реалізує під патронатом першої леді України Олени Зеленської, за підтримки МКІП та МЗС України. У Польщі цей проєкт реалізується під патронатом першої леді Польщі Агати Корнгаузер-Дуди спільно з Польським інститутом книги та іншими партнерами.