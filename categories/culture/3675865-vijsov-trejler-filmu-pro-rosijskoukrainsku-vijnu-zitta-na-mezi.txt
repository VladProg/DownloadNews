Вийшов трейлер документального фільму «Життя на межі», який розповідає про становлення й розвиток українського спротиву - від подій Революції Гідності до повномасштабної війни рф проти України.

Про це повідомляє пресслужба Держкіно, передає Укрінформ.

Як зазначається, режисер «Життя на межі» Павло Пелешок та продюсер Юрко Іванишин раніше зняли фільм «Зима у вогні», який у 2016-му був номінований на премію «Оскар». «Життя на межі» розповідає, як після міжнародного успіху «Зими у вогні» вони просто з окопів вирушають у Лос-Анджелес на церемонію вручення кінопремії.
"З власних спогадів та кіноархіву Павло та Юрко збирають мозаїку причин та наслідків, з яких складається сьогоднішня російсько-українська війна. Автори пішли добровольцями на фронт, побували у "гарячих точках" Донбасу. І весь цей час продовжували творити, аби показати світові правду про жахливу війну, яка стала можлива у XXI столітті", - зазначають у Держкіно.
Світова прем’єра стрічки «Життя на межі» відбулась наприкінці минулого року в Берліні.
У грудні 2022 року фільм показали у Києві, а 16 березня він виходить у всеукраїнський прокат.
Як повідомлялося, українські фільми «Це побачення» та «Прокидаючись у тиші» отримали нагороди на Берлінському кінофестивалі.