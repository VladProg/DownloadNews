Відомий японський композитор і продюсер, лауреат премій "Оскар" та "Греммі" Рюіті Сакамото помер у віці 71 року.

Про це повідомляє BBC, передає Укрінформ.
Сакамото є співзасновником гурту Yellow Magic Orchestra (YMO) разом із Харуомі Хосоно та Юкіхіро Такахаші. Колектив першим став використовувати комп'ютери та електронні музичні інструменти, включно з синтезаторами, створивши жанр техно-поп.
У 1983 році Сакамото знявся у фільмі «З Різдвом, містере Лоуренс» разом із відомим британським музикантом Девідом Боуї.
За музику до фільму «Останній імператор» (1987) Сакамото отримав премії «Оскар», «Греммі» та «Золотий глобус».
В Японії композитор також був відомий як борець за захист довкілля.
За інформацією NHK, 2014 року у Сакамото діагностували рак горла. Після проходження лікування він поновив свою музичну діяльність. У 2021 році у нього виявили рак прямої кишки. Проходячи курс лікування, музикант продовжував працювати у домашній студії.
Як повідомляв Укрінформ, на 60-му році життя помер американський актор Ленс Реддік, відомий за ролями у франшизі “Джон Вік” та серіалах “Дроти” та "CSI: Місце злочину Маямі".
Фото: screenonline