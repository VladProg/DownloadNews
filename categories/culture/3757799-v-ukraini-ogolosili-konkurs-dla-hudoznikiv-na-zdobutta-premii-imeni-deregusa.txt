Державне агентство України з питань мистецтв та мистецької освіти до 1 листопада приймає заявки від художників на конкурс зі здобуття премії імені М. Г. Дерегуса за 2023 рік.

Як передає Укрінформ, про це повідомляє Міністерство культури та інформаційної політики.
"Премія присуджується художникам у номінації графіка за визначні твори (цикл творів), що відзначаються високим професіоналізмом виконання", - інформують у відомстві.
Зазначається, що претенденти подають твір або цикл творів, створених та оприлюднених протягом останніх п’яти років, але не пізніше ніж за три місяці до його подання на здобуття премії, має позитивні рецензії у мистецтвознавчій літературі, засобах масової інформації.
Водночас відбір творчих робіт відбуватиметься за критеріями професійної майстерності, використання в художніх творах технік, комбінацій, сюжетних ліній, мотивів, образів, співзвучних з творчістю М. Г. Дерегуса, участі у всеукраїнських чи міжнародних виставках образотворчого мистецтва (живопису).
Пропозиції щодо претендентів на здобуття премії вносяться інститутами громадянського суспільства, що спрямовують свою роботу на підтримку культури і мистецтва, підприємствами, установами, організаціями усіх форм власності та закладами мистецької освіти. Прийом документів здійснюється з 10 вересня до 1 листопада 2023 року в електронному вигляді.
Як повідомляв Укрінформ, премію імені М. Г. Дерегуса у 2022 році отримав заслужений діяч мистецтв України Ігор Гришкевич за цикл творів «Козацькими стежками» і «Пращури».