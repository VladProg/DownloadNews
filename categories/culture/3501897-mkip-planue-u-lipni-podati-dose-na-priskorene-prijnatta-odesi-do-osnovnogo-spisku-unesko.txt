Німеччина підтримає внесення Одеси до основного списку всесвітньої культурної спадщини ЮНЕСКО за прискореною процедурою.

Про це йдеться в релізі, переданому Укрінформу, з посиланням на міністра культури та інформаційної політики Олександра Ткаченка під час зустрічі з міністром ФРН з питань культури та ЗМІ Клаудією Рот.
"Пані Рот була вражена нашим культурним спадком, тим, як ми його охороняємо та рятуємо від війни, тим, як віддано боремось за його збереження. Тому держміністр запевнила, що Німеччина підтримає внесення Одеси до основного списку всесвітньої культурної спадщини ЮНЕСКО за прискореною процедурою. Це дуже важливий крок солідарності та безпековий. Європа не змогла закрити небо України, то хоча б зможе своєрідним чином захистити Одесу", - сказав Ткаченко.
За його словами, міністерство планує подати досьє на прискорене включення в список ЮНЕСКО вже в липні. "Наразі разом з мерією Одеси ми готуємо досьє та сподіваємось на швидку процедуру, яка, по суті, стане прецедентом", - зазначив Ткаченко.
Пані Рот висловила всебічну підтримку Україні у її культурному розвитку, прагненнях та реальних діях щодо збереження культурної спадщини.






Держміністр ФРН із питань культури відвідала Одесу / Фото: Ніна Ляшонок, Укрінформ



































































«Культурна спадщина України – це частина всесвітнього спадку людства. Саме тому людство має відповідати за її збереження. Одна річ читати про війну в Україні, а зовсім інша - бачити її на власні очі. Тепер я бачу, що путін воює проти вашої культури, проти вашої ідентичності. А значить - війна ведеться проти всього культурного демократичного світу. Коли культура знищена, демократія більше не має голосу. Тому ми маємо протистояти цьому разом» - відзначила Рот.
Як повідомлялося, Німеччина виділить кошти на реставрацію Одеської філармонії.