Усім людям, які були змушені залишити свої домівки через російську агресію, вокальна формація «Піккардійська Терція» присвятила пісню «Я в чужині дивлюся на небо».

Про це кореспонденту Укрінформу повідомила пресслужба Піккардійської Терції.
«Ця пісня - для всіх українців, які через війну були змушені покинути свої домівки, свою Батьківщину. А ще, це подяка всім іноземцям та іноземним країнам, які зараз відкривають свої серця і приймають біженців з України. «Я в чужині дивлюся на небо…» - з надією у найближче повернення усіх додому. З вірою, що ці люди там, удома, знайдуть своїх рідних, з якими зараз немає зв’язку. І з молитвою за всіма, кого більше ніколи не зустрінуть…», - сказав художній керівник Піккардійської Терції Володимир Якимець.

Пісню «Я в чужині дивлюся на небо» Піккардійська Терція записала ще у 1999-му, вона увійшла в альбом «Я придумаю світ».
За словами автора музики Ярослава Нудика, слова цієї пісні потрапили йому до рук у 1989-му. Це одна із так званих «Пісень із зеленого зошита». Цей зошит свого часу дав йому товариш Тарас Білик-Береза. Зошит його бабці, яку репресували.
«Пісня написана на чужині, у часи заслань українців у Сибір. Ім’я автора не було вказане, тож вважаємо її народною. Музику я написав того ж 1989-го, і деякий час ми співали її у складі дуету «Курінь». Через деякий час «Я в чужині дивлюся на небо» почала виконувати й Терція. Я дуже шкодую, що ця пісня до сир пір актуальна…», - додав Нудик.
За даними ООН, від початку повномасштабної війни Росії проти України нашу землю покинуло понад 4 мільйони людей. А загалом через жорстокі воєнні дії російської армії свою домівку вимушено залишили понад 10 мільйонів наших співгромадян – кожен четвертий українець.