У Львові на 75 році життя помер народний артист України, актор Національного академічного українського драматичного театру імені Марії Заньковецької Євген Федорченко, який зіграв понад сотню ролей у театрі та кіно.

Про це у Фейсбуці повідомила донька артиста Олена Федорченко, передає Укрінформ.
«Таточку, як же боляче.....Люблю! Про чин похорону повідомлю», - написала донька.

Вона згодом додала, що прощання з Євгеном Федорченком відбудеться завтра о 12.05 у фойє театру, а поховання - на Личаківському цвинтарі о 14.00.
Євген Федорченко народився у 1946 році на Старосамбірщині. Закінчив диригентський факультет Самбірського культурно-освітнього училища, а в 1971 році - Київський державний інститут театрального мистецтва імені Івана Карпенка-Карого.
Зіграв понад 100 ролей у театрі й кіно. Перебував на гастролях у Великій Британії, Австралії, Польщі, Німеччині, Бельгії, Франції, Канаді, США, Італії, Росії, Казахстані, Вірменії, Грузії, об'їздив усю Україну.
10 вересня 1992 року отримав почесне звання заслужений артист України (за значний особистий внесок у розвиток українського мистецтва, високу професійну майстерність). 20 січня 2006 року отримав почесне звання народний артист України, а 2007 – звання «Майстер сцени». Нагороджений багатьма пам’ятними медалями, дипломами, грамотами.
Був художнім керівником та режисером-постановником мистецького творчого об’єднання «Ретро шлягер», актором Національного академічного українського драматичного театру імені Марії Заньковецької. Ключові ролі у виставах «Пані міністрова», «Візит літньої пані», «Гуцулка Ксеня», «Державна зрада», «Дама з камеліями», «Ісус, син Бога живого», «У.Б.Н. (Український буржуазний націоналіст)» та багатьох інших.
Фото: Фотографії старого Львова