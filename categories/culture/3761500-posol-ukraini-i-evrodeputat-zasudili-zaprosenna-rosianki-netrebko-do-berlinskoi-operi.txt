Виступ російської оперної співачки з австрійським громадянством Анни Нетребко в Державній опері в Берліні є вкрай недоречним.

Про це йдеться у статті посла України в ФРН Олексія Макеєва та депутата Європарламенту Сергія Лагодинського, що вийшла у Berliner Morgenpost, передає Укрінформ.
«З Нетребко ваша сцена буде як до війни. Ніби нічого не сталося. Ніби Росія не розбомбила театри в Маріуполі та Чернігові. Німецькі компанії залишають Росію, німецькі міста припиняють партнерство з російськими містами, припиняється наукове співробітництво. У Німеччині кажуть: ситуація геть не нормальна. А у Берлінській державній опері - «культура як завжди», … ніби реальність не змінилася», - йдеться у публікації.
Автори статті нагадують, що у2012 році Нетребко підтримала «переобрання» Путіна президентом РФ, в 2014 році сфотографувалася з прапором «Новоросії» (символ російської окупації Донбасу), одягла футболку «На Берлін».
Після 24 лютого 2022 року вона понад місяць мовчала, поки не стало зрозуміло, що Росія програє. У своїй запізнілій заяві Нетребко засудила «війну проти України», не згадавши, втім, хто її почав і чинить геноцид. Співачка дистанціювалася від власного минулого, яке «може бути неправильно витлумачено», і просто «прагне миру» через своє мистецтво. Наприкінці вона з гордістю заявляє, що любить Росію.
«Ця заява є проханням про помилування без зізнання. Прийняти це означає знехтувати справедливістю. Менше з тим Берлінська державна опера цим задовільнилася», - констатують дипломат і політик.
На їхню думку, скасувати культуру неможливо, але її представники мають узяти «паузу», якщо відмовляються визнавати відповідальність. Макеєв і Лагодинський зауважують, що російське суспільство не ставить питання, який внесок воно саме, а не лише правителі, зробило у російський імперіалізм. Роль у цьому мистецтва та культури з їхніми наративами та відкритим заохоченням безсумнівна.
«Росія веде геноцидну війну, а при цьому насолоджуються класикою про військові походи на черкесів і чеченців, віршами про «малоросів» і перевагу російського шляху над західною демократією. Мовчазна згода з пропагандою та добровільний «бізнес як завжди» у культурі замінюють абсолютно необхідний монолог», - вважають автори.
Вони наголошують на необхідності визнання росіянами відповідальності та покаяння, вибачення.
Макеєв також закликає підтримати петицію щодо заборони виступів Нетребко. В ній зазначається, що як колишня прибічниця Путіна та пособниця пропагандистів Нетребко несе особисту відповідальність за російську загарбницьку війну, якої вона не визнає.
«Я рішуче засуджую релятивізацію всіх російських воєнних злочинів. Мені прикро, що опера воліє почути сопрано пані Нетребко замість наших протестів», - написав посол.
Як повідомлялося, Берлінська державна опера попри протести вирішила не скасовувати участь російської співачки Анни Нетребко у виставах у вересні. Загалом заплановано 4 виступи.
Анна Нетребко має вийти на сцену 15 вересня в «Макбеті».