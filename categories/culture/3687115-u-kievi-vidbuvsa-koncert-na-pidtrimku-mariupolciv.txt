У Центрі художньої та технічної творчості "Печерськ" відбувся "Зірковий концерт", де українські співаки підтримали жителів міста-героя Маріуполя.

Про захід повідомляє кореспондент Укрінформу.
«Коли люди втрачають звичний їм цивілізований рівень життя через війну, то за кілька днів після виїзду з небезпечної зони вони знову прагнуть культурного, інтелектуального життя. Авжеж, підтримка українських митців забезпечує віру в перемогу - у те, що місто буде деокуповано, що люди знову повернуться на свою землю. Завдяки мистецтву й музиці люди здобувають моральні сили, щоб віри», - зазначила продюсерка фестивалю «Шлягер року» Анжела Нарбоєва.
За її словами, для переселенців із Маріуполя було створено спеціальний проєкт «Зіркові концерти», які вже реалізовується у Львові та Києві. Фестиваль співпрацює з центрами «Я Маріуполь» у кожному місті України, тож поряд із гуманітарною допомогою, діячі культури забезпечують видовище.
«Ми плануємо концерти у всіх містах України - у Вінниці, Дніпрі, Харкові, бо маріупольців прийняли всюди. Наприклад, у Львові - до 4 тисяч переселенців, а в Києві - до 20 тисяч», - підкреслила вона.
На сьогоднішньому концерті було представлено 20 номерів. Зокрема, заспівали дитячий хор «Зірнички», заслужена артистка України Ванда Дріневська, композитор і виконавець Василь Радченко, Гарна, вокалістка Наталія Морозова. Ведучим вечора став актор театру Анатолій Гнатюк.
Нарбоєва зазначила, що концерти організовуються також для військових, Нацгвардії, СБУ, працівників критичної інфраструктури, ДСНС і залізничників. Усі заходи є волонтерськими проєктами, і, за словами продюсерки, українські артисти радо відгукуються на запрошення заспівати і для захисників України, і для переселенців.
«Це наша громадянська позиція: якщо ми не можемо піти воювати, ми маємо зробити все можливе на своєму місці», - наголосила Нарбоєва.
Організаторами заходу стали концертна організація "Шлягер року", ТОВ "Творче об'єднання "Київконцерт", Центри підтримки переселенців "ЯМаріуполь", громадський діяч, підприємець з Маріуполя Михайло Богдан.