Скульптурну композицію, яка символізує дружні відносини між Україною, Казахстаном і Азербайджаном, відкрили у реконструйованому Сквері Мислителів у старому центрі Харкова.

Про це повідомляє кореспондент Укрінформу.
Скульптурна композиція складається з трьох фігур: українського філософа, богослова, поета і педагога Григорія Сковороди, азербайджанського просвітника, філософа і громадського діяча Мірзи Фаталі Ахундова та казахського поета, мислителя, реформатора культури Абая Кунанбаєва.

"Цей оновлений сквер з дивовижною скульптурною композицією стане популярним місцем відпочинку містян та гостей Харкова. Він настроює на позитивні емоції та є прикладом поваги до національних культур і дружніх відносин між країнами, зокрема між Україною, Казахстаном і Азербайджаном. Цей сквер ознаменує собою єднання культур трьох країн", - зазначив на відкритті композиції секретар Харківської міської ради Ігор Терехов.
Ідея створити таку композицію, пояснює проєктний менеджер Дипломатичного клубу Денис Ганжа, належить президенту цього клубу та єдиному спонсору створення скульптури, почесному консулу Республіки Казахстан у Харкові Еміну Наджафлі. Її підтримали посольства Республіки Казахстан та Азербайджанської Республіки, а також Харківська міська рада.
Композиція у бронзі з гранітним постаментом має висоту понад 6 метрів. "Триптих - і це єдиний такий приклад в Україні - встановлений на території фонтана. Він обертається навколо осі, його також можна "оживити" завдяки технології доповненої реальності", - розповів автор композиції, відомий харківський скульптор, народний художник України Сейфаддин Гурбанов,
Участь у відкритті композиції взяли посол Казахстану Дархан Калетаєв, посол Азербайджану Ельміра Ахундова, посол В'єтнаму Нгуєн Ань Туан, а також представники влади Полтавської та Сумської областей, які входять до консульського округу Почесного консульства Республіки Казахстан у Харкові.
Під час відкриття памятника відбувся концерт за участю симфонічного Prime Orchestra та відомих співаків і гуртів Харкова.
Фото: facebook.com/kharkovgo