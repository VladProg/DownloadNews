В Палаці Потоцьких Львівської національної галереї ім. Бориса Возницького відбувається виставка одного твору «Зболений я цілий» Юрія Шаповала, присвячена драматичним подіям в окупованому селі Олександрівка на Херсонщині.

Про це в інтерв’ю Укрінформу повідомив гендиректор Львівської галереї Тарас Возняк.
«Зараз у нас в холі Палацу Потоцьких відбувається виставка одного твору Юрія Шаповала «Зболений я цілий». Коли я побачив цю роботу в Інтернеті, не міг її оминути. Сюжет твору ілюструє драматичні події, що відбувалися в селі Олександрівка на Херсонщині», - зазначив Возняк.

Автор намалював цю картину зі слів очевидців, адже влітку 2022 Олександрівка потерпала від окупації і постійних обстрілів – руйнування в селі були дуже значними. Люди ховалися по підвалах та покидали домівки. Свійські тварини, які не загинули від вибухів, зібралися разом і пішли в сусіднє село Станіславів у пошуку порятунку. Поранені тварини трималися біля вцілілих, йшли колоною, лишаючи за собою сліди крові. Зранку мешканці Станіславова побачили моторошну картину: в центрі села зібралася багато чужих покалічених тварин, які мовчки стояли і дивилися на людей.
«В очах читалося: «За що? Люди, що ви наробили?» Почуте вразило художника. Шаповал цією картиною доводить, що лише переживши біль – усвідомлюємо дар життя, цінуємо кожну живу істоту. Біль очищає, вчить людяності. Змушує боротися, робить нас сильнішими, кристалізує цінності й торує шлях», - додав Возняк.

Виставка триватиме до 31 грудня 2023 року.
Юрій Шаповал народився 1984 року в м. Прилуки. Працює в техніці живопису, графіки та інсталяції. Художник є автором поштової марки «Кримський міст на біс» та ілюстрацій до книги Павла Вишебаби «Тільки не пиши мені про війну». Учасник всеукраїнських і міжнародних виставок і пленерів.

Як повідомляв Укрінформ, в експозиційних залах Палацу Потоцьких Львівської національної галереї відкрили виставку «Феномен Марії Примаченко» зі збірки полотен Запорізького обласного художнього музею, яка доповнена речами трипільської культури, які датуються VI-III тис. до н.е.