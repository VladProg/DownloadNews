Міністерство культури та інформаційної політики та Український інститут національної пам'яті дали роз’яснення щодо знесення пам’ятників і перейменування назв, пов’язаних з історією й культурою росії та СРСР.

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
«Ключовий момент: очищення публічного простору від маркерів імперських претензій на українські землі повинно супроводжуватися глибшим переосмисленням цієї частини української історичної та культурної спадщини, виробленням на рівні суспільства відповідних наративів», - заявив Ткаченко.
Він також зазначив, що декомунізація повинна продовжуватися, особливо після вторгнення росії в Україну, але питання демонтажу монументів та зміни назв об’єктів топоніміки повинні вирішуватись відповідно до українського законодавства.
За словами міністра, перш за все, необхідно враховувати й висновки науковців та незалежних експертів щодо історичної та мистецької цінності таких об’єктів і вже доцільності їх назв.
«Якщо ж обʼєкт має відповідний правовий статус, то варто розглядати варіанти зняття статусу або переміщення об’єкта культурної спадщини. Детальні роз’яснення щодо цього на сайті МКІП. Деякі пам‘ятки потребують переосмислення та набуття нового культурного контексту. Деякі - можуть стати експонатами в створенні музеїв пропаганди. На думку МКІП, це те, яким шляхом має йти Україна», - заявив він.
Ткаченко закликав владу на місцях приймати рішення виважено. «Зрозуміло, що наразі це вкрай нагальне питання. Проте давайте не уподібнюватися поведінці ворога, і не перетворювати окремі речі на об‘єкти політичних маніпуляцій. Ми маємо пам’ятати про цивілізований підхід. Це вчинок толерантної держави», - додав він.
Як повідомляв Укрінформ, 26 квітня у Києві демонтували бронзову скульптуру двох робітників під аркою дружби народів, яка була встановлена в центрі столиці 1982 року «на ознаменування возз’єднання України з росією».