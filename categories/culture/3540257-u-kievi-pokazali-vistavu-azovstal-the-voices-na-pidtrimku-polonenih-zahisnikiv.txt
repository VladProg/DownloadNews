У Києві відбувся показ вистави "AZOVSTAL. The voices". Головний меседж проєкту - нагадати про полонених захисників Азовсталі та зробити все можливе задля їхнього повернення додому.

Про це повідомляє кореспондент Укрінформу.
"Поштовх до цього проєкту прийшов з-за меж України. Було відчутно, що зараз потрібно говорити, і говорити багато і на весь світ. Азовсталь для мене особистий біль, бо я сама з Донбасу. І автор текстів у виставі Хачатур Василян також більшу частину життя провів у Маріуполі, це і його біль", - зазначила режисерка проєкту Валерія Демченко.
Разом з авторкою ідеї Мариною Соботюк, акторкою Ольгою Собко та з допомогою інших професіоналів вони створили виставу-заклик до усього світу. Герої - вісім різних постатей, об'єднаних однією бідою. Вустами акторів говорили тисячі людей, які стояли і стоять за свободу України.

"Оскільки це театральний проєкт, окрім образів реальних захисників Азовсталі - Дмитро Козацький, Катерина "Пташка" та один із лікарів, є збірні символічні образи. Це Небо, Любов, Мати, Людина та Командир або Свобода. Вони говорять за усіх, хто пережив страшні дні під обстрілами Азовсталі, і за тих, кого вже немає. Українцям не треба про це все нагадувати. Ми хочемо, щоб про це не забув світ", - каже режисерка.
Автори вистави прагнули максимального наближення до реальних подій, тому перенесли дійство у бомбосховище. Монологи персонажів супроводжували насичений візуальний ряд та звуковий супровід.
Як зазначила Марина Соботюк, світ має почути голоси українців.
"Ми хочемо показати силу українського духу, щоб кожен пишався цим і після вистави прагнув захистити іншу людину. Щоб після неї українці виходили на вулиці і скандували "Свободу "азовсталівцям". Щоб не повторилося те, що сталося в Оленівці", - сказала вона.
За її словами, восени виставу покажуть у Європі.
"Нас запросили в Женеву, Цюрих, Канни, Париж, а також в Більбао (Іспанія - ред.). Переважно нас запрошують українці, а вони запрошують іноземців. Цей театр чуттєвий і можна розплакатися. Але це наша м'яка зброя. І з нею ми можемо зробити багато справ", - переконана авторка ідеї.

Як повідомлялося, понад 80 днів українські військові, зокрема полк «Азов», тримали оборону Маріуполя. 16 травня розпочалась евакуація українських захисників із заблокованого російськими загарбниками заводу «Азовсталь», яка тривала кілька днів. Після виведення українських військових з Азовсталі, згідно з домовленостями, вони очікують на обмін. Наразі у полоні перебувають близько 2,5 тис. військових.
Правоохоронці відкрили кримінальне провадження за фактом обстрілу росією Оленівки Донецької області.






Прем’єра театрального перформансу про Азовсталь у Києві / Фото: Геннадій Мінченко, Укрінформ





















































































За даними Генерального штабу ЗСУ, російські військові зумисно обстріляли колонію у Оленівці, де були українські військовополонені.
За інформацією української розвідки, вбивство українських полонених в тимчасово окупованій Оленівці Донецької області здійснили найманці зі складу приватної військової компанії «Вагнер».
Президент Володимир Зеленський у відеозвернені заявив, що теракт в Оленівці, унаслідок якого було вбито понад 50 полонених українських захисників, є черговим підтвердженням того, що росія – держава-терорист.