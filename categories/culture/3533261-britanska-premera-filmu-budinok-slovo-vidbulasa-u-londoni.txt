У Лондоні відбулася британська прем’єра фільму режисера Тараса Томенка "Будинок "Слово". Нескінчений роман".

Як передає Укрінформ, про це Державне агентство з питань кіно повідомляє у Фейсбуці.
Стрічка стала фільмом-закриттям на Міжнародному кінофестивалі “Я розкажу”. Показ пройшов у найстарішому кінотеатрі Лондона, яким опікується особисто Принц Чарльз.
“Створений за підтримки Держкіно "Будинок "Слово". Нескінчений роман” – це драматична історія українських письменників, яких зібрали під дахом одного будинку, аби змусити їх працювати на благо системи. Фільм про те, як комуністичний рай перетворюється на комуністичне пекло", - йдеться у повідомленні.

Стрічку глядачам презентували Томенко, співпродюсер Ростислав Мартинюк та представниця Міжнародного благодійного фонду "Солідарність" Анжеліка Петровська.
Світова прем'єра фільму "Будинок "Слово". Нескінчений роман" відбулася торік на 37-му Варшавському кінофестивалі. Нещодавно стрічка отримала приз Best Feature Film Міжнародного кінофестивалю в Кошице, Словаччина.
Як повідомляв Укрінформ, на початку липня стрічка “Носоріг" режисера Олега Сенцова стала найкращим фільмом кінофестивалю у Польщі та отримала Ґран-прі.
Фото: Держкіно, Facebook