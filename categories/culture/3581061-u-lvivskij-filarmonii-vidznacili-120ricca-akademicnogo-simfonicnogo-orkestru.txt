У Львівській національній філармонії ім. Мирослава Скорика відбувся концерт з нагоди 120-річчя від дня заснування Академічного симфонічного оркестру, а також відкрили виставку історичних архівних матеріалів діяльності музичного колективу в різні епохи.

Про це повідомляє кореспондент Укрінформу.
Розпочався концерт у Львівській національній філармонії ім. Мирослава Скорика з нагоди 120-річчя від дня заснування Академічного симфонічного оркестру композицією Станіслава Людкевича – «Українське капричіо» прем’єра якого відбулась у першому концертному сезоні Львівської філармонії 6 травня 1903 року, а тепер пролунала вдруге.
«Українське капричіо» Людкевича лунало у виконанні Львівського симфонічного оркестру лише раз, 120 років тому. Композитору на той час було лише 22 роки. І це дуже важливо, що вже тоді звучала українська музика. Історія оркестру пережила кілька імперій: австро-угорську, польську, радянську, дві світові війни і зараз по суті переживає третю. І не зважаючи, під якою державою був оркестр, він виконував українську музику", - зазначив генеральний директор Львівської національної філармонії Володимир Сивохіп.

Він додав, що цей оркестр ростив композиторів, як тоді називали, «з великої України» - Віктора Косенка, Левка Ревуцького, Бориса Лятошинського… А також тут відбувалися визначні прем’єри Мирослава Скорика, Євгена Станковича та багатьох інших.
У якості запрошених диригентів із львівським колективом виступали Ріхард Штраус, Ґустав Малєр, Руджеро Леонкавалло, Мечислав Карлович, Лоренцо Перозі.
Святковий концерт відбувся під керівництвом Теодора Кухара - відомий американський диригент, українець за походженням, володар багатьох музичних нагород, який здійснив записи понад 115 компакт-дисків.
Другим твором програми став Концерт для скрипки з оркестром №2 Євгена Станковича. Саме у вересні маестро відзначатиме своє 80-річчя, тому виконання стало символічним та приуроченим до дня народження українського видатного композитора. Соло виконав відомий скрипаль Дмитро Ткаченко, для якого Станкович і написав цей твір.






У Львівській національній філармонії відзначили 120-річчя оркестру / Фото: Альони Ніколаєвич та Людмили Гринюк





































Завершився концертний вечір дев’ятою симфонією Антоніна Дворжака, яка ще відома своєю під назвою «З Нового світу». Створюючи цей твір у кінці ХІХ століття, чеський композитор зафіксував у партитурі свої враження від американського континенту, від його музики та фольклору. У той час Америка була для європейців тим новим, незвіданим світом, який викликав неабиякий інтерес та захоплення. Тепер же тим Новим світом для усіх стала Україна та її народ, який мужньо протистоїть росії, оберігаючи та захищаючи найважливіше – незалежність.
Також публіці представили виставку з історичних, архівних матеріалів: фото, афіш, відгуків, рецензій за весь період становлення Академічного симфонічного оркестру та загалом Львівської національної філармонії.