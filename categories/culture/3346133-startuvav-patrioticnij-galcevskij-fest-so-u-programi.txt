У селищі Літин Вінницького району стартував Всеукраїнський патріотичний фестиваль «Гальчевський фест» на честь легендарного командувача повстанських сил Правобережної України Якова Гальчевського.

Про це кореспонденту Укрінформу повідомили в оргкомітеті фестивалю.
«Ми вже стартували, - відкрилися виставки сучасної військової техніки та стрілецького озброєння, національно-патріотичної літератури. Працює виставка народних ремесел», - повідомили в оргкомітеті.
Також там додали, що працює експозиція світлин та предметів, що належать учасникам російсько-української війні, надана Літинським краєзнавчим музеєм ім. У. Кармалюка.
Біля козацького хреста - пам’ятного знаку усіх захисників України та Героїв Небесної Сотні, відбувся молебень до Пресвятої Богородиці. Далі починається культурно-просвітницька програма. Мета фестивалю – вшанувати пам'ять легендарного командувача повстанських сил Правобережної України Якова Гальчевського (отамана Орла) і розповісти землякам про його боротьбу за незалежність та територіальну цілісність України.
Організатори зазначили, що заходи фестивалю «Гальчевський фест» пройдуть упродовж двох днів. Так, у суботу 6 листопада головне дійство фесту проходить на центральній площі селища Літин. Тут відбудуться концерти українських гуртів та виконавців, серед яких Тарас Компаніченко і ТаРута.
Цього ж дня в місцевому центрі культури та дозвілля пройдуть виступи кобзарів та лірників.
Також учасники та гості фесту вшанують пам'ять героїв України - відбудеться хода до могили захисників УНР, юнаків-новобранців Чорноморської дивізії та велика панахида за впокоєння воїнів, які віддали своє життя за Україну.
Увечері на фестивалі покажуть українські фільми «Роман Коваль: Повернення правди. Отаман Орел-Гальчевський», «Кіборги» та «Добровольці Божої Чоти».
У неділю, 7 листопада, з-поміж інших заходів у с. Малинівка, на малій Батьківщині отамана Гальчевського, висадять дубову алею, а також відкриють меморіальні дошки на честь полковника Армії УНР, командувача Подільською повстанчою групою та усіма повстанчими силами Правобережної України Якова Орла-Гальчевського та його козаків.


Організатори фестивалю зазначають, що фестиваль спрямований на вшанування пам’яті про героїв національно-визвольної боротьби, підвищення рівня патріотизму дітей та молоді, підняття на новий рівень висвітлення подій національно-визвольної боротьби, підвищення інтересу до історії України. «Гальчевський фест» проводиться за фінансової підтримки Міністерства молоді та спорту України.
Під час проведення заходу будуть забезпечені усі вимоги протиепідемічної безпеки.
Як відомо, Яків Гальчевський народився у с. Гута-Літинська, нині с. Малинівка Вінницького району, в селянській сім’ї. Дослужився до звання штабскапітана царської армії. Після демобілізації повернувся в Україну і завідував школою в с. Бруслинів. Взяв найактивнішу участь в повстанні проти гетьмана Скоропадського, створив Літинський козацький курінь, з яким влився до армії УНР. У травні 1919 р. за дорученням Симона Петлюри став одним з організаторів повстанського руху на Поділлі, відомим як отаман Орел, а згодом - командувач усіх повстанських сил Правобережної України. Загинув в бою у березні 1943 р.