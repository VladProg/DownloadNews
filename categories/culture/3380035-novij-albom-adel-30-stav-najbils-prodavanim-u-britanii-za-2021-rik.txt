Альбом «30» співачки Адель, який вийшов у листопаді, став найбільш продаваним у Великій Британії за підсумками 2021 року - за шість тижнів було продано понад 600 тисяч копій.

Про це повідомляє BBC, передає Укрінформ.
Зазначається, що попередній альбом співачки під назвою «25» був проданий понад 800 тисяч разів лише за перший тиждень.
Така різниця у цифрах пояснюється тим, що більшість людей для прослухоування альбомів дедалі більше використовують стримінгові сервіси, на які зараз припадає 83% споживання. Торік у Великій Британії було прослухано рекордні 147 мільярдів треків, що на 5,7% більше, ніж у 2020 році.
«30» — четвертий студійний альбом співачки й авторки пісень Адель, представлений 19 листопада 2021 року під лейблами Melted Stone та Columbia. До створення платівки співачку спонукали події в особистому житті, у піснях розкривається тематика розлучення, материнства та слави.