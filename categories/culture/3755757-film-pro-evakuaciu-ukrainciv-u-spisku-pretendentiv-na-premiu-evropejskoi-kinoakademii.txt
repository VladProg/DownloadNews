Документальний фільм «Звідки куди» польського режисера Мачека Хамели про евакуацію українців з прифронтових територій на початку війни потрапив до селекційного списку в категорії «Найкращий документальний фільм» щорічної Європейської кінопремії.

Про це Укрінформу повідомили творці кінострічки.
«Фільм “Звідки куди” - це колективний портрет, складений із переживань тих, хто має єдину мету: знайти безпечне місце у вирі війни. В автобусі, їхньому тимчасовому притулку, зникають важливість статі, віку, кольору шкіри, фізичного стану, походження, ідентичності, світогляду та віри. У польській та українській версіях назви фільму – Skąd dokąd та Звідки куди, "звідки" (Skąd) та "куди" (dokąd) – це звичайні питання, які ставляться при спробі пройти через безліч контрольно-пропускних пунктів, що розташовані на території України», - зауважили творці документального фільму.
Церемонія нагородження щорічної Європейської кінопремії відбудеться 9 грудня у Берліні.
Документальна стрічка «Звідки куди» є копродукцією Польщі, Франції та України. До виробництва фільму долучилась українська кінокомпанія 435 FILMS, заснована кінопродюсеркою Анною Паленчук.
Як повідомлялося, 25 серпня в Чернівцях в рамках Одеського міжнародного кінофестивалю відбулись прем’єрні українські покази документальної стрічки «Звідки куди» режисера Мачека Хамели. Фільм став переможцем у номінації «Найкращий український повнометражний документальний фільм».
З перших днів повномасштабного вторгнення Росії в Україну польський режисер Мачек Хамела став волонтером. Він возив українців спочатку від кордону із Польщею, а коли дізнався, що в Україні не вистачає водіїв, то на власному автомобілі почав вивозити людей із територій, що знаходилися в зоні бойових дій або поблизу. Мачек створив цілу мережу волонтерів, які шукали, зв'язувались та організовували евакуацію цивільних людей. Документальний фільм «Звідки куди» показує історії людей, що змушені були втікати від війни, втратили дім, рідних, стабільне та мирне життя.