Президент України Володимир Зеленський підписав Указ про присудження Національної премії імені Тараса Шевченка 2023 року та затвердження нового персонального складу Комітету Шевченківської премії.

Відповідний Указ №454/2023 оприлюднено на сайті глави держави.
Згідно з Указом Президента Національну премію України імені Тараса Шевченка 2023 року присуджено за книгу поезій «Орден мовчальниць» - поетесі Катерині Калитко; за аудіоальбом «Пісні Української революції» - виконавцям гурту «Хорея Козацька» Тарасу Компаніченку, Максиму Бережнюку, Северину Данилейку, Ярославу Криську, Сергію Охрімчуку; за книгу «Крім «Кобзаря». Антологія української літератури. 1792 – 1883» у двох частинах - літературознавцеві Михайлу Назаренку; за публіцистичні статті та виступи останніх років - журналістові Віталію Портнікову та за документальний фільм «Земля блакитна, ніби апельсин» - режисерці Ірині Цілик.
Документ визначає, що розмір Національної премії України імені Тараса Шевченка на 2023 рік становитиме 429 тисяч гривень кожна.
Крім цього, Президент своїм Указом затвердив новий персональний склад Комітету з Національної премії України імені Тараса Шевченка.
Згідно з документом Комітету доручено провести конкурс на здобуття Національної премії України імені Тараса Шевченка 2024 року для відзначення видатних творів літератури і мистецтва, публіцистики і журналістики, присвячених героїчній боротьбі українського народу під час збройної агресії Російської Федерації проти України.
Президент також доручив уряду забезпечити розроблення за участю Комітету з Національної премії України імені Тараса Шевченка та затвердити план заходів із відзначення у 2024 році 210-річчя від дня народження Тараса Шевченка, передбачивши, зокрема, проведення мистецького заходу «Мистецька академія «Шевченко – шлях до перемоги».
Як повідомляв Укрінформ, наприкінці травня ц.р. Президент призначив Євгена Нищука головою Комітету з Національної премії імені Тараса Шевченка, увільнивши з цієї посади Юрія Макарова.
Уперше з 1962 року в день народження Тараса Шевченка, 9 березня, не було оголошено лауреатів Національної премії його імені та не опубліковано відповідний указ Президента.
10 березня Макаров повідомив, що список номінацій вирішили доповнити додатковим конкурсом "За внесок у перемогу" і оголосити раніше визначених лауреатів та нових разом 22 травня, в день перепоховання Кобзаря.
11 березня комітет назвав переможців у номінаціях “Література”, “Публіцистика, журналістика”, “Літературознавство і мистецтвознавство”, “Музичне мистецтво” та “Кіномистецтво”.
Пізно ввечері 12 березня стало відомо, що Макаров пішов у відставку з посади голови Шевченківського комітету, на якій перебував з грудня 2019 року.
16 березня члени Комітету з Національної премії України імені Тараса Шевченка заявили про складання повноважень.
Фото: ОП