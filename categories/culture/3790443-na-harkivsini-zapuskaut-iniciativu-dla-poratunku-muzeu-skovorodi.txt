На Харківщині музейники запускають ініціативу «301 справжній друг Сковороди», щоб зібрати ₴3 мільйони для порятунку меморіального комплексу філософа.

Про це повідомляє Національний літературно меморіальний музей імені Г.С Сковороди, передає Укрінформ.
«Команда музею запускає культурну ініціативу «301 справжній друг Сковороди», метою якої є зібрати ₴3 мільйони, об’єднавши навколо себе українців для збереження меморіального комплексу до моменту його повної реставрації», - йдеться у повідомленні.
У музеї наголосили, що після ракетного удару по музею Сковороди вціліла статуя філософа стала ще одним символом незламності українців.
«Наближається ще одна зима, а музей все ще не був законсервований. Що довше ми чекаємо, то більше він руйнується. Ми закликаємо підтримувати армію, бо вона зберігає життя тут і зараз. Донати на потреби ЗСУ першочергові. Та за можливості просимо долучитися до підтримки музею - культурної спадщини України, яка формує національну свідомість та зберігає памʼять для майбутніх поколінь», - пояснює команда музею.
До культурної ініціативи «301 справжній друг Сковороди» можуть долучитися представники бізнесу, медіа, діячі культури та небайдужі українці, відкривши власний збір від ₴5 тисяч. Кожен учасник власного збору в межах великої ініціативи отримає свій номер друга Сковороди, дизайн-віжуал зі своїм фото та номером для соцмереж та карабін зі своїм номером, як згадку про Спільнотворення та акт Дружби.
«Твій справжній друг Григорій Савич» — саме так сам Сковорода підписувався у листах до своїх друзів та учнів. 3 грудня відбудеться 301 рік з дня народження видатного українця, який вчив нас бути собою, жити «по натурі» — тобто за покликанням, робити те, до чого були народжені, та бути друзями один одному. Час і нам показати силу справжньої дружби Григорію Савичу та подарувати йому можливість знов відчути себе вдома», - вважає кураторка проєкту Настя Іщенко.
Організатори проєкту зазначають, що після перемоги на фундаменті зруйнованого планується створити новий сучасний український музей Г.С.Сковороди.
Як повідомляло агентство, унаслідок прямого влучання російської ракети в ніч проти 7 травня 2022 року знищено Національний музей Григорія Сковороди у с. Сковородинівка на Харківщині.
Вважають, що цей ракетний удар ворога був спланованою акцією.
Фото: МКІП