У Кропивницькому конкурсна комісія обрала нового директора - художнього керівника Кіровоградського академічного обласного українського музично-драматичного театру імені Кропивницького.

Про це повідомляє Кіровоградська обласна рада у Телеграмі, передає Укрінформ.
Як зазначається, на посаду керівника театру претендували два кандидати – режисер Сергій Корнієнко й артист Олексій Дорошев. Комісія одностайно проголосувала за кандидатуру Корнієнка.
Тепер за регламентом її рішення передадуть на розгляд постійних комісій обласної ради. У разі затвердження кандидатури рішення про призначення Корнієнка керівником театру імені Кропивницького розглядатиметься на сесії облради. Якщо депутати підтримають запропоновану кандидатуру, з Корнієнком укладуть контракт.
Сергій Корнієнко народився у 1988 році у Прилуках Чернігівської області. У 2012 році закінчив Київський державний інститут театрального мистецтва ім. І. Карпенка-Карого за спеціальністю «режисура драматичного театру». З 2021 року – викладач акторської майстерності у цьому виші. Корнієнко режисував вистави у Київському молодіжному інтерактивному театрі «МІСТ», Хмельницькому музично-драматичному театрі імені Старицького, у Київському академічному молодіжному театрі тощо. Працював головним режисером в Українському драматичному Малому театрі. Засновник і директор школи акторської майстерності «Euphoria».
Як повідомлялося Укрінформ, з грудня 2022 року театром у Кропивницькому керує В’ячеслав Вандрашек.
У серпні Кіровоградська обласна рада оголосила конкурс на посаду директора театру.
До цього постійна комісія з питань власності рекомендувала голові облради провести конкурси на посади керівників семи закладів у сферах освіти, науки та культури, серед яких і Театр імені Кропивницького.
Вандрашек стверджує, що за умовами контракту обіймає посаду директора до кінця воєнного стану, і вважає призначення конкурсу неправомірним.
Артисти Кіровоградського академічного обласного українського музично-драматичного театру зареєстрували петицію на підтримку директора театру Вандрашека, який раніше заявив про тиск з боку облради. Петиція вже набрала необхідну для розгляду кількість голосів.
Фото: Вікіпедія