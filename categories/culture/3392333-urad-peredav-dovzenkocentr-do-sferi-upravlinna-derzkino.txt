Цілісний майновий комплекс Державного підприємства “Національний центр Олександра Довженка передано до сфери управління Державного агентства з питань кіно.

Таке рішення ухвалено на засіданні уряду 26 січня, передає кореспондент Укрінформу.
"Передати цілісний майновий комплекс державного підприємства “Національний центр Олександра Довженка ...із сфери управління Міністерства культури та інформаційної політики до сфери управління Державного агентства з питань кіно", - йдеться у проєкті рішення.
Згідно з документом, Держкіно має протягом трьох місяців затвердити стратегічний план розвитку та покращення фінансово-господарської діяльності державного підприємства.
Національний центр Олександра Довженка – державний фільмофонд України, аудіовізуальний архів. Це єдиний в Україні член Міжнародної федерації кіноархівів (FIAF).
Згідно з інформацією на сайті установи, Довженко-Центр об’єднує сучасне фільмосховище з системою клімат-контролю, єдину в Україні кінокопіювальну лабораторію, Музей кіно, паперовий кіноархів, медіатеку та власне видавництво й здійснює збереження, популяризацію, дослідження та поширення національної кіноспадщини в Україні та за кордоном.
Фото: Wikimapia