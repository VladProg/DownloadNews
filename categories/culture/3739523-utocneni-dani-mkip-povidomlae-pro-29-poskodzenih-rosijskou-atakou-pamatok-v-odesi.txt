В Одесі внаслідок російської атаки пошкоджені 29 пам’яток культурної спадщини національного та місцевого значення.

Як передає Укрінформ, про це повідомляє Міністерство культури та інформаційної політики України.
«23 липня внаслідок російського обстрілу Одеси, за попередніми оцінками Одеської міської ради, станом на 15:00 пошкоджені 29 пам'яток національного та місцевого значення», - ідеться в повідомленні.
Серед них - пам’ятки культурної спадщини в межах об’єкта всесвітньої спадщини «Історичний центр Одеси» та його буферної зони.
Зокрема пошкоджені:

Будинок прибутковий Наума (початок XX ст., архітектор Панпулов А.С.);
Будинок житловий Чижевича (середина ХІХ ст., арх. Брунс В.Г.);
Будинок Порро (Бістра) (XIX ст., арх. Мазиров Д.Є.), в якому у 1906-1926 рр. жив і працював поет Семен Кірсанов;
Ансамбль палацу Бжозовського («Шахського») у складі: палац, служби, приватницька (1851-1852 рр., арх. Гонсіоровський Ф.В.);
Будинок Кредитного товариства (1881 рр., арх. Люікс А.Г.);
Будинок житловий та флігель Ковалевського (1846 р., кінець XIX ст. арх. Даллаква К.Й., Шашін О.С.), в якому у 1897-1925 рр. жив фізик, професор Б.Ф. Веріго;
Будинок прибутковий Заблудовського з флігелем (1890 р., 1906 р., арх. Клейн П.У., Бауер Б.А.);
Особняк Манук-Бея (1845-1846 рр., арх. Даллаква К.Й., Шашин О.С.), в якому у 1848 році жив письменник Микола Гоголь;
Будинок житловий Масса (1870-1880 рр., арх. Гонсіоровський Ф.В.);
Будинок прибутковий Толстого (1880 р., арх. Гонсіоровський Ф.В.);
Житловий будинок у складі комплексу будинків Фон-Деши (1908-1909 рр., арх. Прохаска В.І.);
Житловий будинок у складі комплексу будинків Фон-Деши, в якому жили: у 1920-1940 рр. диригент, народний артист Т.І. Гуртовий; хірург, професор В.Л. Покотило;
Будинок прибутковий Януша (1901 р., арх. Бернардацці О.Й.);
Будинок прибутковий Жданової (1901-1902 рр., арх. Кабіольський В.М., Дюпон Ю.Л.), де жив український оперний співак, народний артист УРСР Іван Тоцький;
Прибутковий будинок (Жданової) (1910 р., арх. В.М.Кабіольський);
Будинок прибутковий Гагаріна (кінець XIX ст.);
Комплекс особняків (I половина XIX ст.);
Будинок, в якому в 1889-1890 рр. жив герой Шипки, генерал Радецький Ф.Ф. (1850 р., арх. Коллович О.М.);
Будинок житловий (кінець XIX ст., арх. Прокопович Л.Ф.);
Житлові будинки (Соломос) (2 корпуси) (початок ХХ ст., арх. В.І. Прохаска);
Пасаж та готель «Пасаж» (1898-1899 рр., арх. Л.Л. Влодек; ск. Л. Фішель, С.І. Мільман);
Прибутковий будинок Юр’євича (початок ХХ ст., арх. Ю.Дмитренко);
Будинок Рафаловича (готель «Центральний») (середина XIX ст.);
Будівля музичної школи ім. П.С. Столярського (1938-1939 рр., арх. Троупянський Ф.А.), у якому в 1930-і рр. працював професор Петро Столярський;
Будинок вчених (Палац Толстого) (1830-1890 рр., арх. Торичеллі Г.І.);
Картинна галерея Толстого (1896-1897 рр., арх. Фельнер Ф., Гельмер Г., Шеврембрандт Г.К., ск. Іоріні Л.);
Будинок Папудової (1832-1833 рр., арх. Козлов І.С., Моранді Ф.Й.);
Будівля Спасо-Преображенського собору, де поховано видатних людей Одеси й Південного регіону України - князя Михайла Воронцова та княгиню Єлизавету Воронцову (1880 р.; 2005 р. - перепоховання);
Будинок, у якому жив хормейстер, заслужений діяч мистецтв УРСР, професор Костянтин Пігров.

Як повідомляв Укрінформ, у ніч на 23 липня російські війська здійснили масовану атаку по території Одеси та області. Загарбники випустили 19 ракет різного типу.
Удару було завдано по історичному центру Одеси, внесеного до Списку Всесвітньої спадщини ЮНЕСКО.
Унаслідок обстрілу одна людина загинула і 22 особи дістали поранення, серед них четверо дітей.