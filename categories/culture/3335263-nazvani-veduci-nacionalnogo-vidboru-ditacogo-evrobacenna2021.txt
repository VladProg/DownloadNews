Суспільне мовлення обрало ведучих телевізійної трансляції Національного відбору Дитячого пісенного конкурсу Євробачення-2021, що відбудеться 24 жовтня.

Як передає Укрінформ, про це повідомляється на сайті Суспільного.
«Ними стали телеведучий Віктор Дяченко і співачка, представниця України на Дитячому Євробаченні-2018 Даріна Красновецька», - йдеться у повідомленні.
Як зазначається, Даріна з піснею «Say love» виступала першим номером і посіла четверте місце у фіналі Дитячого Євробачення 2018 року. Переможницею тоді стала Роксана Венгель, що представляла Польщу піснею «Anyone I Want to Be». Польща на Дитячому пісенному конкурсі Євробачення виграла вперше за всю історію участі.
«Це мій дебют у ролі ведучої. Трішки хвилююся, бо для мене це щось нове, але впевнена — це буде цікавий досвід. Сподіваюся, що впораюсь! Вже кортить дізнатися, хто ж представлятиме Україну цього року. Впевнена, що це буде гідний представник!», — поділилася Красновецька.
Дяченко — ведучий ранкового міжрегіонального шоу «Ранок на Суспільному».
«Я мріяв бути на сцені Нацвідбору на Євробачення, мабуть, як і всі ведучі в Україні. Для мене це певний перехід від глядача до учасника процесу. Вже почав збирати інформацію про конкурсантів; це процес кропіткий, але цікавий, бо перед тобою — цілі історії досягнень і мрій. Хочеться максимально докладно презентувати кожного учасника й учасницю українцям, щоб окрім конкурсної пісні показати й особистість, яка згодом представлятиме Україну у світі. Тож створюватимемо у глядачів відчуття особистого знайомства з конкурсантами та конкурсантками», — прокоментував Дяченко.
Фінал Національного відбору пісенного конкурсу «Дитяче Євробачення-2021» розпочнеться 24 жовтня в прямому ефірі телеканалу UA: Культура. Переможця визначить голосування журі та онлайн-голосування глядачів.
Повідомляється, що через стрімке погіршення епідеміологічної ситуації в Україні Суспільний мовник змінив формат проведення фіналу Нацвідбору Дитячого Євробачення-2021, щоб не наражати на небезпеку дітей-учасників та їхніх батьків.
Фінал відбудеться у форматі прямого ефіру з використанням відеозаписів виконання учасниками наживо власної оригінальної пісні або пісні, наданої Суспільним для тих, хто на першому етапі відбору не виконував оригінальної пісні. Суспільне надасть цим виконавцям пісню «Save this world», з якою Марина Круть виграла мистецький конкурс.
Як повідомляв Укрінформ, Суспільний телеканал UA: Культура транслюватиме фінал Дитячого пісенного конкурсу Євробачення-2021, який відбудеться 19 грудня у паризькому концерт-холі La Seine Musicale, розташованому на острові Іль-Сеґен посеред річки Сена.