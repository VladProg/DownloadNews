У Коломиї, у Національному музеї народного мистецтва Гуцульщини та Покуття, український художник Анатолій Фурлет відкрив ювілейну виставку. Два живописні полотна: «Цикорій цвіте» та «Дзвіночки» виставлені на продаж, щоб допомогти ЗСУ.

Про це у Фейсбуці повідомив Національний музей народного мистецтва Гуцульщини та Покуття, передає Укрінформ.
«В Музеї відбулась знакова для Коломиї подія - свою ювілейну виставку презентував Анатолій Фурлет. Загалом експонується 48 творів художника. Два живописні полотна - «Цикорій цвіте» та «Дзвіночки» - виставлено на продаж, виручені кошти з яких будуть перераховані на потреби ЗСУ», - йдеться у повідомленні музею.






У Коломиї відкрилась виставка картин Анатолія Фурлета /Фото: Національний музей народного мистецтва Гуцульщини та Покуття, Ярема Проців


























































Зазначається, що на відкритті виставки були представлені також альбоми з творами Анатолія Фурлета, які можна придбати. Виставка триватиме до 23 квітня.
«Твори Анатолія Фурлета - це поезія у живописі. Його творчість базується на вивченні традицій, фольклору, народного мистецтва та матеріалізується у живописні полотна. Тут відчутний зв’язок рідної митцю Буковини, його особистого досвіду та філософського мислення», - додають у Національному музеї народного мистецтва Гуцульщини та Покуття.
Фурлет Анатолій Борисович (нар. 13 лютого 1958 р.) — український художник з Буковини, член Національної спілки художників України. Живе та працює в м. Буча Київської області та в м. Чернівці. З 1993 року провів багато персональних виставок та взяв участь у численних всеукраїнських та міжнародних виставках та пленерах. Картини зберігаються в музеях України та в численних офіційних і приватних колекціях багатьох країнах світу.