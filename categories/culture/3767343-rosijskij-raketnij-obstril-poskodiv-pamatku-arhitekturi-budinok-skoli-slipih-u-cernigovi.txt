Пам’ятка архітектури "Будинок школи сліпих" отримала пошкодження внаслідок російського ракетного обстрілу центру Чернігова 19 серпня поточного року.

Про це розповів Укрінформу Володимир Суховерський – директор Чернігівського фахового музичного коледжу ім. Л.М. Ревуцького, корпусом якого є історична будівля по проспекту Миру, 16-а, у Чернігові.
"19 серпня, приблизно об 11:45, мені зателефонували із корпусу музичного коледжу і повідомили, що вибито повністю вхід і розбиті вікна. Я уже знав про "прильот" у драмтеатр. Швидко приїхав і побачив руйнування: розбиті вікна, вирвані двері. Одразу організували прибирання і відновлення навчального корпусу", – сказав він.

За словами Суховерського, внаслідок ракетного обстрілу було пошкоджено вхідні двері та вщент розбито шість вікон історичної будівлі.
За попередніми оцінками, відновлення обійдеться музичному коледжу в кілька сотень тисяч гривень.
"Гроші нам не виділяли. Ми маємо свої за рахунок того, що зекономили на енергоносіях. В опалювальний сезон раніше вимкнули тепло, тому гроші на ремонт є", – говорить директор коледжу.
Під час влучання ракети у драмтеатр дивом залишилася живою студентка 4-го курсу коледжу, розповів викладач Віталій Карпов. Дівчина проводила репетицію у класі гри на флейті біля вікна цокольного поверху, але у якийсь момент вирішила перепочити і присіла за стіл в кутку. У цей момент влетів осколок від ракети і розбив вікно, біля якого студентка щойно стояла.
Як зазначають у коледжі, після цього випадку в разі повітряної тривоги обов’язково прямують в укриття.






Чернігів, проспект Миру, 16-а. Пам'ятка архітектури 1914-1916 рр. "Будинок школи сліпих". 18 вересня 2023 року / Фото: Алла Шершень, Укрінформ































Як повідомлялося, 19 серпня близько 11:30 ранку російські військові ракетою вдарили по драмтеатру в центрі Чернігова. У цей час там відбувалася зустріч виробників дронів та навчальних шкіл з аеророзвідки в рамках заходу "Люті пташки". Унаслідок ракетного удару загинуло семеро людей, серед них – дитина. Крім того, більше 200 людей отримали травми.
За цим фактом Служба безпеки України порушила кримінальну справу. Уже встановлено, що російська армія застосувала по цивільному об’єкту ракетний комплекс "Іскандер".
Матеріал підготовлено в рамках проєкту "Документування впливу війни на культурний сектор в Україні", що здійснюється Інститутом масової інформації у партнерстві з ЮНЕСКО. Ця публікація не виражає будь-якої думки з боку ЮНЕСКО. Автор несе відповідальність за вибір і представлення матеріалів, а також за висловлені в них думки, які не обов’язково відповідають ЮНЕСКО та не зобов’язують Організацію до будь-яких дій.