У Національному літературно-меморіальному музеї Івана Франка у Львові відбулася презентація одного з небагатьох портретів Івана Франка.

Про це в Телеграмі повідомила пресслужба Львівської ОВА, передає Укрінформ.
«Це графічний портрет Івана Франка авторства визнаного майстра Фотія Красицького, з яким письменник зустрівся в українському місці сили – селі Криворівні на Гуцульщині. Унікальність портрету Каменяра авторства Фотія Красицького полягає в тому, що це один з небагатьох портретів, для яких Іван Франко позував особисто», - ідеться у повідомленні.


У Домі Франка часто розповідають про те, що Іван Франко не любив позувати художникам. Довго сидіти без діла, чекаючи, поки художник буде задоволений результатом, здавалося діяльному Франкові марнуванням часу. Саме тому більшість його портретів змальовані зі світлин.






У Львові презентували один з небагатьох портретів Івана Франка, мальованих з натури / Фото: Богдан Мелих

















































В музеї розповіли, що наприкінці 2021 вони отримали від Ольги Крекотень, доньки відомого медієвіста Володимира Крекотня, в дар графічний портрет Івана Франка Фотія Красицького. Портрет зберігався в родині Крекотнів як цінна пам'ятка, адже було відомо, що художник писав його з натури.
Працівники музею планували представити портрет для широкого загалу раніше, проте через карантинні обмеження, а згодом через загарбницьке вторгнення росії Дім Франка не працював за звичним графіком. Проте вже зараз відкритий для відвідувачів.
Окрім того, тут проводять лекторії та майстер-класи для залучення коштів на потреби ЗСУ. Зокрема, 30 квітня, у суботу, запрошують прослухати розповідь правнучки Івана Франка пані Іванки Міліянчук, у якій вона поділиться спогадами про свою бабусю Ольгу Франко та її кулінарні секрети.
Фото: Богдана Мелих