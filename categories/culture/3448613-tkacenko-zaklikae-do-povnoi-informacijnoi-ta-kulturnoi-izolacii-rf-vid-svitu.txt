Україна очікує від Європи конкретних кроків щодо культурної ізоляції російської федерації.

На цьому міністр культури та інформаційної політики України Олександр Ткаченко наголосив під час виступу перед міністрами культури, освіти та спорту Європи, повідомляє Укрінформ із посилання на пресслужбу МКІП.
“З погодження міністрів культури Ради Європи було прийнято рішення зробити цей рік «Роком культури України в Європі». Тому очікую на підтримку колег-міністрів в боротьбі за Україну. Досить казати, що Україна в топі пріоритетів Європи. Хочу бачити не дипломатичні заяви про підтримку, а конкретні рішення. Треба діяти. І не завтра чи післязавтра, а вже сьогодні. Потрібно негайно припинити геноцид українців рашистським режимом Путіна”, - зазначив Ткаченко.
Він укотре наголосив на злочинах рф проти України та закликав до повної інформаційної та культурної ізоляції російської федерації від світу.
Міністр закликав Європу припинити будь-яку співпрацю з установами, що фінансуються з держбюджету російської федерації, та заморозити активи російських культурних центрів у країнах Європи; призупинити членство російської федерації в ЮНЕСКО, бо ця країна порушує Гаазьку та Женевську конвенції та вчиняє військові злочини в Україні; перенести 45-ту сесію Комітету всесвітньої спадщини з Казані до Львова, адже не можна говорити про збереження культурної спадщини в країні, яка зараз її нищить і яка вбиває мирне населення.
Він також закликав заблокувати всі російські пропагандистські рупори на супутниковій платформі Eutelsat та ввести санкції проти російських пропагандистських каналів, які поширюють дезінформацію про війну
Ткаченко нагадав про необхідність надавати реальну фінансову підтримку для відновлення культурної спадщини України та допомогу українським медіа.
Як повідомлялося, президент рф путін 24 лютого оголосив війну Україні і розпочав масштабне вторгнення.