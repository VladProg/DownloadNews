Польський інститут кіно продовжує рішуче стояти за Україну.

Як повідомляє Укрінформ, з такою заявою виступив директор Polski Instytut Sztuki Filmowej Радослав Смігульський (Radosław Śmigulski) на засіданні правління EFAD - European Film Agency Directors, якого цитує пресслужба Держкіно України.
«У нинішніх умовах ми хочемо запевнити членів української аудіовізуальної спільноти та всього українського суспільства в нашій солідарності та підтримці. Не можна допустити ситуації, коли агресор, який атакує демократичну державу, має право без будь-яких наслідків подавати свої фільми для участі в міжнародних фестивалях та культурних заходах… Будь-яка підтримка росії під час окупації її збройними силами територій незалежної України є підтримкою злочинної діяльності окупанта», - підкреслюється в заяві.
Водночас директор Польського інституту кіно зазначив, що «зберігання нейтралітету на цьому етапі також є мовчазною згодою на дії агресора»..
«Настав час, коли байдужість є співучастю у трагедії цілого вільного народу. Сьогодні ми всі стали Україною», - наголосив Смігульський.
Як повідомляв Укрінформ, Європейська асоціація фестивалів (EFA) засудила збройну агресію російської федерації проти демократичної України та заявила про зупинку будь-якої співпраці з державою-окупантом.
Також Венеційська бієнале (La Biennale di Venezia) заявила про повну підтримку українського народу та його митців і засудила неприпустиму військову агресію з боку Росії. Там заявили, що не погоджуються на присутність на своїх заходах офіційних делегацій, установ та окремих особистостей, пов'язаних з російським урядом.
З 24 лютого в Україні триває війна з російськими загарбниками. Вони бомблять українські міста, руйнуючи соціальну інфраструктуру та спричиняючи гуманітарну катастрофу.
Фото: PAP/Marcin Obara