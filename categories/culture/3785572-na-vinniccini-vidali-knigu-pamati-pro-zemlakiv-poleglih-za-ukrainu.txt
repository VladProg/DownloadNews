У Вінниці презентували перший том «Книги Пам’яті полеглих за Україну. Вінницька область», де зібрана інформація про мешканців області, які загинули у боях за незалежність країни з 2014-го по 24 лютого 2022 року.

Про це у Фейсбуці повідомила директорка департаменту інформаційної діяльності та комунікацій з громадськістю Вінницької ОВА Свілана Юзвак, передає Укрінформ.
«Презентували перший том «Книги Пам’яті полеглих за Україну. Вінницька область». У виданні зібрані імена та інформація про 273 загиблих вінничан, які віддали найдорожче – свої життя у боротьбі за незалежність нашої держави у період з 2014-го по 24 лютого 2022 року», - наголосила Юзвак.

За її словами, до Книги Пам’яті полеглих героїв увійшли розповіді та історії про захисників і захисниць Вінниччини.

Перший том книги пам'яті виданий коштом обласного бюджету. Вона вийшла накладом 400 примірників. Частину накладу передадуть у бібліотеки області.
Як повідомлялось, у селі Ягідне Чернігівської області відбулась презентація книги “Боротьба нескорених: злочини російських окупантів на Чернігівщині”.