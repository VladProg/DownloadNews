Автори документального фільму «Депортація 44-46» передали Українському інституту національної пам'яті унікальні відеоматеріали про депортації 1944-1946 років із території сучасної південно-східної Польщі до УРСР.

Як передає Укрінформ, про це повідомляється на сайті УІНП.
«Напередодні виходу стрічки в прокат сценарист Тарас Лазер та продюсерка Олена Яковенко передали матеріали голові УІНП Антону Дробовичу і завідувачці сектора обліку та збереження усних джерел УІНП Тетяні Ковтунович записи свідчень жертв депортації 1944-1946 років, які використовувалися при створенні фільму. Спогади записував Тарас Лазер спільно з науковим консультантом Романом Кабачієм», - ідеться в повідомленні.

Як зазначається, найближчим часом записи будуть оприлюднені на платформі УІНП "Архів усної історії", також у майбутніх планах - їх публікація окремим виданням.
Фільм "Депортація 44-46" Олесі Моргунець-Ісаєнко, який 9 вересня виходить в український кінопрокат, розповідає про масову депортацію понад 480 тисяч українців Лемківщини, Надсяння, Холмщини, Південного Підляшшя, Любачівщини та Західної Бойківщини до УРСР внаслідок підписаної 9 вересня 1944 року угоди про обмін населенням між Польським комітетом національного визволення та урядом УРСР. У фільмі використано хронікальні кадри, тогочасні газети, історичні фотографії та мапи, а історії депортованих відтворено в ігровому й анімаційному сюжетах.

Фільм створено кінокомпанією "UM-Group" за підтримки Державного агентства України з питань кіно.

12 вересня о 14:00 у Києві, в кінотеатрі "Жовтень", відбудеться спеціальний показ стрічки за участі творчої групи картини.
Фото: УІНП, Держкіно