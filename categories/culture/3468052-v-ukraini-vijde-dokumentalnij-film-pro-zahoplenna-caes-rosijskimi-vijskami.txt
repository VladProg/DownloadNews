В Україні вийде документальний фільм про захоплення Чорнобильської АЕС російськими військовими «Що, якби ЦЕ сталося знову?…».

Про це Укрінформу повідомили в національному представництві всесвітньої глобальної мережі Women in Nuclear (WiN) Ukraine, яке є ініціатором створення стрічки.
"Ініціатива Women of Chornobyl ("Жінки Чорнобиля"), що була запроваджена нами минулого року та присвячена роковинам Чорнобильської катастрофи, має своє продовження зараз. Ми готувались зробити відео, присвячене цій даті, згадати, як це було, та розказати про зону відчуження зараз. Але війна змінила наші плани і на перше місце висунула проблему безпеки в ядерній енергетиці. А ще - для усіх нас сьогодні важливо показати нашу єдність, нашу національну ідентичність, нашу силу", - зазначила президент WiN Ukraine Маргарита Раєць.

На думку авторів майбутнього фільму, цього року 26 квітня є не тільки приводом згадати чергову річницю аварії на Чорнобильській АЕС, а й говорити про ситуацію з ядерною безпекою в Україні та усьому світі. Тож WiN Ukraine запросила експертів та очевидців подій для обговорення цієї важливої проблеми, під час якого і виникла ідея створення документального фільму на тему Чорнобиля, війни та ядерної безпеки.
Вони записали серію інтерв’ю з відомими експертами та іншими запрошеними героями, в яких ті поділились своїми враженнями від нещодавніх трагічних подій, оцінками ситуації та думками про майбутнє.
"Щоб зрозуміти, яким міг бути масштаб нової аварії (а цю аварію могло спричинити будь-що: влучення снарядів, припинення енергопостачання, психологічний стрес персоналу) - порівняйте: у 86-му році вибухнув один реактор на Чорнобильській АЕС. Там знаходилось 200 тонн палива. А в сховищі відпрацьованого ядерного палива зараз 2500 тонн палива. І аварія могла б розвиватися за сценарієм АЕС "Фукушіма", що привело до забруднення радіонуклідами значних територій Японії», - зазначив кандидат геологічних наук, старший науковий співробітник Наукового центру радіогідрогеоекологічних полігонних досліджень НАН, член Нацкомісії з радіаційного захисту населення України Юрій Шибецький.
На його переконання, ті, хто захоплюють ядерні небезпечні об’єкти і наражають на небезпеку всю європейську спільноту, "варті Нюрнберзького ядерного трибуналу".






В Україні вийде документальний фільм про захоплення ЧАЕС російськими військами / Фото: ДСП ЦППРВ та з соцмереж






















З 24 лютого по 31 березня Чорнобильська АЕС була захоплена російськими військами. Персонал станції перебував у заручниках, військовослужбовців Нацгвардії захопили в полон. На території ЧАЕС стояли ворожі військові та техніка, проводились обстріли, підривались боєприпаси. Певний час унаслідок бойових дій електростанція не отримувала зовнішнього живлення, необхідного для безпечного зберігання відпрацьованого палива. На території зони відчуження розпочались лісові пожежі, а окупанти не давали змоги їх загасити. Вперше з 1986 року зона відчуження була переведена в режим аварійної готовності.
Women in Nuclear (WiN) Ukraine – національне представництво всесвітньої глобальної мережі Women in Nuclear Global. Основною місією організації є розвиток та підтримка всебічного співробітництва між жінками та чоловіками в атомній сфері, обмін інформацією, знаннями і професійним досвідом, нарощування наукового потенціалу жінок, створення мережі ділових контактів, підтримка жінок у STEM та реалізація відповідних проєктів. За воєнних часів команда організації також займається волонтерською та гуманітарною діяльністю.