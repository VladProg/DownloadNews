Пригодницьке фентезі "Пекельна Хоругва, або Різдво Козацьке" отримало гран-прі на міжнародному кінофестивалі для дітей і підлітків “Чілдрен Кінофест” за підсумками глядацького голосування.

Як передає Укрінформ, про це Державне агентство України з питань кіно повідомляє у Фейсбуці.
До онлайн-показів фестивалю долучилися понад 26 тисяч глядачів з України та Польщі та обрали найкращу дитячу стрічку. Нею стала створена за підтримки Держкіно картина Михайла Кострова “Пекельна Хоругва, або Козацьке Різдво”.
У стрічці йдеться про пригоди козака, який намагається вибратися із пекла. Фільм знятий за мотивами казки Сашка Лірника.
Також під час фестивалю пройшов конкурс короткометражних фільмів, які зняли діти. Організатори отримали понад 100 заявок з усієї України, серед яких обрали 17 фіналістів.

Так, у номінації “Найкращий український дитячий фільм року” (нагорода становить 15 тис. грн) переможцем стала анімаційна робота "Я – птах!" 14-річної Марії Ажислапової з Дніпра. Картина розповідає про маленького пінгвіна, який сприймає чайку за свою маму і тому злітає у небо.
Найкращий фільм у категорії 7-10 років (нагорода - 4 тис. грн) - це анімація "Напад хутряної риби", що розповідає про двох совенят, яких неочікуваний друг врятував із біди. Режисером є 9-річна Анастасія Шинкаренко з Вишневого.
Найкращий анімаційний фільм у категорії 11-14 років (нагорода - 4 тис. грн) – "Чорний лютий" 12-річного Матвія Глазунова, який минулого року здобув головний приз конкурсу зі стрічкою "Мелісса". У Держкіно зазначили, що з 2014 року Матвій вдруге тікає від війни, зараз мешкає у Мукачеві. "Чорний лютий" – це рефлексія війни росії проти України.
Нагороду “Найкращий ігровий фільм" у категорії 11-14 років” отримав горор "Привиди маєтку Міклашевського", режисером якого є 13-річна Поліна Лавриненко із села Біленьке Запорізької області.
Приз глядацьких симпатій, який присуджується за результатом голосування глядачів на сайті фестивалю, та нагороду у розмірі 8 тис. грн отримала анімація "Звідки плями у Саламандри?", режисером якої є 8-річний Василь Короп з Києва.
Під час церемонії журі конкурсу відзначило ще дві роботи. Спеціальну відзнаку журі за “Найкращу режисуру” отримала стрічка "Обереги" 11-річної Даші Ярмолюк із Фастова. Стрічка розповідає про підлітків, які, ховаючись від бомбардування, знаходять у підвалі послання з минулого.
Ще одну Спеціальну відзнаку журі отримав 13-річний Іван Кудренко із Дніпра за комедійну роботу "Потрібен новий телефон".
У Держкіно привітали юних творців із перемогою та повідомили, що фільми-фіналісти будуть доступні до перегляду на YouTube-каналі "Чілдрен Кінофесту".
Як повідомляв Укрінформ, 7 червня стрічка Єви Джишиашвілі "Плай" перемогла у Національному конкурсі фестивалю документального кіно Docudays UA.