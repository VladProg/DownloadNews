Український рок-гурт СКАЙ, якому в цьому році виповнюється 22 роки, вперше дасть великий концерт у Палаці спорту 26 травня, до Дня Києва.

Про це Укрінформу повідомили в PR Batteries agency.
«За традицією концерт має велику благодійну мету. В межах заходу буде презентована співпраця гурту СКАЙ із благодійним фондом “Повернись живим”, а також із фондом “Здоровʼя українського народу”, що впроваджує національну програму “Врятуй кінцівку”, місія якої – зменшення інвалідизації українців, що пов’язана з травмами кінцівок, отриманих внаслідок війни, амбасадором якої є фронтмен гурту Олег Собчук», - зазначають в агенції.
За словами організаторів, програма дістала назву “Подаруй світло”, бо від початку повномасштабної війни СКАЙ “дарує світло”, активно допомагаючи війську.
Тригодинне шоу складатиметься з трьох музичних частин. Програму відкриє відомий український DJ Smile з власним реміксом на трек “Подаруй світло” з шоу барабанщиць, а перше відділення концерту гурт зіграє разом з оркестром Збройних сил України. Одночасно на сцені будуть присутні 40 музикантів оркестру, 20 артистів хору та сам гурт СКАЙ. У спільному виконанні прозвучать багаторічні хіти “Бест друг”, “Тебе це може вбити”, “Подаруй світло”, “Легковажна”, “Струна”, а також новіші - “Напролом” та “Не відступати і не здаватись”.
Акустичне відділення порадує фанів дуетним виконанням пісень “Не йди” зі Златою Огнєвіч, “Іграшкова зброя” з Арсеном Мірзояном, хітом українського TikTok “Іду на Січ”, що була заспівана в дуеті з SANNA, а також “Знак оклику”, яка буде зіграна з вокальною формацією “Піккардійська терція”.
Закриватиме перший великий концерт СКАЙ у Палаці спорту рок-блок з улюбленими хітами, серед яких “Go Go”, “Ідеальна”, “Вертаюсь з перемогою” та рок-версією пісні “Подаруй світло".
Кошти, отримані в благодійному турі “Напролом”, що наразі триває в містах України, будуть спрямовані на проведення операцій пораненим військовим.