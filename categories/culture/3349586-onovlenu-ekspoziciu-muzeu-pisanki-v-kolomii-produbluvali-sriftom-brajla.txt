У Коломиї за підтримки Українського культурного фонду відкрили оновлену експозицію у Музеї писанки. Відтепер ознайомитися з експонатами можуть і люди з вадами зору.

Як передає Укрінформ, про це повідомив Коломийський міський голова Богдан Станіславський на своїй сторінці у Фейсбуці.
«У Музеї писанкового розпису презентували оновлений експозиційний зал. Новою особливістю експозиції є те, що інформаційні таблиці містять надписи шрифтом Брайля, сам музей може запропонувати людям з порушенням зору путівник експозицією музею, де детально описано головні експонати», - зазначив Станіславський.

За його інформацією, оновлений експозиційний зал​ оформлено за проєктом художника Мирослава Ясінського, який чекав на своє втілення 20 років. Також тут встановлені презентаційні екрани, які увінчує художньо-просторова композиція.
Проєкт реалізований завдяки підтримці Українського культурного фонду та держагенції туризму.

Музей писанкового розпису (неофіційна назва Музей «Писанка») — єдиний у світі музей писанки або писанкового розпису в місті Коломия Івано-Франківської області. Оригінальна споруда будинку містить у собі частину пам'ятника писанці, висота якого сягає 13,5 метра, а діаметр 10 метрів. Таким чином, коломийський пам'ятник є найбільшою писанкою у світі. Збірка музею налічує понад 12 000 писанок і декоративних яєць із різних регіонів України та країн світу.
До 30-річчя Незалежності України в Музеї писанкового розпису провели капітальний ремонт в рамках програми Президента Володимира Зеленського «Велике будівництво». Кошторисна вартість робіт сягала близько 7 млн грн. З них 6 млн грн – кошти державного бюджету.
Фото: Богдан Станіславський, Facebook