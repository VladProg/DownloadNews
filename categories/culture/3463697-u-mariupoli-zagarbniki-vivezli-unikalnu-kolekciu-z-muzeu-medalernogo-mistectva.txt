У Маріуполі російські загарбники вивезли унікальну колекцію Юхима Харабета з музею медальєрного мистецтва.

Як передає Укрінформ, про це у Телеграмі повідомила Маріупольська міська рада.
«Загарбники крадуть культурне надбання Маріуполя. Унікальну колекцію Юхима Харабета з маріупольського музею медальєрного мистецтва окупанти вивезли до Донецька», - йдеться у повідомленні.

Зазначається, що цей музей налічував понад 700 експонатів, розміщених на 16 стендах. Усі витвори були раніше передані в дар музею дружиною митця – народною артисткою України Світланою Отченашенко-Харабет. Вона загинула у блокадному Маріуполі в квітні 2022 року.
Як повідомлялося, агресія росії спричинила у Маріуполі одну з найбільших гуманітарних катастроф. Загарбники бомблять беззбройних мешканців, блокують гуманітарну допомогу.
Маріупольський міський голова раніше заявляв, що з початку російського вторгнення у місті загинули до 20 тисяч мирних жителів. За даними Головного управління розвідки МОУ, у Маріуполі зафіксовано перебування 13 російських мобільних крематоріїв для зачистки вулиць від тіл загиблих цивільних мешканців. Усіх потенційних свідків звірств загарбники намагаються ідентифікувати через фільтраційні табори та знищити.
Із заблокованого російськими загарбниками Маріуполя загалом з 24 лютого евакуювалися на підконтрольну українській владі територію близько 150 тисяч мешканців, залишаються у місті ще близько 120 тисяч. Спроби евакуювати цивільних продовжуються.
Маріуполь продовжують боронити бійці полку «Азов», українська морська піхота, мотострілки.