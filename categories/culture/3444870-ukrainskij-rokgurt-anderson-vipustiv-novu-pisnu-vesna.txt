Український рокгурт «Андерсон», учасники якого зараз боронять Україну, випустив нову пісню.

Про це Укрінформу розповів вокаліст гурту Руслан Кириленко.
«Наша нова пісня називається «Весна» і означає для нас новий етап України та її нове українське бароко — новий етап, який очікує Україна. Сама тема пісні — весна — це про відродження, про нові сили, про кохання, про невідворотність нашої весни», — сказав музикант.
Він розповів, що наразі музиканти займаються не творчістю, а більш потрібними справами: дехто в теробороні, дехто працює на тил, плете сітки.

Гурт «Андерсон» встиг доробити пісню до початку повномасштабної війни, почавши навесні минулого року, коли вже було зрозуміло, що проти України готують вторгнення.
«Ми запланували зробити виднограй (відеокліп — ред.) на цю пісню, але ворог зіпсував наші плани. Тому «Андерсон» звертається до своїх прихильників, у кого є така можливість, зробити виднограй на цю пісню. Це має бути відео знищення російської армії українським військом. Але з повагою до ворога, як заведено у козаків, без некромантії та трупів. Ми заздалегідь вдячні! Разом — до української Перемоги!» — сказав Кириленко.
Він додав, що «Андерсон» зробили та записали цю пісню разом із новим басистом — Петром Царенком. Коли придумували цю пісню ще до Петра, то взяли за основу українські веснянки, у абрисах тексту яких вже був Царенко — як герой веснянки.