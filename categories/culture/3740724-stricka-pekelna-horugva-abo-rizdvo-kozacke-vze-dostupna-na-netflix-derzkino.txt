Фільм режисера Михайла Кострова «Пекельна Хоругва, або Різдво Козацьке» відсьогодні можна подивитися на платформі Netflix.

Про це інформує пресслужба Державного агентства з питань кіно, передає Укрінформ.
«Пекельна Хоругва, або Різдво Козацьке» — фільм про рай і пекло, добро і зло, про козаків та нечисту силу. В основі стрічки лежить книжка «Про старого козака, різдвяного чорта, чотири роги й козацький рід» найвідомішого казкаря України Сашка Лірника», - йдеться в повідомленні.
Зазначається, що сюжет розгортається навколо головних героїв, які потрапляють у часи Запорізької Січі. Згідно з повідомленням, фільм фантазійно поєднує ангелів й чортів, рай і пекло, домовиків й ворожок, — усе різноманіття нечисті з давніх українських сказань та легенд, де все балансує між світлом і темрявою. Відсьогодні кіно можна подвитися на Netflix.
Головні ролі виконали Костянтин Лінартович, Григорій Бакланов, Леся Самаєва, Олександр Пожарський, Діна Розовлян, Арам Арзуманян, Володимир Задніпровський та інші. Продюсер картини — Євгеній Д’яченко. Виробник — ТОВ "Кінокомпанія 2016". Фільм виготовлено за підтримки Держкіно. Сума державної фінансової підтримки - 31 млн 792 тис. грн (100% фінансування).
Як повідомляв Укрінформ, на платформі Netflix доступна низка українських фільмів, зокрема, комедія «Сусідка», драма «Памфір», а також серіал«Спіймати Кайдаша».
Кадр з фільму