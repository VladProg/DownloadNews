У столиці Австрії 12 травня розпочалася триденна виставка творів про Україну та нескорений дух її народу одного з найвідоміших українських художників сучасності Івана Марчука.

Про це повідомляє власний кореспондент Укрінформу в Австрії.
"Часто цікавляться, що закодовано у моїх картинах... І у них справді є код, я знайшов ключик до сердець і душ людських", - зазначив під час урочистого відкриття виставки народний художник України Іван Марчук, якому в цей день виповнилося 87 років.

Він додав, що вражений інтересом, який викликала його виставка в історичній будівлі Aula der Wissenschaften, приміщення якої було повністю заповнено відвідувачами. За словами живописця, у найближчі роки він планує зробити нову виставку вже з новими картинами.
Під час урочистої церемонії відкриття з вітальними словами на адресу маестро виступили його колеги та друзі, представник МЗС Австрії, а також посол України в Австрії Василь Химинець. Український амбасадор, поруч з особистими привітаннями Івана Марчука та відзначенням його ролі у представленні України за кордоном, також зачитав слова вітання художнику до Дня народження від Президента України Володимира Зеленського.
"Раніше Ваше мистецтво ігнорували та забороняли, але творчий геній Марчука відповів на це численними шедеврами, у яких живе безмежна любов до України. Навіть далеко від рідного краю Ви плекали нашу національну ідею, а живописні полотна несли у світ великі трагедії та найважливіші події української історії. Ваш життєвий та творчий шлях – це гімн силі та гідності, болі та свободи, які нині відвойовує український народ", - йшлося у зачитаному привітанні від глави Української держави.
Після церемонії відкриття до Івана Марчука вишикувалася черга з бажаючих привітати національну легенду України з 87-річчям.






У Відні виставили 150 творів Марчука в день 87-ліття художника // Фото: Василь Короткий, Укрінформ


















































































Загалом на виставці у Відні представлено ретроспективу з близько 150 творів автора, створених у різний час. Вхід – безплатний.
Захід проходить завдяки друзям художника у Європі та під патронатом Офісу Президента України й за сприяння Посольства України в Австрії – у знак подяки жителям Відня та Австрії, які прихистили десятки тисяч українців.
Як відомо, Іван Марчук – народний художник України, лауреат Національної премії України імені Тараса Шевченка, кавалер ордену Свободи, отримувач відзнаки Президента України "Національна легенда України", член Золотої гільдії Римської академії сучасного мистецтва. 2007-о року потрапив до рейтингу “100 найвизначніших геніїв сучасності”, який уклала британська газета The Daily Telegraph.
У доробку майстра близько 5000 картин, які є на всіх континентах світу. За півстоліття творчої діяльності він провів понад 150 монографічних та 50 колективних виставок.