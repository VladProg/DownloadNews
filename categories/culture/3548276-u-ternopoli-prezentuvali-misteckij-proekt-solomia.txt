Міжнародний мистецький проєкт «Соломія», присвячений видатній оперній співачці Соломії Крушельницькій, презентували у Тернополі.

Про це повідомляє кореспондент Укрінформу.
«Зала нашого музею умістила понад 20 робіт учасників мистецького проєкту, які на живописних полотнах відобразили образ нашої славетної землячки, котрій аплодували оперні і концертні зали кращих театрів в Італії, Іспанії, Франції, Португалії, Росії, Польщі, Єгипті, Аргентині, США та багатьох інших країнах. Презентація проєкту присвячується 150-річчю від дня народження української співачки, ювілей якої відзначатимемо у вересні цього року», - розповів кореспонденту агентства директор обласного художнього музею Григорій Шергей.

За його словами, започатковано проєкт у 2016 році. У ньому представлено твори відомих українських художників, об’єднаних однією метою, – відтворити засобами живопису образи великої співачки, видатних постатей, з якими вона працювала та спілкувалась, відобразити прекрасні куточки України та Італії, пов’язані з Соломією Крушельницькою.






У Тернополі презентували Міжнародний мистецький проєкт «Соломія» / Фото: Суспільне Тернопіль






















Соломія Крушельницька (1872–1952) – видатна оперна співачка кінця ХIХ – першої чверті ХХ століття народилася на Тернопільщині. Навчалася і робила перші кроки на професійній сцені у Львові. Всесвітньовідомою оперною примадонною стала в Італії. Особливе місце у творчості Крушельницької посідала опера Дж.Пуччіні «Мадам Баттерфляй». У травні 1904 року вона блискуче виступила на тріумфальному відродженні цієї опери в театрі «Гранде» у Брешії, хоча кількома місяцями раніше вистава провалилась. В подальшому Крушельницька більше 100 разів виконала партію Чіо-Чіо-сан на оперних сценах світу.
Серед численних нагород та відзнак Крушельницької – звання «Вагнерівська Примадонна ХХ століття». Останні роки життя мешкала і працювала у Львові, передаючи свій багатий творчій досвід студентам консерваторії.