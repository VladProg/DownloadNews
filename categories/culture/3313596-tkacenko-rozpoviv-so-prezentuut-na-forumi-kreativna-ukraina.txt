Міністерство культури та інформаційної політики за підтримки програм USAID «Конкурентоспроможна економіка України» і «Трансформація комунікацій» проведе V щорічний міжнародний форум «Креативна Україна».

Як передає Укрінформ, про це повідомив міністр культури та інформаційної політики Олександр Ткаченко в Телеграмі.
"Він відбудеться вже 23-24 вересня. Серед основних тем дискусій: переосмислення функціонування креативних індустрій після пандемії. Ковід назавжди змінив світ, і в багатьох аспектах повертатися до старих звичних практик стало не ефективно. Як актуалізувати процеси і визначити нові способи для розвитку сфери – і є ключова мета заходу", - написав Ткаченко.
Також на форумі говоритимуть про те, який шлях пройшли креативні індустрії до визнаного сектору економіки, і скільки роботи ще попереду.
Міністр зазначив, що під час форуму презентують напрацювання зі Стратегії розвитку креативних індустрій, діяльність Ради з розвитку креативної економіки, а також нові форми роботи креативних індустрій у постковідну добу.
"На вас чекають панельні дискусії з експертами та політиками, секторальні модулі з кіно, моди, маркетингу, концертної та музичної індустрії, книговидання, дизайну, народних художніх промислів", - додав він.
Як повідомлялося, Міністерство культури та інформаційної політики та Міністерство освіти і науки у середу, 8 вересня, уклали меморандум про співпрацю з метою створення сприятливих умов для підвищення рівня медіаграмотності та критичного мислення населення України.