Вже 599 356 осіб віддали свій голос в опитуванні в застосунку "Дія" "Що будемо робити з гербом срср на щиті монумента “Батьківщина-Мати”?".

Як передає Укрінформ, про це повідомляє Міністерство культури та інформаційної політики у Фейсбуці.
"599 356 осіб уже віддали свій голос у новому опитуванні в Дії! Але питання залишається актуальним. Що будемо робити з гербом срср на щиті монумента "Батьківщина-Мати"? Звільнити нашу "Батьківщину-Мати" від пережитків радянського минулого, ми можемо лише з вами", - йдеться у повідомленні.
Як повідомлялося, Міністерство культури та інформаційної політики 7 липня запустило опитування у застосунку "Дія" "Що будемо робити з гербом срср на щиті монумента “Батьківщина-Мати”?".
Українцям запропонували обрати, як саме вони бачать зміни до монумента: 1. Залишити все як є. 2. Зняти герб срср. 3. Замінити на тризуб — Державний Герб України.