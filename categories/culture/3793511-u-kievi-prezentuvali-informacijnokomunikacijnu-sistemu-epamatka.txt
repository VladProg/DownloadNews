У Києві відбулась презентація інформаційно-комунікаційної системи обліку нерухомих об’єктів культурної спадщини «Державний реєстр нерухомих пам’яток України» (єПам’ятка).

Про це повідомляє кореспондент Укрінформу.
"Завдання щодо розробки реєстру нерухомих пам'яток України перебуває у своїй фінальній стадії реалізації. Ми очікуємо, що 1 січня для більшості користувачів, для тих, хто матиме доступ до відповідного ресурсу, ми зможемо продемонструвати нашу інформаційну систему. Поки що я використовую термін "інформаційна система" до цієї бази даних, оскільки для того, щоб та інформація, яка буде зібрана та представлена до широкого доступу, стала справді Державний реєстром, ми маємо провести ще певну роботу", - сказав під час презентації т. в. о. міністра культури та інформаційної політики Ростислав Карандєєв.

Він зазначив, що наразі по Україні є близько 140 тисяч пам'яток, і понад 100 тис. вже внесено в систему. Це об’єкти культурної спадщини у галузі архітектури, археології, історії, монументального мистецтва, науки і техніки, ландшафту та садово-паркового мистецтва.
За його словами, дуже важливо, щоб ті дані, які вноситимуться місцевими органами влади до інформаційно-комунікаційної системи та майбутнього реєстру, відповідали дійсності.
Заступниця міністра розвитку громад, територій та інфраструктури Наталія Козловська зауважила, що Державний реєстр пам'яток України є якісною складовою гарного збереження культурної спадщини. За її словами, впорядкування реєстру пам'яток дозволить мати якісні процедури, які стоcуються збереження цієї пам'ятки.

"Я впевнена, що наступний крок, який необхідно буде зробити - впорядкувати документацію на цю пам'ятку. Це друга складова цієї якості, і зобов'язань як власних, так і сторонніх осіб по відношенню до того, а що саме є предметом, а яким чином необхідно зберігати та яким чином дотримуватись утримання. І всі ці питання, про які я говорю, потребують якісного впорядкування. І це нам з вами дозволить мати розуміння того, що всі, хто дотичний до цього об'єкту, збережуть його якісну цілісність", - сказала Козловська.
В. о. голови Державної служби України з питань геодезії, картографії та кадастру Дмитро Макаренко підкреслив, що запровадження реєстру є черговим кроком до цифровізації.

За його словами, формування цифрових реєстрів є першим кроком для того, щоб забезпечити належну сумісність та інтероперабельність між різними державними, відомчими системами. "Для того, щоб ці системи бачили один одного, розуміли один одного, і відповідно вже на підставі об'єднаної інформації можна було приймати дійсно виважені управлінські рішення", - зазначив Макаренко.
Під час презентації відзначалося, що впровадження реєстру перешкоджатиме хаотичній забудові в історичних ареалах міст, особливо під час повоєнної відбудови, а також оптимізуватиме процеси охорони пам’яток України на всіх рівнях державного управління.






У Києві презентували інформаційно-комунікаційну систему обліку нерухомих об’єктів культурної спадщини / Фото: Тарасов Володимир. Укрінформ































"єПам’ятка" взаємодіятиме з Єдиною державною електронною системою у сфері будівництва (ЄДЕССБ), через яку забудовники зможуть отримати погодження та дозволи на роботи в історичних містах та на пам’ятках в онлайн-режимі, що знизить корупційні ризики у галузі будівництва.
У межах презентації також відбувся Training workshop, де фахівці показали, як працювати з Державним реєстром нерухомих пам’яток України.
Як повідомляв Укрінформ, у жовтні в Україні стартував спеціальний проєкт «Коріння», присвячений нематеріальній культурній спадщині.