Стримінговий сервіс Netflix анонсував екранізацію коміксу "Ноктерра" Скотта Снайдера і Тоні С. Деніела. За серіал візьмуться розробники "Світу Дикого Заходу" та "Аквамена".

Як передає Укрінформ, про це повідомляє Variety.
Розробкою екранізації займеться сценарист і продюсер Роберто Патіно, відомий своєю участю в серіалах «Сини Анархії» і «Світ Дикого Заходу». Він виступатиме як сценарист, шоураннер і виконавчий продюсер майбутнього проєкту.
У рамках багаторічної угоди Патіно і надалі створюватиме для Netflix оригінальні серіали та інші проєкти.
Виконавчим продюсером серіалу стане режисер «Аквамена» Джеймс Ван, від імені його виробничої компанії Atomic Monster продюсерами також виступлять Майкл Кліар і Роб Хакетт.
Науково-фантастичний пригодницький серіал розповість про Вел Ріггс, «перевізницю», яка переправляє людей і товари безпечними шляхами через світ, оповитий вічним мороком. Живі істоти, що потрапили в пітьму, перетворюються на жахливих монстрів, які називаються тінями.
Фото: Nocterra #3 cover/via Image Comics