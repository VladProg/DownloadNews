В Укрінформі презентували документальний фільм про злочини росіян та український спротив у Херсоні "Тихий терор. Хроніки пекла".



У заході в Медіацентрі Україна — Укрінформ взяли участь режисерка стрічки Елизавета Татарінова і один з її героїв Сергій Павлюк, повідомляє кореспондент Укрінформу.
"Ми хотіли показати інший бік війни. На відміну від Маріуполя, ця війна не така гучна, не така "видовищна", про неї, на жаль, не так багато говорять, зокрема у світових ЗМІ. Але вона є. І фільм - про те, що тиша іноді страшніша за вибухи, про те, що багатотисячне місто опинилося в заручниках у російських окупантів, і люди не можуть розказати про свій біль, бо в них забрали голос", - зазначила Татарінова.
За її словами, росія намагається залишити місто в інформаційній ізоляції, і місія українських митців - нагадувати про захоплене росіянами місто і привертати до нього увагу.
Вона подякувала кожному, хто погодився взяти участь у фільмі і надати свідчення, адже це потребує неабиякої мужності. Вже на етапі монтажу з фільму довелося вилучити відеощоденник мешканки однієї із тимчасово захоплених громад Херсонщини: до неї прийшли працівники фсб, і творці фільму не схотіли наразити на ще більшу небезпеку як її саму, так і її близьких.
Відтак режисерка попросила усіх розповсюджувати фільм і нагадала, що їхня група надає українським телеканалам права на безкоштовний показ стрічки "Тихий терор". Попередній фільм Татарінової «Маріуполь. Хроніки пекла», за її словами, вже побачили глядачі в Німеччині, Іспанії, Канаді та Португалії на найбільших телеканалах цих країн.
Зйомки інтерв'ю з героями фільму - херсонцями, які змогли виїхати з міста, - відбувалися в Києві, Миколаєві та Одесі. За словами Татаріної, багато хто з тих, хто вирвався із захопленого росіянами міста, не хочуть їхати від нього далеко і залишаються на півдні України.

Головний режисер Херсонського обласного музично-драматичного театру ім. Миколи Куліша і організатор проукраїнських мітингів в Херсоні Сергій Павлюк розповів, що для нього участь у фільмі стала своєрідною психотерапією, можливістю висловитися і бути почутим.
Він також повідомив, що багатьох з його знайомих і друзів, які з різних причин не змогли виїхати із захопленого ворогом міста, неодноразово викликали на допити і схиляли до співпраці.
"Я радий з того, що мої друзі - театральні митці до співпраці не пішли", - наголосив режисер.
При цьому він зазначив, що інші погодилися на колаборацію і на вимогу російських загарбників відновили роботу театру.
Учасники заходу в Медіацентрі Україна — Укрінформ мали змогу побачити тизер фільму "Тихий терор".