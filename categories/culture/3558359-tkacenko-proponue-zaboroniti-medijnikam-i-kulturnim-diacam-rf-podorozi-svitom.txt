Світова спільнота має відмежуватися від російської культури як своєрідної "спецоперації", аби не підпадати під вплив пропагандистських меседжів.

Про це повідомив міністр культури та інформаційної політики Олександр Ткаченко під час телемарафону FREEДОМ, передає Укрінформ.
"Україна виграє в інформаційній війні, на думку світових ЗМІ та провідних розвідувальних агентств. Однак я б із ними посперечався, тому що російські канали представлені й у європейському просторі, а особливо - в азійському просторі та країнах Латинської Америки. Нам ще є з чим боротися", - сказав він.
Ткаченко також підкреслив, що боротьба із наративами, породженими великим капіталом, потребує скоординованих зусиль - не лише за допомогою спеціалізованих інституцій, таких як Центр стратегічних комунікацій, а й усіх медіа.
"На жаль, сьогодні також координації не відбувається", - зауважив міністр.
Водночас очільник МКІП зазначив, що російські наративи є достатньо примітивними: це повторення однієї "дези", перекладання провини на іншу сторону тощо. Однак попри очевидність пропагандистських штампів, за широкого фінансування це дає свої плоди. І вільний світ досі інвестує кошти у мовлення російською.
Ткаченко також наголосив, що за позиції російської культури як своєрідної "спецоперації", світова спільнота має відмежуватися від неї, аби не підпадати під вплив пропагандистських меседжів.
"Я вважаю, найперше треба заборонити російським представникам медіа та культури подорожувати вільним світом. Якщо вони так цінують "русский мир" - ведмеді в тайзі або великий Сибір, де подорожують шойгу та путін, – це гідне місце для культури, яка несе ілюзію свободи", - сказав він.
Як повідомляв Укрінформ, понад 120 міжнародних організацій та культурних закладів відмовилися від співпраці з росією з початку її повномасштабного вторгнення в Україну.