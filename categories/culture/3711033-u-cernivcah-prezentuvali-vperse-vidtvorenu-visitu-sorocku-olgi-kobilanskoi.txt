У Чернівцях в Музеї вишиванки презентували вперше відтворену вишиту сорочку Ольги Кобилянської. Її представили в рамках проєкту "Вишивка в одязі видатних українців".

Про це повідомляє кореспондент Укрінформу.






У Чернівцях презентували вперше відтворену вишиту сорочку Ольги Кобилянської / Фото: Віталій Олійник, Укрінформ



















"Як тільки ми познайомилися з Лесею Воронюк, почали трошки співпрацювати, вона сказала, що у них в музеї є сорочка Ольги Кобилянської. І ось минулого року, після презентації відтвореної сорочки Степана Бандери, ми поїхали із Чернівців із багажем. Ми цю вишиванку Кобилянської з усіх боків відфотографували і практично за рік роботи змогли відтворити", - розповідає кураторка проєкту "Вишивка в одязі видатних українців" Тетяна Зез.
За її словами, спочатку фахівці відтворили схему сорочки, визначили правильний крій, який буде візуально подібний до оригіналу, а вже за відтвореною схемою відшивала сорочку майстриня із Львівщини Леся Димчук.
"Особливість презентованої вишиванки Ольги Кобилянської полягає в тому, що вона розшита лелітками. Це перша така сорочка. Техніка виконання сама по собі проста, але була проблема в тому, що вишивальниця шукала такі лелітки, які не линяли, які не вицвітали. Тут асортимент, який може знати тільки досвідчена вишивальниця. Ми питали, чи лелітки були нашиті на бісер, чи просто сама по собі лелітка. Тому що на фотографії це не дуже видно. Нам прийшлося приїхати подивитися, виявилося, що на бісері. Ми повторили", - зазначила Тетяна Зез.
Також кураторка проєкту "Вишивка в одязі видатних українців" розповіла, що відтворені вишиті сорочки історичних постатей виготовляють на замовлення відомих нині українців. Зокрема, Ігор Козловський має в приватній власності сорочку Шевченка, Ахтем Сеїтаблаєв викупив сорочку Михайла Старицького. Подружжя Гиричів викупили сорочки Заньковецької і Старицького.
Відтворену сорочку Ольги Кобилянської виготовили на замовлення керівниці Музею вишиванки Лесі Воронюк і саме вона була одягнена у цю сорочку під час презентації.
Як повідомляв Укрінформ, раніше в рамках проєкту "Вишивка в одязі видатних українців" відтворену сорочку Степана Бандери подарували генералу Валерію Залужному.