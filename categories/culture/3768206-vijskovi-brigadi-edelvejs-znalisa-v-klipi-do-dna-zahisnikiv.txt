До Дня захисників та захисниць України гурт T.HUTSULS з Коломиї випустив пісню "Рекрутська" і кліп, у якому знялися військові бригади "Едельвейс".

Про це Укрінформу повідомила команда гурту.
“Це пісня жалю, пісня туги за коханим, за сином, за братом, за чоловіком, за батьком. Пісня-сповідь, яка звучить увечері, коли жінки зібралися разом за великим столом, де пустують місця – місця чоловіків, яких вони чекають з війни. Голос кожної жінки, дівчини звучить настільки пронизливо, що долунає до фронту і підтримує її героя”, – розповіла вокалістка T.HUTSULS Алекса Цимбал.
Попри сумний лейтмотив, “Рекрутська” від T.HUTSULS має переможний фінал. Цитування у пісні мелодії знаменитого гуцульського танцю аркан, під час якого опришки готувалися до бою, перемикає слухача на оптимізм і вселяє віру в перемогу України.

“Сила духу гуцулів, голос наших предків здатні гори перевертати - не те щоб долати ворогів. Українці зараз згуртовані як ніколи - у своїй священній боротьбі та вірі в нашу перемогу”, - розповів автор “Рекрутської”, генеральний продюсер T.HUTSULS Михайло Балух.

Зазначається, що водночас із прем’єрою пісні “Рекрутська” відбувається презентація однойменного відеокліпу, знятого режисером Григорієм Рибою та оператором Сергієм Князєвим. У цій роботі знялися мужні воїни 10-ої окремої гірсько-штурмової бригади «Едельвейс». Об’єктив камери спіймав не тільки воєнні кадри, а й унікальний аркан у виконанні легендарних «Едельвейсів» - при вечірній ватрі, в обіймах гір. Символічно, що прем’єра кліпу відбувається в день народження 10-ої ОГШБ, яке припадає на 1 жовтня.
Як повідомляв Укрінформ, 14 липня 2023 року Верховна Рада змінила дати трьох свят. Відтепер Різдво Христове офіційно відзначатиметься в Україні 25 грудня, а не 7 січня, День Української Державності – 15 липня, а не 28 липня, День захисників і захисниць України – 1 жовтня, а не 14 жовтня.
Фото: Кадр з кліпу