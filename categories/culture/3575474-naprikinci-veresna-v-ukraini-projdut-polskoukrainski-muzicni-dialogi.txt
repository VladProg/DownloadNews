Упродовж 25-29 вересня у Києві, Житомирі, Кропивницькому і Черкасах відбудуться концерти камерної музики в рамках “Польсько-українських музичних діалогів”.

Про це Укрінформу повідомив відомий польський диригент українського походження, голова фундації Pro Musica Viva Роман Ревакович.
Як зазначив Ревакович, перший концерт з циклу “Польсько-українських музичних діалогів” відбудеться 25 вересня в Концертному залі Національної музичної академії України в рамках фестивалю “Київ Мюзік-Фест”. Другий концерт відбудеться 26 вересня у концертному залі Житомирської філармонії; третій - 28 вересня у концертному залі Кропивницькій філармонії; четвертий – 29 вересня у концертному залі Черкаської філармонії.
У них візьме участь Національний ансамбль солістів «Київська камерата», соліст – Дмитро Таванець (фортепіано), під диригуванням маестро Реваковича.
Під час концертів звучатимуть твори українських композиторів Валентина Сильвестрова, Євгена Станковича, а також польських композиторів Кшиштофа Пендерецького, Генрика Гурецького, Вітольда Лютославського та інших. Зокрема, звучатимуть “Три серенади” для фортепіано та струнного оркестру Cильвестрова, “Елегія пам’яті Станіслава Людкевича” для струнного оркестру Євгена Станковича, Сінфонієтта для струнних Пендерецького, “Траурна музика” для струнного оркестру Лютославського, концерт для фортепіано та струнного оркестру Генрика Гурецького, “Чотири твори в польському стилі” для струнного оркестру Станіслава Морито, “Гірська рапсодія” для струнного оркестру Бенедикта Коновальського тощо.
Концертний проєкт “Польсько-українські музичні діалоги” відбувається у співпраці зі Спілкою композиторів України, Національною музичною академією України та філармоніями у Житомирі, Кропивницькому та Черкасах. Захід фінансово підтримують міністерство культури та національної спадщини Польщі, місто Варшава, фонд Creators for Ukraine та Польський інститут у Києві.