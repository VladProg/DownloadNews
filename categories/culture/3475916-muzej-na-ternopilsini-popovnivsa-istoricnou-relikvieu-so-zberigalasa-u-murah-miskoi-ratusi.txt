Металевий тубус із історичним документом, який знайшли під час реставрації ратуші у Теребовлі, що на Тернопільщині, передали у місцевий музей-майстерню.

Про це кореспонденту Укрінформу повідомив директор музейної установи Ярослав Ярошевський.
«У металевому тубусі виявили на пергаменті і виправленої козячої шкіри документ, датований 1938 роком. У ньому зазначено, що будівля ратуші у Теребовлі, найстарішому місті Тернопільщини, зведена у 1869 році. Саму ж ратушу добудували на початку минулого століття. У документі зазначено історію зведення будівлі міської ратуші, перелік колишніх очільників магістрату та меценатів, які сприяли відбудові вежі після її знищення під час пожежі у воєнні роки», - розповів Ярошевський.
















За його словами, тодішня вежа мала 4 годинники, оглядовий майданчик. Разом із знайденим металевим тубусом із історичним документом, в музей передано металевий герб Теребовлі, найстарішого княжого міста на Тернопільщині, яке вперше згадується у літописі у 1097 році.
Як повідомляло агентство, у 2020 році міську ратушу у Теребовлі за графічними малюнками реконструювали із збереженням її автентичних архітектурних особливостей, які були притаманні цій споруді в XIX столітті.
Фото: Олег Снітовський