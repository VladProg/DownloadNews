Київський муніципальний академічний театр опери і балету для дітей та юнацтва 8 вересня о 18:00 відкриє 41-й театральний сезон музично-драматичною виставою “Розстріляне Відродження”.

Як передає Укрінформ, про це повідомляє Міністерство культури та інформаційної політики.
“Музично-драматична вистава “Розстріляне Відродження” нагадає про жахливі історичні події у не менш трагічні часи, коли росіяни знову прийшли на нашу землю вбивати, відбирати, русифікувати і знищувати українську націю”, - ідеться в повідомленні.
У МКІП нагадали, що у 1920-1930-ті роки українських діячів культури переслідували та знущалися з них. Попри все, саме тоді відбувся неймовірний підйом української творчості. Українські митці подарували світу геніальні твори у різних жанрах – музиці, літературі та живописі. Проте радянська влада завжди була проти українського мистецтва. Такі видатні митці як Лесь Курбас, Євген Плужник, Микола Хвильовий, Михайло Драй-Хмара та Микола Куліш відчули на собі жах радянських репресій. Українських творців або фізично знищили, або намагалися знищити морально. Таких репресованих українців близько 30 тисяч.
Режисер-постановник вистави - соліст гурту “Авіатор” Дмитро Тодорюк, диригент - народний артист України Василь Василенко, хормейстер - заслужений працівник культури України Анжела Масленнікова. Героя зіграє учасник Антитерористичної операції Олександр Рудько. Солісти: Ганна Твердова (сопрано), Любомир Клюфінський (альт), Георгій Матвіїв (бандура).
Київський муніципальний академічний театр опери і балету розташований за адресою: вулиця Межигірська, 2.
Як повідомляв Укрінформ, у липні у Харкові відбувся допрем'єрний показ фільму режисера Тараса Томенка “Будинок “Слово”. Нескінчений роман”, який розповідає про митців Розстріляного відродження.