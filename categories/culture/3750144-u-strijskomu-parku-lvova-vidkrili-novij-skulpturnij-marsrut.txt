У Стрийському парку встановили колекцію сучасної скульптури, яка формує новий «Скульптурний маршрут». Ще під час встановлення деякі з представлених творів викликали резонанс і широке обговорення серед львів’ян.

Про це повідомляє Львівська міська рада, передає Укрінформ.
«Ідея виникла, коли ми придумали Львівський тиждень скульптури, перший акцент якого – скульптура в публічному просторі. У нашому просторі дуже багато монументальної пропаганди, різних пам’ятників, а творчих робіт митців обмаль. Саме тому ми прийшли до того, що Львів має стати плацдармом для творчих висловлювань скульпторів і художників», - розповів куратор проєкту, засновник Артцентру «Я Галерея» Павло Гудімов.






У Стрийському парку Львова відкрили новий «Скульптурний маршрут», який викликав чималий ажіотаж у містян / Фото: Роман Балук































З його слів, в межах тижня скульптури у Львові буде відкрито два мистецькі маршрути – у Стрийському парку, та “Вулична галерея Шевченка”, який планують відкрити наприкінці вересня. А 20 вересня відкриється головний проєкт тижня скульптури – “Нове і старе” в Палаці мистецтв.
«Скульптурний маршрут» у Стрийському парку об’єднав вісім скульптур. Їх поєднує матеріал, з якого виготовлені твори мистецтва - сірий граніт з українських кар’єрів. Деякі скульптури є абстрактним символом, деякі продовжують тему класичного мистецтва, але новою сучасною мовою. Тут є можливість познайомитись з творчістю Йошина Огати, в якого переважають абстрактні форми та звернення до чотирьох стихій. У роботі «Вода» скульптор осмислює японську легенду про створення рідних йому островів, гармонію і ритм природи. Від українського митця та співкуратора Канівського симпозіуму Олександра Дяченка представлено кілька робіт, де домінують людські архетипові образи. Також відвідувачів зустрінуть скульптури Василя Корчового, Віталія Протосені, Олега Капустяка та болгарина Здравка Здравкова.
Маршрут сформований з колекції Канівського скульптурного симпозіуму, який організовує Мистецьке об’єднання «ЧервонеЧорне». Під час таких щорічних зустрічей в Каневі збираються скульптори з усього світу, їм дають матеріал і кожен створює свою мистецьку роботу. Вісім скульптур, які привезли до Стрийського парку, власне й створили в різні роки під час симпозіумів.
Скульптуру, яка викликала найбільший резонанс і обговорення ще до відкриття виставки – робота Василя Корчового «Впевнена» (2021 рік). Вона теж була створена під час симпозіуму і вже 2 роки стоїть у Каневі, її фотографують, розглядають, але такого інтересу, як у Львові, вона ніколи не викликала.
«Насправді це доволі традиційна скульптура: вона зроблена з каменю, є пропорції, антропоморфна форма. Але через “стандарти краси”, які є в соціумі, вона викликає шквал обговорення. У Львові дуже поширена демократична дискусія довкола мистецтва, тому ми свідомо розуміли, що саме ця скульптура буде предметом для діалогу та обговорення. Ця скульптура викликає безліч емоцій, але не залишить нікого байдужим. У йому й цінність мистецтва. Закликаю всіх, хто дивився на фото і обговорював в соцмережах цю роботу, прийти і подивитись на неї вживу», – наголосив куратор виставки.
Важливо, що маршрут був схвалений управлінням екології Львова, відтак ґрунти та рослинність не постраждають завдяки використанню спеціальних простих конструкцій фундаментів.
Проєкт буде доступним для всіх до листопада 2024 року.