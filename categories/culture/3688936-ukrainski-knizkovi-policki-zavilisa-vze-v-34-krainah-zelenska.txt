У Північній Македонії та Намібії відкрили "Українські книжкові полички".

Загалом проєкт реалізований у 34 країнах, повідомила дружина Президента Олена Зеленська у Телеграмі, передає Укрінформ.
"Північна Македонія першою з Балканських країн прийшла на допомогу Україні, надавши важке озброєння. У місті Скоп’є, столиці цієї сонячної держави, є Національна й університетська бібліотека Святого Климента Охридського, пам’ятник якому встановлено й у серці нашої столиці – Києво-Печерській лаврі. Ця бібліотека є одним із перших і найбільших відповідних закладів у Республіці Північна Македонія", - зазначила перша леді.
Також вона розповіла, що від України до Намібії 13 тис. кілометрів, але в цій країні дуже активна українська громада, яка проводить на підтримку нашої держави різні заходи - від мирних маршів до фестивалів українського кіно.
Дружина Президента зауважила, зокрема, що у місті Віндгук розташований The Village – культурний центр, що поєднує мистецькі та коворкінгові простори, є місцем проведення конференцій, панельних дискусій із місцевими діячами культури й бізнесу, заходів Тижня моди, дебатів тощо.

"І ось у закладах цих країн відкрилися наші «книжкові полички». Вдячна МЗС України та посольствам України за активну підтримку й реалізацію на місцях. У межах цього проєкту передаємо найкращу українську літературу в перекладі й оригіналі місцевим бібліотекам", - підкреслила Зеленська.

Перша леді нагадала, що нині проєкт "Книжкової полиці" охопив уже 34 країни.
Як повідомляв Укрінформ, проєкт "Книжки без кордонів" реалізується під патронатом першої леді Олени Зеленської, спільно із МКІП, Міністерством закордонних справ та Українським інститутом книги.
Фото: ОП