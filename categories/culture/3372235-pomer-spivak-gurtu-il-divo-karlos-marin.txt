У віці 53 років помер Карлос Марін, один з чотирьох солістів відомого у світі квартету Il Divo.

Як передає Укрінформ, про це повідомив гурт на сторінці у Твіттері.
«З важким серцем повідомляємо вам, що наш друг Карлос Марін пішов із життя. За ним будуть сумувати його друзі, родина та шанувальники. Ніколи не буде іншого голосу чи духу, як у Карлоса», - заявили в Il Divo.
У гурті також додали, що вони вчотирьох співали в Il Divo впродовж 17 років.
За даними Sky News, Маріна днями госпіталізували до лікарні Манчестера (Велика Британія). Він перебував у відділенні інтенсивної терапії. Водночас причина його смерті не уточнюється.
Раніше група відклала виступи в рамках свого турне в надії, що Марін одужає.
Il Divo - міжнародний квартет виконавців з консерваторською підготовкою та оперними голосами в стилі Classical Crossover, занесений в Книгу рекордів Гіннеса (у 2006 році) як найуспішніший комерційний міжнародний поппроєкт.
Фото: Johnny Louis/Getty Images