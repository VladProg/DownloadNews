«Укркінохроніка» розпочала роботу над повнометражним художнім фільмом «Дуель через океан» про видатних режисерів Василя Авраменка та Івана Кавалерідзе і заявила про амбіції паралельно зняти присвячений їм документальний фільм.

Про це повідомив на пресконференції в Укрінформі директор студії “Укркінохроніка”, генеральний продюсер проєкту Володимир Авраменко.

Володимир Авраменко

“Українська студія хронікально-документальних фільмів починає завдяки Українському культурному фонду продюсувати написання сценарію художнього фільму «Дуель через океан». Ми розповімо про дві зіркові постаті — це Василь Авраменко та Іван Кавалерідзе, які одночасно в 1930-х роках, коли зароджувалася кіноіндустрія, почали знімати - Василь Авраменко в Канаді та Америці, а Іван Кавалерідзе в радянській Україні - фільми “Запорожець за Дунаєм” та “Наталка Полтавка”. Для держави дуже цінно розповісти нашій спільноті про ці дві потужні постаті, які дійсно підносили українську культуру в 1930-их роках”, - сказав Володимир Авраменко.
Він висловив переконання, що кіностудія здатна знімати не тільки документальне кіно, а й художнє, а саме “потужний художній фільм про цих двох титанів” українського кінематографу.
“Хочу ще відкрити невеличкий секрет — крім того, що ми зараз пишемо сценарій художнього фільму і будемо його знімати, ми хочемо зняти документальний фільм про ці постаті. Є дуже багато матеріалів — і в архівах взагалі, і в архівах "Укркінохроніки" - і про Івана Кавалерідзе, і про Василя Авраменка. Думаю, що ми, передуючи зйомкам художнього фільму, створимо потужний документальний фільм”, - зазначив керівник кіностудії.
У свою чергу автор сценарію Андрій Хохолкін зауважив, що основна цінність цього проєкту полягає в тому, що він дає чітку відповідь на питання, що може Україна показати світу.

Андрій Хохолкін

“Відповідь дуже проста: українці вже це зробили наприкінці 1930-их років. Свідченням успішності цих проєктів, зацікавленості світу українською культурою є вартість квитків на українські фільми, які були в той час. Якщо середньостатистична вартість квитка на американський фільм була 25 центів, то на фільм Василя Авраменка “Наталка Полтавка” - сягала 75 центів. Тобто нам усім варто пам’ятати, хто ми є, ці “золоті” історії треба знаходити, згадувати і реалізовувати в доступних нам форматах для того, щоб увесь світ знову почув про величезну і феноменальну українську культуру”, - наголосив він.
Він додав, що ідея фільму — показати конкуренцію двох геніальних режисерів, кожен з яких на початку режисером не був: Василь Авраменко був балетмейстером і його називають батьком українського танцю, а Іван Кавалерізде був скульптором. Але обидва прийшли в кінематограф і досягли вражаючих результатів.


“Конкуренція цих двох людей, які одночасно працюють з одним і тим самим матеріалом, сутичка двох позицій, двох режисерських бачень одного й того ж матеріалу — це і є основою роботи над цим сценарієм”, - сказав Хохолкін.

Він зазначив, що сценарій побудований на реальних подіях, його написанню передували ретельна робота в архівах і зустрічі з експертами.
“Мені важливо показати не просто двох головних героїв, якими вони запам’яталися сучасникам, а й за яких умов вони створювали свої шедеври, розкрити той світ, в якому вони творили”, - зауважив сценарист.
Як зазначалося, сценарій (власне, перший його драфт) на сьогодні завершений. Найближчим часом, до 15 листопада, він буде підготовлений для презентації Українському культурному фонду, за допомогою якого робота над ним реалізується. Проєкт фільму планується подати на найближчий пітчинг Держкіно у 2022 році. Також за коштами для проєкту будуть звертатися до діаспори в Канаді і Америці.
“Якщо в 2022 році ми виграємо пітчинг Держкіно та отримаємо фінансування, то в тому ж році почнемо підготовку до реалізації цього проєкту”, - повідомив Володимир Авраменко.
Фото Інни Бородаєвої