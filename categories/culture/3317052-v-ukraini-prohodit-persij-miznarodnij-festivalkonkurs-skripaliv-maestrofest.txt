В Україні триває І Міжнародний фестиваль-конкурс ім. Богодара Которовича «MAESTRO-Fest» виконавців на струнно-смичкових інструментах.

Про проєкт розповіли на пресконференції в Укрінформі його учасники й організатори з БО “Культурно-мистецький благодійний фонд «Київ-Класік».
Метою проєкту є підтримка державного святкування 80-тої річниці Богодара Которовича, увічнення імені митця, актуалізація культурної спадщини постаті українського та світового мистецтва ХХ-ХХІ століття на міжнародному рівні.

Як розповіли організатори, на участь у І Міжнародному фестивалі-конкурсі ім. Богодара Которовича «MAESTRO-Fest» подали заявки близько 100 конкурсантів. Окрім українців, у відборі взяли участь скрипалі з Німеччини, Австрії, Нідерландів, Латвії, Литви, Естонії, Румунії, Молдови. Для прослуховування було зібрано понад 30 годин музичного матеріалу, який журі конкурсу вивчатиме, щоб визначити тих виконавців, які пройдуть до ІІ туру.
“Також до переліку подій на честь вшанування відомого скрипаля увійде створення сайту, де будуть вперше опубліковані матеріали культурної спадщини маестро, частина унікального доробку родинного архіву Богодара Которовича, а також розробка буклета-книги «Богодар Которович. Фрагменти незавершеної повісті» та документального фільму «Шляхи і кроки Богодара Которовича», - розповіла відома українська піаністка, народна артистка України Євгенія Басалаєва, авторка і керівниця проєкту «MAESTRO-Fest. Богодар Которович».

Україна має сильну скрипкову школу, а конкурс імені Богодара Которовича є “найкращим букетом уславлення видатного маестро”, вважає народний артист України Кирило Стеценко, скрипаль, композитор, член журі фестивалю-конкурсу.

“Плодами його діяльності є надзвичайно сильна скрипкова школа України. Це його заслуга і його учнів. І на тлі участі в конкурсі представників багатьох країн ядро лідерів становить усе ж Україна, і це дуже добре навчені люди, це високий клас. І чудово, що ми започатковуємо цей конкурс, і це гарний час, коли ми можемо продемонструвати ці плоди вже через покоління творчості Богодара Антоновича на конкурсі, який є найкращим букетом уславлення нашого видатного маестро”, - сказав Стеценко.
Організатори також анонсували проведення ІІ туру фестивалю-конкурсу, який відбудеться 6 жовтня у Великій залі ім. В. Сліпака Національної музичної академії ім. П. Чайковського, а також урочистий гала-концерт Фестивалю віртуозів «MAESTRO-Fest. Український Паганіні», який відбудеться 7 жовтня у Колонній залі ім. М. Лисенка Національної філармонії.
Богодар Которович (1941-2009) - видатний український скрипаль, диригент, педагог. Маестро Которович став єдиним українським скрипалем, який один із небагатьох музикантів світу був удостоєний честі грати на унікальній скрипці Нікколо Паганіні «CANNONE» («Вдова Паганіні»), яку у 1999 році спеціальним літаком було привезли з Генуї до Києва для концертних виступів видатного музиканта.
Із постаттю відомого митця пов’язана ціла епоха становлення національного музичного мистецтва, зокрема, фундація сучасної української скрипкової школи та заснування першого в Україні міжнародного конкурсу юних скрипалів.