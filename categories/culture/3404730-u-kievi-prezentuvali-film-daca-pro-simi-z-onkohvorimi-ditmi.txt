До Міжнародного дня онкохворої дитини в Києві відбувся допрем’єрний показ документальної стрічки режисера Олексія Смоляра “Дача”.

Презентація відбулась у Мистецькому Арсеналі, повідомляє кореспондент Укрінформу.
"Ідея фільму проста: ми хотіли зробити не лише емоційний мистецький витвір і документалістику, а й створити інструмент, завдяки якому можемо когось врятувати та допомогти безпосередньо дітям. Друге: нашою задачею була робота зі стереотипами та ізоляцією, від якої страждають родини і всі, хто бореться з хворобою. Ми хотіли показати історію любові, доброти та історію про те, що кожна людина може зробити щось велике, якою б вона не була", - сказала продюсерка та сценаристка стрічки Ольга Гібелінда.






У Києві відбулася презентація фільму «Дача» / Фото: Євген Котенко, Укрінформ































Фільм присвячений київському центру “Дача” благодійного фонду “Запорука”, який опікується онконедужими дітьми та їхніми родинами. Героями стрічки стали діти, батьки та їхні “ангели-помічники” — працівники фонду “Запорука”, психологи та лікарі. Центр “Дача” був створений у 2009 році. За весь час свого існування тут безкоштовно зі своїми родинами проживали 1270 дітей різного віку з різних куточків України.
За словами засновниці благодійного фонду Наталії Оніпко, фільм розповідає про сенс життя, сімейні цінності та віру у власну перемогу.
У фільмі повідомляється, що щорічно у світі приблизно у 400 тисяч дітей та підлітків діагностують рак. У 2020 році в Україні онкозахворювання виявили у 1442 дітей. У країнах з високим рівнем доходу від раку виліковуються понад 80% хворих, тоді як у багатьох країнах із середнім та низьким рівнем розвитку цей показник становить менше 30%.
Як повідомлялося, 16 лютого відбудеться прем'єра стрічки "Дача". Глядачі можуть придбати благодійні квитки в мережі кінотеатрів "Планета Кіно" та в медіасервісі MEGOGO. Усі виручені кошти будуть спрямовані на утримання центру «Дача».
Фільм створений за Грантом Президента України 2020-го року, що надається молодим діячам у галузі кінематографії для створення і реалізації творчих проєктів.
Зйомки стрічки "Дача" (робоча назва "Янголи/Дачі") стартували рік тому — в лютому 2021 року - та тривали майже три місяці. Над картиною працювали: режисер Олексій Смоляр, оператор та режисер монтажу Ангел Ангелов, композитор Артем Бабурін, продюсерка та сценаристка Ольга Гібелінда, співпродюсерка Світлана Тарасова.