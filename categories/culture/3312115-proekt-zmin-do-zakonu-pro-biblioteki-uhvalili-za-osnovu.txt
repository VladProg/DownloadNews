Верховна Рада ухвалила в першому читанні законопроєкт №5002 "Про внесення змін до Закону України "Про бібліотеки і бібліотечну справу", який передбачає, зокрема, створення Національної електронної бібліотеки України.

Як передає кореспондент Укрінформу, відповідне рішення підтримали 328 народних депутатів.
Законопроєкт спрямований на вдосконалення механізмів управління бібліотечною справою, на належне законодавче врегулювання суспільних відносин, пов'язаних із формуванням, збереженням та використанням бібліотечно-інформаційного ресурсу України з метою підвищення рівня культури і освіченості населення, а також на зростання обсягів надання якісних бібліотечних послуг.
Він передбачає, зокрема, створення Національної електронної бібліотеки - комплексної інформаційної системи, яка містить електронні копії друкованих видань, аудіовізуальних документів.
У новій редакції закону пропонується розширити та оновити поняттєвий та термінологічний апарат, зокрема, додати низку нових термінів та уточнити існуючі (наприклад, додані терміни «бібліотечний пункт», «електронна база даних», «електронний документ», «книжкова пам’ятка», «національна бібліографія» тощо).
Проєктом пропонується також уточнити завдання державного управління у бібліотечній сфері та відповідні функції центрального органу виконавчої влади у сфері культури. Зокрема, пропонується вилучити ряд функцій, зміст яких викликає різночитання, не відповідає визначеній термінології, а тому не можуть бути реалізованими.
У документі запропоновано сучасну класифікацію бібліотек за формами власності та значенням; за суспільним призначенням.
Проєктом пропонується визначити та закріпити функції бібліотек: уточнити відповідно до міжнародних стандартів завдання та функції національних та державних бібліотек; уперше пропонується закріпити функції публічних бібліотек (відповідно до Маніфесту ІФЛА/ЮНЕСКО про публічні бібліотеки), а також обласних універсальних наукових бібліотек як головних регіональних.
Також конкретизуються норми про спеціальні бібліотеки, а норми щодо створення, реорганізації та ліквідації бібліотек приводяться у відповідність до законодавства про юридичні особи.
Крім того, запропоновано інший механізм реорганізації чи ліквідації публічних бібліотек, що має убезпечити їх від хаотичного закриття та не допустити обмеження прав громадян на бібліотечне обслуговування.
Водночас пропонується ввести поняття піклувальної ради бібліотеки як дорадчого колегіального органу, основним завданням якого є сприяння розвитку бібліотеки.
Також у проєкті унормовано функціонування обмінних бібліотечних фондів, приділено увагу питанню збереженню бібліотечних фондів, особливо книжкових пам’яток, у тому числі шляхом оцифрування та відкриття широкого доступу до них за допомогою електронних бібліотек, введено норми щодо посилення соціальних гарантій працівників бібліотек.