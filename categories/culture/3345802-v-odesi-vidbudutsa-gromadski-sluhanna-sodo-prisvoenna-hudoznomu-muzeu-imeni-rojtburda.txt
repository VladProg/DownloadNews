В Одесі відбудуться громадські слухання, учасники яких обговорять питання про присвоєння Художньому музею імені відомого художника і директора цього закладу Олександра Ройтбурда, що помер у серпні на 60-му році життя.

Про це повідомила пресслужба Художнього музею у Фейсбуці, передає Укрінформ.
«Департамент культури, національностей, релігій та охорони об'єктів культурної спадщини ОДА оголосив про громадське обговорення питання щодо присвоєння нашому музею імені Олександра Ройтбурда. Ми дуже просимо до 20 грудня надіслати листа на електронну пошту cultura_region@odessa.gov.ua й розповісти про ставлення до цієї ідеї. Будемо вдячні, якщо до обговорення долучаться громадські організації», - йдеться у повідомленні.
Зазначається, що останні три роки свого життя Ройтбурд присвятив музею. За цей час робив усе для того, щоб Одеський художній став одним з найвідвідуваніших музеїв країни. Зараз його відвідують не лише гості Одеси з усієї України, а й туристи з-за кордону.
«За цей час колекція музею поповнилася майже на 1000 експонатів, - наголосили в музеї, - це й дарунки сучасних художників, меценатів, колекціонерів, а також велика частина власної колекції Олександра. Останнім проєктом, який Ройтбурд встиг втілити за життя, стало оновлення експозиції сучасного мистецтва «ХХ-ХХІ: від двадцятих до двадцятих». Завдяки цьому фокус нашої експозиції змінився: «з місцевої художньої школи на загальноукраїнське коло видатних митців», - підсумували в музеї.
Як повідомлялося, у жовтні Президент Володимир Зеленський підписав указ про надання Одеському художньому музею статусу національного. Кабінету Міністрів доручено опрацювати в установленому порядку питання щодо проведення ремонтно-реставраційних робіт на будівлі-пам'ятці національного значення, в якій розміщується музей.
Також Президент доручив Одеській облдержадміністрації спільно з Одеською облрадою опрацювати питання щодо присвоєння музею імені Oлександра Ройтбурда.