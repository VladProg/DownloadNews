У Харкові ввечері 13 квітня відкрився шостий щорічний фестиваль класичної музики KharkivMusicFest.

Про це повідомляє кореспондент Укрінформу.






Відкриття KharkivMusicFest / Фото Олександр Осіпов































Концерт-відкриття відбувся у Харківському національному академічному театрі опери та балету ім. Лисенка/Схід Опера. З міркувань безпеки глядацьку залу не відкривали – і музиканти, і глядачі розмістилися на самій сцені, яка є дуже великою.
Концерт відкрила народна артистка, одна з найвідоміших скрипальок України Богдана Півненко, яка виконала композицію «Пори року» Антоніо Вівальді. Крім цього всесвітньо відомого циклу, програма об’єднала твори сучасних українських композиторів Золтана Алмаші і Олександра Гоноболіна, а також «Пори року в Буенос-Айресі» Астора П’яццоли.
На сцені грав фестивальний оркестр KharkivMusicFest, який об’єднав музикантів Харківського національного академічного театру опери та балету ім. Лисенка/Схід Опера, Харківської обласної філармонії, Харківського молодіжного академічного симфонічного оркестру та Харківського університету мистецтв ім. Котляревського.
«Щорічна традиція дарувати харків'янам прекрасні твори класичної музики у виконанні кращих музикантів України та світу, створюючи культурні мости між містами нашої країни, поєднуючи її зі світом — це те, що варте збереження та розвитку, – зазначив президент фестивалю Сергій Політучий. – До того ж класична музика має велику цілющу силу, вона є мовою, яка зрозуміла усім. Наш Харків — місто незламних, він від початку війни демонструє стійкість та життєлюбність, і це теж є мотивацією для того, щоб проводити фестиваль».
Як сказали організатори, відмінною рисою програми цього року є те, що в ній переважно українські імена як музикантів, так і композиторів.
«Наш меседж – Харків – місто нових сенсів – актуальний саме зараз. Ми не тільки незламні, але й рухаємося вперед, створюємо нове, відкриваючи себе, скарби української культури», – зазначила професор, програмний директор фестивалю 2023 року Юлія Ніколаєвська.
20 квітня та 5 травня в рамках фестивальної програми в залах Харківського національного університету мистецтв ім. Котляревського пройдуть камерні концерти «Музика спротиву і надії». Вони стануть презентацією творчості українських композиторів. Цьогоріч фокус - саме на харківських митцях. А у червні запланований концерт-імпровізація з поєднанням українського та грецького фольклору з бузукі та концерт Inside the war, де будуть виконані твори лауреатів щорічного Міжнародного конкурсу молодих композиторів ім. Лятошинського. Твори являють собою музичні рефлексії, написані під час війни, зазначили організатори.
Крім того, в червні відбудеться сольний концерт Акселя Колстеда – норвезького піаніста-соліста, композитора, який написав понад 40 творів для різних ансамблів, сольних інструментів та оркестрів. Закриється програма виступом оркестру KharkivMusic Fest.
Не обійдеться і без візитівки фестивалю - проєкту Art Piano, оздоблених фортепіано, на яких можуть грати перехожі. Цього року інструментів буде 6, всі вони будуть розташовані в безпечних локаціях міста – в метро, ТРЦ «Французький бульвар» та інших.
Також організатори обіцяють серію цікавих бесід для широкої аудиторії KharkivMusicFest Talks, де спікерами, зокрема, стануть видатний український композитор, автор понад 100 музичних творів Олександр Щетинський, світова зірка джазової музики Леонід Чижик, американський композитор, піаніст та популяризатор сучасної музики Річард Камерон Вульф, композитор, диригент, піаніст, популяризатор українського музичного мистецтва Вірко Балей. Зустрічі проходитимуть в онлайн-форматі.
Фестивальні заходи загалом триватимуть до 30 червня.
Цього року KharkivMusicFes відбувається ушосте. У 2022 році через повномасштабну агресію росії відбулося символічне відкриття фестивалю: музиканти на станції метро «Історичний музей» виконали твори всесвітньо відомих композиторів, а також обробки українських народних пісень.