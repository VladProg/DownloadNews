У приміщенні представництва Європейської комісії в Любляні відбувся показ фільму “Абсолютне зло” про злочини російських окупантів.

Про це у Телеграмі повідомив уповноважений Верховної Ради України з прав людини Дмитро Лубінець, передає Укрінформ.
“Нещодавно в приміщенні представництва Європейської комісії в Любляні (Словенія) відбулася презентація та показ фільму “Абсолютне зло”. Це — документальний фільм про злочини російських окупантів відомого українського військового кореспондента”, - зазначив Лубінець.
Під час презентації кореспондент Андрій Цаплієнко розповів, що у створенні фільму допомагали Київський науково-дослідний інститут судових експертиз, Державна прикордонна служба та Офіс омбудсмана.
Цаплієнко підкреслив, що "Абсолютне зло" не є художнім фільмом. Це — документальна робота, яка фіксує дії агресора, розповідає про конкретні злочини і та їх виконавців.
В основу фільму лягла інформація, отримана від правоохоронних органів, з особистих джерел, від журналістів-розслідувачів.
Як повідомляв Укрінформ, раніше фільм “Абсолютне зло" показали військовослужбовцям російської армії, які перебувають у полоні.
Фото: uamedia.eu