Кабінет Міністрів України затвердив плани заходів з підготовки та відзначення 70-річчя від дня народження Назарія Яремчука та 80-річчя від дня народження Богдана Ступки в цьому році.

Відповідні розпорядження ухвалені на засіданні уряду 28 жовтня, повідомляє кореспондент Укрінформу.
Відповідно Кабінет Міністрів ухвалив постанову “Про внесення зміни до пункту 16 додатку до постанови Кабінету Міністрів від 11 жовтня 2016 р. № 710”. Як ідеться в пояснювальній записці, зміна передбачає фінансове забезпечення відзначення на державному рівні 70-річчя від дня народження Назарія Яремчука та 80-річчя від дня народження Богдана Ступки.
Як зазначається, план заходів з підготовки та відзначення 70-річчя з дня народження Назарія Яремчука, реалізація яких потребує 118,5 тис грн. з бюджету Чернівецької ОДА, передбачає провести у закладах культури тематичні культурно-мистецькі та культурно-освітні заходи, літературні та мистецькі конкурси, дискусії, конференції, засідання за круглим столом, наукові читання для відвідувачів різних вікових категорій, бесіди, лекції, тематичні заняття, літературно-мистецькі виставки, науково-практичні конференції — обласні та Київська міська держадміністрації, протягом 2021 року. У м. Чернівці провести фестиваль-конкурс сучасної української пісні “Стожари” імені Назарія Яремчука — Чернівецька ОДА, листопад 2021 року; у м. Вижниці Чернівецької області - фестиваль української естрадної пісні “Пісня буде поміж нас” імені Назарія Яремчука та концерт переможців фестивалю попередніх років — Чернівецька ОДА, протягом жовтня-листопада 2021 року. Забезпечити вручення обласної премії імені Назарія Яремчука — Чернівецька ОДА, листопад 2021 року; інформаційну підтримку щодо створення біографічного фільму про Назарія Яремчука та музичного альбому з творів митця — МКІП, Держкіно, протягом 2021-2022 років. Випуск поштової марки та конверта за проектом “Власна марка” та здійснення спецпогашення поштової марки тощо.
План заходів з підготовки та відзначення 80-річчя з дня народження Богдана Ступки, на які передбачається з державного бюджету 2000,0 тис. грн., включає проведення міжнародного мистецького фестивалю “Код Ступки” пам’яті Богдана Ступки — МКІП, БО “Благодійний фонд Богдана Ступки”, жовтень-грудень 2021 року. Також проведення заходів щодо встановлення меморіальної дошки-горельєфа — КМДА, БО “Благодійний фонд Богдана Ступки”, протягом 2021 року. Опрацювання питання щодо присвоєння одному зі скверів у м. Києві імені Богдана Ступки - КМДА, БО “Благодійний фонд Богдана Ступки”, протягом 2021 року. Створення музею-квартири Богдана Ступки у м. Львові - БО “Благодійний фонд Богдана Ступки”, протягом 2021 року. Проведення показів в Україні та за кордоном фільмів за участю Богдана Ступки тощо.
Як зазначив Міністр культури та інформаційної політики Олександр Ткаченко в Телеграмі: "Ці два прізвища знає мабуть кожен українець. Богдан Ступка та Назарій Яремчук. Впевнений, колись їхню творчість вивчатимуть на такому ж рівні, як твори Тараса Шевченка чи Лесі Українки. І ми робимо для цього перший крок. Ювілеї Богдана Ступки та Назарія Яремчука відзначатимуться тепер на державному рівні. Рішення прийняли на засіданні уряду. План заходів затверджений", - написав Ткаченко.
За його словами, знати свою історію та її видатних діячів "важливий елемент національної ідентичності, шанування і збереження пам’яті про них – спільна місія українців".
Назарій Яремчук — український естрадний співак. Народний артист УРСР. Герой України.
Богдан Ступка — український актор театру і кіно, лауреат Шевченківської премії. Народний артист УРСР. Народний артист СРСР. Герой України.