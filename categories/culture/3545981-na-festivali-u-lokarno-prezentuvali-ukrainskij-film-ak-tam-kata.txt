На ювілейному 75-му міжнародному кінофестивалі у Локарно (Швейцарія) відбулась світова прем'єра фільму “Як там Катя?” режисерки Крістіни Тинькевич.

Про це повідомляє пресслужба Державного агентства з питань кіно у Фейсбуці, передає Укрінформ.
«"Як там Катя?" – режисерський дебют Крістіни Тинькевич у повному метрі. Соціальна драма про лікарку швидкої допомоги, яка шукає справедливості в недосконалому світі, щоб перемогти систему, змагається за нагороду конкурсу Concorso Cineasti del presente ще з 14 стрічками», - інформує Держкіно.
Як зауважила Тинькевич, авторитетні заходи, зокрема кінофестиваль у Локарно, стали майданчиками, з яких голос України лунає для всього світу, саме тому у "представленні перед показом ми вкотре згадали про війну".

Також вона повідомила, що європейська публіка зацікавилася кінороботою.
"На прем’єрному показі була повна зала, а після фільму ми отримали багато запитань. Відчувалось, що стрічку сприйняли з великим інтересом – і це, звичайно, дуже тішить", - сказала вона.
Згідно з повідомленням, фільм "Як там Катя?” створено за підтримки Держкіно. У 2021 році стрічка стала переможцем програми “proMOTION” від Українського інституту. Над фільмом працювали продюсери Ольга Матат та Влад Дудко, оператор-постановник – Влад Воронін, художник-постановник – Влад Дудко, звукорежисер – Сергій Степанський. Співсценаристами стали Сергій Касторних, Юлія Гончар та Наталія Блок. Головну роль виконала Анастасія Карпенко.

Продюсерка фільму Мамат підкреслила, що незважаючи на те, що стрічка не висвітлює безпосередньо воєнні події, вона порушує тему "втрати близької людини – те, з чим зараз, на жаль, стикається багато українців".
Автори фільму переконані, що попри всі негаразди - пандемію коронавірусу та війну - вітчизняне кіно продовжує жити й розвиватися.
Як повідомлялося, міжнародний кінофестиваль у Локарно – один із найдавніших та найпрестижніших кінооглядів світу, започаткований у 1946 році. Він вважається четвертим за важливістю після Канн, Венеції і Берліна європейським кінофестивалем. Фестиваль відкрив таких зірок кінематографа, як Віллем Дефо, Террі Гілліам, Акі Каурісмякі, Кен Лоуч, Джон Малкович, Сьюзен Серендон та інших.
Фото: Держкіно