На Черкащині вийшла книга старшого наукового співробітника Тальнівського музею історії Олега Шатайла про організатора Вільного козацтва Семена Гризла.

Про це повідомляє кореспондент Укрінформу.
“Працював над книгою “Семен Гризло. Невідома історія про відомого отамана” два роки. Передивився масу архівних матеріалів. Встановив точну дату народження не тільки самого отамана Гризла, а і його родичів та бойових побратимів. Дослідив участь онуків Якима Шевченка — рідного брата Тараса Шевченка - в боротьбі за волю України. Левко Шевченко та Митрофан Шевченко були побратимами отамана Гризла”, - зазначив історик.
Досліднику вдалося встановити, що до 1917 року Гризло 10 років перебував у бойовому крилі партії соціал-революціонерів (есерів). Книга містить низку фотографій отамана, які публікуються вперше.
“Матеріали для публікації брав у Державному архіві. Кримінальна справа отамана Гризла датується там 1922-23 роками, що ставить під сумнів офіційну версію про загибель Семена Гризла в 1921 році”, — стверджує історик.
Семен Гризло народився в селищі Калниболото (нині Катеринопіль) на Черкащині. У квітні 1917 року був обраним кошовим Звенигородського коша Вільного козацтва. Від жовтня 1917 року — генеральний осавул Вільного козацтва. За офіційною версією загинув у березні 2021 року в Новоселиці поблизу Катеринополя, потрапивши в оточення.