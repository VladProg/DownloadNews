Міжнародний фестиваль документального, соціально значущого кіно «Артдокфест» більше не проводитиметься у росії.

Про це повідомляється у Фейсбук-акаунті фестивалю, передає Укрінформ.
«Дирекція «Артдокфесту» заявляє про зупинення проведення фестивалю в росії», - йдеться у заяві.
Організатори зазначили, що «Артдокфест» завжди відрізнявся картинами, які говорили про те, що відбувається в країні та світі, відверто.
«Під час підготовки «Артдокфесту» ми постійно піддавалися різним формам цензури, пов'язаної з поточною політичною ситуацією та вимогами різних представників влади. Але щоразу ухвалювали рішення продовжувати проводити фестиваль», - наголошують організатори.
За їхніми словами, цього року цензурні обмеження стали особливо жорсткими. При цьому відкриття фестивалю 31 березня у московському кінотеатрі «Жовтень» було зірвано через повідомлення про загрозу вибуху, а президента «Артдокфесту» режисера Віталія Манського облили червоною фарбою.
«Те, що сталося, переконує нас у тому, що умови, прийняті нами задля збереження «Артдокфесту» в Росії, були безглузді. Культурна подія, що має своїм головним принципом вірність реальності, не може і не повинна існувати в обставинах торжества брехливої ​​міфології та заборони правди. Ми повернемося у вільну та демократичну росію. Ми в це віримо», - резюмували організатори.
«Артдокфест» - міжнародний фестиваль авторського документального кіно, який проводився у москві з 2007 року. З 2014 року його почали проводити і в Ризі. У міру збільшення тиску на фестиваль у росії та запровадження цензурних та адміністративних перешкод до вільного показу найбільш яскравого документального кіно ризька частина «Артдокфесту» розширювалася.
На «Артдокфесті» було багато фільмів українських документалістів.