Короткометражний фільм режисера Віктора Придувалова "Кобзарський цех" про диво народження кобзи відтепер можна переглянути онлайн.

Стрічка доступна на YouTube-каналі Держкіно, передає Укрінформ із посиланням на сайт агентства.
«Фільм "Кобзарський цех" (2018) екранізовано в межах проєкту "Дивись українське". Стрічка входить до альманаху короткометражних фільмів "На своїй землі". Він розповідає про братчиків Кобзарського цеху, що відправляються до лісу на пошук дерева, з якого можна виготовити справжню кобзу. І її народження повертає до життя», - йдеться у повідомленні.

У головних ролях – Анастасія Багинська, Кирило Тараненко, Василь Жованик, Іван Кушнір, Тарас Компаніченко, Олег Драч.

Режисер-постановник – Віктор Придувалов, автори сценарію – Наталія Рудюк, Андрій Хохолкін. Оператор-постановник – Євген Креденцер. Художник-постановник – ZINAIDA. Музичне оформлення – "Хорея Козацька". Директор картини – Віктор Сема, продюсери – Андрій Різоль, Святослав Різоль.
Виробництво – компанія "Вавілон" за підтримки Держкіно.
Як відомо, 9 березня в Україні та світі відзначається день народження генія українського народу - поета, художника та мислителя Тараса Григоровича Шевченка (1814 - 1861).
Як повідомляв Укрінформ, Уповноважений із захисту державної мови Тарас Кремінь закликав у цей день відомих людей та всіх українців приєднатися до загальнонаціональної акції “Шевченко закликає, Україна перемагає!”.