Онлайн-кінотеатр Takflix випустив документальну стрічку «Маріуполіс» у пам’ять про Мантаса Кведаравічуса – литовського режисера, якого 2 квітня вбили у Маріуполі.

Про це Укрінформу повідомили в компанії Takflix.
«Фільм доступний на всіх територіях мовою оригіналу з англійськими субтитрами. 50% з продажу квитків передадуть маріупольским організаціям «Платформа ТЮ», «ТворчСхід» та «Пілігрим», які допомагають з евакуацією містян», - ідеться в повідомленні.
У Takflix нагадали, що Мантас Кведаравічус – режисер та антрополог, народився 1976 року у місті Біржай у Литві. У 2011 році режисер зняв стрічку «Барзах» про тортури та викрадення людей у Чечні, яка здобула відзнаку Берлінського кінофестивалю.
Мантас роками знімав Маріуполь, а після початку повномасштабного вторгнення повернувся до міста, щоб задокументувати воєнні злочини росії. У його автівку влучила російська ракета. Свій останній фільм «Стасіс» (або «Парфенон») 2019 року Кведаравічус також частково знімав в Україні – події відбуваються в Стамбулі, Афінах та Одесі.
«Маріуполіс» – це документальний фільм 2016 року про повсякдення Маріуполя. За крок від міста відбувається війна, але люди намагаються продовжувати жити. Звуки пострілів чутні в межах міста. Чоловік лагодить рибальську сітку і виходить у море. Два трамваї стикаються один з одним – ніхто не постраждав, дроти лагодять в той же день. Для робітників на фабриці організовано невеликий концерт – щира гра скрипаля розчулює їх до сліз. Бомби падають в море, але люди вже звикли.
Світова прем’єра стрічки відбулася на Берлінському міжнародному кінофестивалі. Оператори «Маріуполіса» – Вадим Ільков («Вулкан» Романа Бондарчука, «Розділові Наживо») та Вячеслав Цвєтков («Брама» Володимира Тихого, «Земля блакитна, ніби апельсин» Ірини Цілик, «Цей дощ ніколи не скінчиться» Аліни Горлової). Продюсерка фільму – Анна Паленчук, яка працювала також над стрічками «Номери» Олега Сенцова, «Заповідник Асканія» Андрія Литвиненка, «2020. Безлюдна країна» Корнія Грицюка та «Герой мого часу» Тоні Ноябрьової.
Як повідомлялося, з початку російського вторгнення в Україну 24 лютого Маріуполь є однією з найбільш гарячих точок російсько-української війни. Більше місяця місто перебуває в облозі. 80% будівель зруйновано. Відомо, що більше 5 тисяч людей загинули, щонайменше 30 тисяч були депортовані на підконтрольні Росії території.
Трейлер фільму тут.