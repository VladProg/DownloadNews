"Скіфське золото" повернеться в Україну найближчим часом. Це наша значима перемога у визнанні у європейських судах права України на володіння українськими культурними цінностями.

Про це в інтерв'ю Укрінформу повідомив т.в.о міністра культури та інформаційної політики Ростислав Карандєєв.
“Колекція повернеться в Україну найближчим часом. Про деталі я не можу казати з міркувань безпеки. Перевезення цінностей такого масштабу, їхнє повернення є політичним актом. У культурно-історичному аспекті — це наша значима перемога у визнанні у європейських судах права України на володіння українськими культурними цінностями. Це прецедент”, - сказав Карандєєв.
Він зазначив, що повернення “скіфського золота” - це багаторічна історія.
За його словами, свого часу ще до початку першої фази війни у 2013 році була сформована та тимчасово переміщена для експонування в європейські музеї колекція української археологічної спадщини під назвою “Крим. Золотий півострів”.
“Саме її ми зараз називаємо “скіфським золотом”, оскільки в основному вона була сформована з предметів культурного надбання скіфського періоду”, - зазначив т.в.о міністра культури та інформаційної політики.
Він розповів, що колекція була продемонстрована в Німеччині, потім перевезена в Нідерланди, де якраз і опинилася на момент початку окупації Росією Криму.
“Велика частина експонатів цієї колекції була саме з кримських музеїв. Коли був окупований Крим, ми не могли допустити, щоб вони потрапили не просто назад у свої музеї, а під управління окупантів. Ми мали на той момент чіткий досвід: російська влада, яка прийшла в Крим, здійснювала заходи з вивезення культурних цінностей у російські музеї”, - додав Карандєєв.
Крім того, він зауважив, що було подано позов у судові інстанції Нідерландів з визначення юридичною особою, яка є правовласником цих суб'єктів, Національного історичного музею України. І що ці цінності мають бути повернуті саме йому, саме державі Україна.
“Ми мали тривалий судовий процес довжиною у 10 років. Але на сьогодні фіналізовано рішення суду, ухвалені на нашу користь. Тепер ми можемо ці цінності після завершення всіх судових процедур повернути в Україну”, - підкреслив т.в.о міністра культури та інформаційної політики.
Як повідомляв Укрінформ, Служба безпеки України спільно з Бюро економічної безпеки та поліцією Королівства Іспанії нейтралізувала транснаціональне злочинне угруповання, яке нелегально вивезло з України вироби «скіфського золота» на суму понад 60 млн євро.