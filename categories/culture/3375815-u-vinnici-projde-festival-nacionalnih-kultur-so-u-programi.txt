У Вінниці в неділю, 26 грудня, біля головної ялинки міста відбудеться Фестиваль національних культур.

Про це повідомляє пресслужба Вінницької міськради, передає Укрінформ.
"26 грудня о 18:00 у Центральному парку ім. М. Леонтовича відбудеться Фестиваль національних культур. Тут вінничани зможуть дізнатися про культуру Індії, а також – єврейську та ромську культури. Крім того, можна буде подивитись на національний одяг жителів Африки та Азії, їхні прикраси, предмети побуту та познайомитись з видатними діячами культур різних народів в рамках виставки «Мозаїка культур», - йдеться у повідомленні.

Зазначається, що на початку фестивалю з концертною програмою виступить ромський ансамбль пісні й танцю «Братство». Потім на сцену вийде студентська творча спільнота Вінницького медичного університету ім. М.І.Пирогова з Індії. Презентуватиме єврейську культуру гурт єврейських наспівів «Knafaim», що в перекладі означає «Крила».