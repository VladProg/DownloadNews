У Києві відбулася презентація книги історика і народного депутата Володимира В'ятровича "Наша столітня. Короткі нариси про довгу війну".

Про це повідомляє кореспондент Укрінформу.
"Безпосереднім поштовхом до (написання книги - ред.) стала фраза "Хто міг подумати, що розпочнеться ця війна?". Це лунало дуже масово - від звичайних людей до різних керівників у державі. Але мені здається, що вся історія України казала про те, що ця війна - неминуча. І я вважав за потрібне якось спробувати пояснити те, що відбувається", - сказав автор.
За словами В'ятровича, роботу над книгою він розпочав у березні минулого року. На його думку, хоч війна й не закінчилася, але розповідати про неї потрібно вже зараз.
Цільовою аудиторією автор вбачає людей, які не знають історію України, але хотіли б її знати.
"І мені здається, що рік, який минає, показав величезний попит на нашу історію", - переконаний народний депутат.
Книга оповідає про історичне підґрунтя нинішніх подій, про історію протистояння з росією - не братерства.
У виданні, яке складається з 45 розділів, автор намагався розставити акценти, важливі для сприйняття цієї війни. Зокрема, книга розповідає про спроби росії задушити голодом Маріуполь і про Голодомор 1932-1933 років, про злочини рф у Бучі і вбивства цивільних на Заході Україні у 1941 році тощо.
Книга видана у видавництвах "Ранок" і "Фабула", оскільки автор був переконаний, що вона мала вийти саме у Харкові.
"У мене тут просто не було сумнівів. Там (у Харкові - ред.) постійно прилітало, прилітає і дотепер. Друкарі працюють просто під (вибухами - ред.). І там все це робиться усупереч тому, що це місто (за планом рф - ред.) мало стати російським, мало вітати росіян", - сказав він.
Ілюстрації виконав відомий художник Нікіта Тітов.
Фото: @knyharniaye