Американський режисер Євген Афінеєвський, автор номінованого на «Оскар» фільму про Революцію Гідності «Зима у вогні», знімає у Національному реабілітаційному центрі «Незламні» (UNBROKEN) документальну стрічку про поранених під час повномасштабного вторгнення дітей.

Про це у Фейсбуці повідомив Національний реабілітаційний центр UNBROKEN Ukraine, передає Укрінформ.
«Відомий американський режисер Євген Афінеєвський, автор номінованого на «Оскар» фільму про Революцію Гідності «Зима у вогні», завітав у Національний реабілітаційний центр "Незламні". Нині у Львові він знімає вже свою третю документальну стрічку про Україну. Цього разу — про поранених під час повномасштабного вторгнення дітей. Героями нового фільму режисера, серед інших, стануть маленькі пацієнти нашого Центру, які заледве вижили після ворожих атак та на все життя матимуть на своїх тілах відбитки російської агресії», - йдеться у повідомленні.
Зокрема, режисер у фільмі розповість історії 12-річної Яни Степаненко, яка втратила ноги під час ракетного удару по вокзалу у Краматорську, 8-річного Ромчика Олексіва, який отримав опіки 45% тіла під час масованого терористичного удару по Вінниці, 13-річного Стаса Ляха, який зазнав важкого поранення мозку, коли мирно спав в своєму домі на Харківщині. А також братів Янковських, 15-річного Володі та 9-річного Якова, з Одещини і 11-річної Вероніки з Вугледара. Останні троє дітей внаслідок російських атак опинилися під завалами та осиротіли.

Історії цих маленьких українців американський режисер хоче розповісти всьому світу, аби ніхто не забував: війна триває, кількість її жертв зростає щодня, від рук агресора гинуть і страждають діти.
Стрічка Євгена Афінеєвського «Зима у вогні» була номінована на «Оскар» у 2016 році в категорії «Найкращий документальний повнометражний фільм». Друга робота режисера про Україну «Свобода у вогні» вийшла у 2022 році і присвячена страшним подіям, які нашим громадянам доводиться переживати через російську агресію. Третя стрічка буде продовженням двох попередніх, але з фокусом уваги на дітях, які потерпають від війни. Її вихід режисер планує на кінець весни 2024 року.
Як повідомляв Укрінформ, Національний реабілітаційний центр “Незламні“ - це місце, де дорослі та діти, які постраждали від війни, отримують комплексну кваліфіковану медичну допомогу. Це реконструктивна хірургія, ортопедія і роботичне протезування. Постраждалим не лише встановлюють протези, тут їх виготовляють. Окрім того, у Центрі займаються фізичною, психологічною та психосоціальною реабілітацією постраждалих військових та цивільних. Проєкт реалізується Першим медичним об’єднанням Львова та Львівською міською радою за підтримки Міністерства охорони здоров’я України.