У Миколаєві оцифрують 300 експонатів врятованої колекції музею мариністичного живопису з міста Очакова, який нині майже щодня обстрілюють російські війська.

Про це повідомляє Агенція розвитку Миколаєва у Фейсбуці, передає Укрінформ.
«В Миколаєві оцифрують 300 експонатів врятованої колекції Музею мариністичного живопису з Очакова. Серед них є картини українських художників Руфіма Судковського, Івана Айвазовського, а також Тетяни Яблонської. Наразі музейна колекція зберігається у надійному місці, та невдовзі її можна буде побачити і дослідити онлайн», - йдеться у повідомленні.

Його автори стверджують, що Очаківський музей – єдиний в Україні, присвячений мариністичному живопису – різновиду образотворчого мистецтва, у якому зображують море.
Врятована колекція – це понад 300 предметів мариністичного живопису та графіки XIX-XX ст. Основа колекції – картини відомих українських художників-мариністів ХІХ століття.
Ці картини вперше покинули музейні стіні з моменту відкриття музею у 1982 році. Їхні сюжети тісно пов'язані з культурним контекстом міста і регіону. Вони змальовують українські краєвиди Чорноморського узбережжя, морської стихії, побут морських рибалок, військові баталії та історичні віхи розвитку України як військово-морської держави. Ці твори є надбанням вітчизняної та світової культури.
На сьогоднішній день вже оцифрована велика частина цих творів. Паралельно з цим йде робота над створенням макетів для друку майбутнього каталогу мариністичної графіки і живопису.
Проєкт з оцифрування очаківської колекції реалізує Агенція розвитку Миколаєва спільно із Платформа MY ART за підтримки Українського культурного фонду.
Як повідомлялося, Очаківську та Куцурубську громади Миколаївщини майже щодня обстрілюють росіяни з Кінбурнської коси.
Фото: Агенція розвитку Миколаєва