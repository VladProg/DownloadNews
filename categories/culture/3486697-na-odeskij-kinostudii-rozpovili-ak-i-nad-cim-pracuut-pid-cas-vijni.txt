Кінопроцес на Одеській кіностудії продовжується навіть в умовах війни: у виробництві зараз перебуває документальний фільм «Військовий кутюр'є», ще дві стрічки – на стадії монтажу.

Про це повідомляє у Фейсбуці пресслужба кіностудії з посиланням на директора підприємства Андрія Осипова, передає Укрінформ.
Як зазначається, керівництво Одеської кіностудії відреагувало на заяви у соціальних мережах про нібито «розміщення військ, складування зброї та встановлення засобів ППО на її території».
«Насправді зараз на Одеській кіностудії знаходиться у виробництві документальний фільм «Військовий кутюр'є» режисера Бати Недіча. Інші два фільми – на стадії монтажу. У непростих умовах війни на Одеській кіностудії все ж триває кінопроцес!» - йдеться у повідомленні.
За словами Андрія Осипова, з метою безпеки більшість працівників працюють віддалено. «Знімальний процес відбувається на різних локаціях міста та області», - зазначив він.
Як повідомлялося, фільм Одеської кіностудії «Чому я живий» режисера Вілена Новака визнано найкращим у номінації Best Drama Feature Film на турецькому кінофестивалі International Anatolian Film Awards.