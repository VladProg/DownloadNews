Ювілейний 10-й Міжнародний фестиваль «Чілдрен Кінофест», який проходить за підтримки Українського культурного фонду, оголосив міжнародну програму і Посла фестивалю.

Про це Укрінформу розповіли організатори заходу - кінокомпанія «Артхаус Трафік».
«У Міжнародну конкурсну програму найбільшого дитячого кінофестивалю України увійшли українське фентезі та шість фільмів з інших країн Європи, а музикант Євген Філатов (The Maneken) став почесним амбасадором події, який представляє кіноогляд у публічному середовищі, допомагаючи поширювати ключові ідеї ініціативи», - сказали в кінокомпанії.
«Останніми роками розвиток кіно в Україні набув стрімкого зросту і, як на мене, саме зараз ми проживаємо особливий час для формування автентичного українського кіно. Нам є про що розказати, що показати світові, і закарбувати наше сьогодення в кінострічках на роки. А діти - це наше майбутнє, які вже сьогодні мають шанс проявити себе в цьому дуже складному, але неймовірно фантастичному виді мистецтва», - розповів музикант, композитор, аранжувальник, продюсер, член Європейської кіноакадемії, композитор та ведучий YouTube-проєкту «Як звучить Україна», фронтмен гурту The Maneken, композитор і саундпродюсер ONUKA Євген Філатов.

Також Чілдрен Кінофест представив фільми, що ввійшли в Міжнародний конкурс, переможця якого визначать відвідувачі фестивалю шляхом глядацького голосування. У програмі — сім різножанрових європейських стрічок для різних вікових категорій. Подивитися картини можна буде в кінотеатрах 10 українських міст (Київ, Львів, Вінниця, Житомир, Чернівці, Дніпро, Луцьк, Одеса, Полтава, Хмельницький, Чернігів).
Україну в міжнародному конкурсі Чілдрен Кінофесту представляє пригодницьке фентезі «Джура-королевич». Картина розповідає про боротьбу добра проти зла, котру має очолити юнак, який випадково дізнається, що є нащадком славетного короля. У стрічці зіграли українські зірки Максим Самчик, Таїсія-Оксана Щурук, Аліна Коваленко, В'ячеслав Довженко, Олексій Вертинський та інші.
У програму ввійшли дві анімаційні роботи. Учасник дитячого конкурсу Берлінале та номінант Європейського кінопризу «Паця» (Нідерланди, Бельгія) — мультфільм про порося, яке стає домашнім улюбленцем дев’ятирічної дівчинки. Норвезька стрічка «Неймовірна подорож на Північний полюс» — заснована на реальних подіях історія чотирилапої учасниці полярної експедиції на дирижаблі.
Покажуть на фестивалі й пригодницький фільм «Пригоди на Гелловін» (Данія) про хлопчика, який намагається розшукати свою раптово зниклу сестру у найстрашніший вечір у році. На батьківщині стрічки робота стала номінанткою національної кінопремії.
Також у програмі представлені дві сімейні комедії. Призерка Сараєвського кінофестивалю «Планета Ґаї» розповідає про 14-річну дівчину, яка має дати раду з заздрісними однокласниками, зламом її профілю в соцмережах та ще й допомогти місцевому власнику закладу дати відсіч шантажистам. «Душа команди» (Іспанія) — фільм про черницю, яка засновує у школі-інтернаті футбольну команду, щоб упоратися з бешкетниками-вихованцями.
Найменших глядачів на Чілдрен Кінофесті чекатиме призер Міжнародного дитячого кінофестивалю в Чикаґо — казкова німецька стрічка «Зіронька Лаури». Це екранізація серії книг відомого дитячого письменника Клауса Баумґарта. Головна героїня — дівчинка, яка стає найкращою подругою зірки, що впала з неба.

Також у межах фестивалю відбудуться позаконкурсні покази в кінотеатрах. Юні глядачі ознайомляться зі світовою класикою — фільмом Аґнєшки Голланд «Таємний сад», що цього року відзначає 30-річчя з дати виходу. Крім цього традиційно на великих екранах продемонструють і торішнього переможця — пригодницьке фентезі «Пекельна Хоругва, або Різдво Козацьке» українського виробництва.
Для онлайн-перегляду організатори підготували спеціальну ювілейну програму — добірку фільмів-переможців Чілдрен Кінофесту попередніх років.
У кінотеатрах і в онлайн-форматі будуть показані фільми-фіналісти Дитячого кіноконкурсу, який всьоме проходить у межах фестивалю. Фіналісти будуть оголошені вже незабаром, а призерів визначить професійне журі, до якого ввійшли режисерка анімаційного фільму «Мавка. Лісова Пісня» та авторка мультсеріалу «Пес Патрон» Олександра Рубан, режисер і сценарист стрічки «Памфір» Дмитро Сухолиткий-Собчук та акторка Римма Зюбіна («Гніздо горлиці», «Люся Інтерн»).
Чілдрен Кінофест — найбільший в Україні кінофестиваль для дітей і підлітків, створений з метою виховання нового покоління кіноглядачів в Україні, розвитку практик сімейного культурного дозвілля та просування мистецтва кіно. За весь час від заснування у 2014 році подію відвідали понад 250 тисяч глядачів і глядачок. Від започаткування Дитячого кіноконкурсу на нього було подано вже понад тисячу робіт, 25 із яких стали призерами.
10-й Чілдрен Кінофест відбудеться з 30 червня до 9 липня. Покази міжнародної програми та фільму-ретроспективи пройдуть у кінотеатрах українських міст. Покази спеціальної ювілейної програми (добірки фільмів-переможців минулих років) відбудуться онлайн. Фільми-фіналісти Дитячого кіноконкурсу будуть показані в кінотеатрах і онлайн. Усі події безкоштовні за реєстрацією. Реєстрація на кінотеатральні покази організованих груп чисельністю понад 5 осіб уже триває - для цього необхідно сконтактувати з локальними координаторами. Індивідуальна реєстрація відвідувачів на кінотеатральні покази розпочнеться за тиждень до початку фестивалю.
Фото: Чілдрен Кінофест