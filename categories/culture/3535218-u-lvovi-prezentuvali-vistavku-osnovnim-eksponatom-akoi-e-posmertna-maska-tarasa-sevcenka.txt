У львівській Сенсотеці відкрили унікальну філателістичну виставку «Незламний, нескорений козацький дух українського народу», де представлено особливо цінний експонат – посмертну маску Тараса Шевченка.

Про це у Фейсбуці повідомила пресслужба Сенсотеки, передає Укрінформ.
«Пройшла презентація Філателістична виставка «Незламний, нескорений козацький дух українського народу» Олександра Канівця», - йдеться у повідомленні.

Організатори зазначають, що виставка «Незламний, нескорений козацький дух українського народу» складатиметься з двох експозицій: «Україна – єдина країна» - присвячена українській культурі та боротьбі за незалежність та «Останнім шляхом Кобзаря» – унікальна колекція експонатів, зібраних з ініціативи Олександра Канівця в ході проведення Міжнародного поштового походу-реквієму за маршрутом перевезення тіла Т.Г.Шевченка з Санкт-Петербургу (Смоленського цвинтаря) в Канів (на Чернечу гору).






У Львові презентували філателістичну виставку / Фото: Facebook-сторінка Сенсотеки




























З групою однодумців він досконально вивчив маршрут, яким, виконуючи останню волю поета, друзі везли його тіло на перепоховання. Для кожного з перелічених міст, через які проходив останній шлях Кобзаря, були виготовлені за спецзамовленням конверти з тематичними зображеннями. Під час маршруту здійснювалося спецпогашення конвертів у кожному місті та містечку відповідно до дати перебування в ньому траурної процесії 160 років тому.
Унікальність цих виставок полягає ще й у тому, що на їхню тематику виготовлять поліграфічну продукцію (конверти із зображенням різних етапів боротьби народу України за свою незалежність), яку подарують у фонди музею для довічного зберігання.
Виставка триватиме сім днів у приміщенні Сенсотеки у Львові на вул. Самчука, 22.
Автор ідеї та організатор експозиції – відомий філателіст, член Київського товариства Асоціації філателістів України, громадський діяч, член Асоціації випускників юридичного факультету Київського національного університету ім. Тараса Шевченка – Олександр Канівець (м. Київ).
Протягом 82 днів автор подорожує Україною з виставкою: Івано-Франківськ (Музей літератури Прикарпаття), Чернівці (Обласний краєзнавчий музей), Ужгород (Музей архітектури і побуту), Сколе, Стрий, Дрогобич, Трускавець, Моршин.