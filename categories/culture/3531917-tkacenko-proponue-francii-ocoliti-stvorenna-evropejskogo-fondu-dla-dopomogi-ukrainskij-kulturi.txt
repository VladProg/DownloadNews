Міністр культури та інформаційної політики Олександр Ткаченко запропонував Франції очолити процес створення та наповнення Європейського фонду для допомоги культурі та медіа України.

Як передає Укрінформ, про це Ткаченко повідомив у Телеграмі.
"На зустрічі з новою міністеркою культури Франції пані Рімою Абдул-Малак продовжили діалог, який розпочали ще з початку війни з її попередницею. Зробили апдейт колегам щодо втрат культури та медіа від російської агресії. Запросив Францію очолити процес створення та наповнення Європейського фонду для допомоги культурі та медіа України", - зазначив Ткаченко.

У МКІП подякували Франції за програму PAUSE, за якою 820 українських митців з сім'ями отримали притулок у Франції. Ткаченко також згадав Aliph Foundation, через яку Франція зібрала для допомоги порятунку культурної спадщини 2 млн дол.
Ще Ткаченко звернув увагу французького міністра на те, що супутникова компанія Eutelsat досі транслює п'ять російських каналів та закликав "відключити ці рупори пропаганди від французького суспільства".
"Був вражений від залученості пані міністерки та її команди в контекст наших потреб та від конкретних пропозицій щодо співпраці наших країн у культурній сфері. Та, звичайно, запросив навідатись в Україну, щоб побачити стан речей на власні очі", - підкреслив Ткаченко.
У свою чергу Абдул-Малак пообіцяла, що приїде з конкретними результатами та пропозиціями.
Як повідомляв Укрінформ, раніше Ткаченко поінформував, що Україна працює над тим, щоб заборонити російські канали на французькій супутниковій платформі Eutelsat.
Фото: Tkachenko.UA, Telegram