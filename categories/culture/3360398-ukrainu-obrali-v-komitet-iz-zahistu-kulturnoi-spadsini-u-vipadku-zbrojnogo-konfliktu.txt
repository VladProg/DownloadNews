Україну обрали до складу Комітету із захисту культурної спадщини у випадку збройного конфлікту.

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
“Щойно отримав важливі новини з ЮНЕСКО. Україну було обрано членом Комітету із захисту культурної спадщини у випадку збройного конфлікту. Рішення прийняли на 9-му засіданні держав-учасниць Другого протоколу до Гаазької конвенції про захист культурних цінностей у випадку збройного конфлікту 1954 року”, - поінформував Ткаченко.
За словами міністра культури та інформаційної політики, відтепер Україна спільно з іншими державами-учасницями буде працювати над убезпеченням культурної спадщини від наслідків збройних конфліктів.
“В умовах збройної агресії з боку Російської Федерації намагання поширити їхню інформаційну пропаганду, а також через постійні спроби привласнити собі українську культурну спадщину, – членство України є важливим етапом для нашої держави. Це стане дієвим механізмом для посилення захисту наших пам’яток в анексованому Криму та на тимчасово окупованих територіях Донецької та Луганської областей”, - заявив Ткаченко.
Також він додав, що термін членства – 4 роки, до 2025.
Як повідомляв Укрінформ, у квітні 2020 року Верховна Рада ухвалила Закон «Про приєднання України до Другого протоколу до Гаазької конвенції про захист культурних цінностей у разі збройного конфлікту 1954 року».
Передбачено, що з дня його ухвалення Україна може звертатися до ЮНЕСКО з проханнями про надання технічної допомоги та отримати додаткові інструменти з охорони культурних цінностей на тимчасово окупованих територіях.