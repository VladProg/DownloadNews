У посольстві України у Відні відбулася благодійна виставка-аукціон "Руки для мами", кошти з якої підуть на протезування жінок, які втратили кінцівки внаслідок російської агресії в Україні.

Як передає Укрінформ, про це повідомляється у Фейсбуці українського посольства.
"5 червня в приміщені посольства відбулася благодійна виставка-аукціон "Руки для мами". Львівська обласна військова адміністрація представила роботи українських художників та скульпторів. Кошти з продажу усіх творів будуть направлені на протезування жінок, які втратили кінцівки внаслідок російської агресії в Україні", - йдеться у повідомленні.






Благодійна виставка-аукціон «Руки для мами» у Відні/Фото: Посольство України в Австрії, Facebook































Присутні також мали нагоду послухати відомі світові та українські композиції у виконанні талановитих музикантів з України: віолончелістки Ольги Жукової, скрипальки Аліси Рубанової, піаністів Сергія Сокура та Сергія Куроєдова, співачки Monna Dia.
Виставка організована департаментом міжнародної технічної допомоги та міжнародного співробітництва Львівської ОВА за підтримки посольства України в Республіці Австрія та директорки Української суботньої школи у Відні Анни Крачковської.
Як відомо, раніше до заходів на підтримку України долучився всесвітньо відомий музей "Альбертіна" у Відні, в якому за ініціативи посольства України експонується фотовиставка про жахіття російських злочинів у повномасштабній війні проти нашої держави.