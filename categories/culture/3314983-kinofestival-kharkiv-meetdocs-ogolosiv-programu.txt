П’ятий Міжнародний кінофестиваль східної України Kharkiv MeetDocs, що відбудеться 26 вересня - 2 жовтня в змішаному онлайн та офлайн форматах, оприлюднив програму та фільми відкриття і закриття.

Як повідомляє кореспондент Укрінформу, про це розповіла команда кінофестивалю на пресконференції в Києві.
“Загалом до Національного конкурсу було подано 81 фільм, близько 40 з них відповідали нашим формальним критеріям. На Міжнародний конкурс надійшло більше 50 заявок із 17 країн. Це наш дебют, цього року Міжнародний конкурс проводиться вперше, і ми вирішили розглядати лише фільми, зняті з іноземним виробництвом, але про Україну. До кожного з конкурсів ми обрали по 6 фільмів”, - розповів програмний координатор Kharkiv MeetDocs Віктор Глонь.
Він оголосив учасників Національного конкурсу. Ними стали фільми «Земля Івана», режисер Андрій Лисецький; «Май далеко – май добре», Ганна Ярошевич; «Казка про коника», Денис Страшний, Уляна Осовська; «Зірки на Землі», Сніжана Гусаревич; «Собаки хороших людей не кусають», Анастасія Максимчук; «Будьмо, гей. Діалоги про гідність», Євген Лєсной, Андрій Трашкалов.
Національний конкурс проходить другий рік поспіль, членами журі виступлять міжнародні експерти. Фільми Національної програми можна буде переглянути онлайн на офіційному сайті кінофестивалю протягом 28, 29 та 30 вересня.
Як зазначалося, у Міжнародному конкурсі, тема якого цьогоріч «Україна очима світу», змагатимуться стрічки «Віддалений гавкіт собак», режисер Симон Леренг Вильмонт (Данія, Швеція, Фінляндія); «Інший Челсі», Лукас Пітшайдер (Німеччина);​ «Останні австрійці», Лукас Пітшайдер (Австрія); «Ліда», Анна Еборн (Данія); «Воєнні канікули», Моріц Шульц (Німеччина, Україна); «Будь ласка, залишайтесь на лінії», Павел Кузуйок (Австрія).
В Міжнародному конкурсі найкращий фільм обиратимуть глядачі шляхом голосування на офіційному сайті фестивалю.
У конкурсі короткометражних фільмів “Бардак” - це фільми, створені без залучення державних коштів, - змагатимуться 30 фільмів, які також можна буде подивитися в інтернеті.
“Фільмом-відкриттям стане фільм Катерини Горностай «Стоп-Земля», який отримав нагороду «Кришталевий ведмідь» на Berlinale, він був відзначений Гран-прі та «Золотим Дюком» як «Найкращий повнометражний фільм» на Одеському міжнародному кінофестивалі. Показ фільму відбудеться 26 вересня в Харківській філармонії в межах урочистого відкриття, де буде і червона доріжка, і зустріч з творчою групою”, - повідомила засновниця та директорка Kharkiv MeetDocs Євгенія Крігсхайм.
Як зазначалося, закриватиме Kharkiv MeetDocs дебютна стрічка Тараса Дроня «Із зав’язаними очима», яка була відзначена на ОМКФ журі міжнародної федерації кінопреси FIPRESCI та отримала нагороду за найкращий повнометражний фільм. “Фільм буде показаний 1 жовтня у локації Promodo HUB”, - поінформувала модераторка заходу, директорка з розвитку напрямків та мереж Kharkiv MeetDocs Анастасія Пугач.
Повідомлялося, що в позаконкурсній програмі відбудуться покази фільмів "Цей дощ ніколи не скінчиться", Аліна Горлова; "Сіль з Бонневілю", Семен Мозговий; “Треба ще вижити”, ​В’ячеслав Гармаш; "Відвага", Аляксєй Палуян.
Також буде показана добірка найкращих коротких метрів за часи незалежності від Київського міжнародного кінофестивалю короткого метру KISFF. Відбудеться спеціальний показ фільму спільно з проєктом "Дивись як чутно" медіасервісу MEGOGO для глядачів із порушеннями слуху, який демонструватиметься із перекладом мовою жестів.
Фестиваль Kharkiv MeetDocs 2021 проходитиме за підтримки Auswärtiges Amt (Федеративне міністерство іноземних справ Німеччини) та Державного агентства України з питань кіно.
Організатори фестивалю: Media Frontline e.V., ГО "Тинк Тенк Юкрейн".