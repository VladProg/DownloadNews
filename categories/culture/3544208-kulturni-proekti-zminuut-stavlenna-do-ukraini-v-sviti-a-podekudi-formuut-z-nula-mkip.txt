Присутність України в інформаційному полі інших країн є дуже конкретною та нагальною потребою.

Про це сказала заступниця міністра культури та інформаційної політики Галина Григоренко на брифінгу в Медіацентрі Україна — Укрінформ.
"Присутність України в інформаційному полі інших країн не абстрактна категорія, а дуже конкретна та нагальна потреба. З 24 лютого Україна займає перші шпальти світових медіа, займає велику частину прайм-тайму. І причини, і велику ціну цієї присутності ми всі з вами розуміємо. Однак ситуація могла бути іншою, аби м'яка сила української культури мала змогу використати свій потенціал на повну за всі роки нашої незалежності", - зазначила Григоренко.
За її словами, "м'яка сила" визначає те, як бачать Україну громадяни інших країн, які рішення приймають їх урядові структури, організації, заклади культури. Вона вважає, що культура завжди працює превентивно, запобігаючи кризам та конфліктам.
"Для успішної реалізації будь-якого проєкту за кордоном потрібні не тільки налагоджені зв'язки, відмінні комунікації, а й досвід проєктного менеджменту, знання смаків і вподобань аудиторії різних країн. Скажу прямо, цих компетенцій у сфері культури нашої країни не вистачає. Причому незалежний сектор показав себе набагато успішнішим за ці п'ять місяців війни", - сказала Григоренко.
Водночас вона зауважила, що за ці місяці багато успішних українських проєктів було представлено за кордоном. Зокрема, презентація українського павільйону на Венеційському бієнале, турне Державного симфонічного оркестру країнами Європа, гастролі «Лятошинський тріо», проєкти з МоМА та інші.
Також вона зазначила, що загалом більше 500 українських проєктів презентовано в різних країнах світу.
"Всі ці події уможливлюють зміну ставлення, а подекуди формування з нуля уявлення про Україну, про наші цінності, про наші виклики, наше бачення майбутнього", - додала Григоренко.
Як повідомлялося, Міністерство культури та інформаційної політки закликає громадськість долучитися до обговорення плану культурного відновлення України.