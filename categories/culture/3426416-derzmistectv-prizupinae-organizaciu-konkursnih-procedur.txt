Державне агентство України з питань мистецтв та мистецької освіти призупиняє організацію конкурсних процедур на здобуття галузевих премій, їх урочистого вручення та грошових виплат.

Як передає Укрінформ, про це повідомляє пресслужба Держмистецтв.
«У зв’язку з прийняттям Указу Президента України від 24 лютого 2022 року №64 «Про введення воєнного стану в Україні» інформуємо, що до закінчення в державі воєнного стану Державне агентство України з питань мистецтв та мистецької освіти тимчасово призупиняє питання щодо організації конкурсних процедур на здобуття галузевих премій, їх урочистого вручення та грошових виплат», - йдеться у повідомленні.
Зазначається, що вказана інформація стосується всіх мистецьких премій. У першу чергу поки що призупиняється отримання заявок на конкурси на здобуття премій імені Григорія Кочура та Анатолія Шекери у 2022 році.
Як повідомляється, після закінчення воєнного стану одразу ж буде повідомлено про поновлення отримання заявок на вказані премії.
«Доводимо до відома членів всіх Комітетів з присудження премій, які наразі розглядають заявки по преміях, де вже закінчився набір – ваша діяльність не відміняється та не призупиняється. Просимо всіх, які зараз мають змогу розглядати вже отримані заявки, продовжувати свою роботу.
Також шановні лауреати, які вже знають, що отримали премії у 2022 році – ми обов’язково вручимо вам нагороди після Перемоги!», - додають у Держмистецтв.
Як повідомлялося, 24 лютого президент російської федерації путін оголосив про початок вторгнення до України. Російські війська одночасно перетнули українські кордони з півночі, сходу та з Криму. Вони руйнують міста, вбивають мирне населення, обстрілюють та знищують ключові об'єкти інфраструктури, ракети влучають в житлові будинки українців.
В Україні запроваджено воєнний стан та оголошено загальну мобілізацію. Збройні сили України за підтримки всього народу мужньо протистоять агресії.