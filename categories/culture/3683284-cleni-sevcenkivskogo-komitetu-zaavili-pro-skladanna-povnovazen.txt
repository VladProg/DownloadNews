Члени Комітету з Національної премії України імені Тараса Шевченка заявили про складання повноважень.

Як передає Укрінформ, про це ідеться у заяві, розміщеній на сайті комітету.
Члени Шевченківського комітету підкреслили, що мають на меті "публічно заявити про свою позицію в ситуації, яка склалася навколо Національної премії імені Тараса Шевченка 2023 року".
Як ідеться в заяві, "починаючи з 2019 року, ми керувалися бажанням відновити репутацію премії, позбавивши її радянського змісту і наповнивши актуальними сучасними сенсами, враховуючи мистецький рівень, новаторство та суспільну значимість поданих на здобуття премії творів. Як експертна спільнота з представників різних культурних сфер, ми спрямовували наші зусилля на продовження і водночас оновлення традиції, згідно з якою Національна премія імені Тараса Шевченка займає особливе, центральне місце в національній культурній політиці. За цей час ми зустрілися з підтримкою нашої позиції та рішень, а також із гострою критикою та навіть образами на нашу адресу".
Автори заяви визнали, що "іноді комітету бракувало публічності та вміння донести до громадськості свою позицію і міркування щодо тих чи інших рішень. І все ж ми сприймали та сприймаємо критику передусім як стимул, який спонукає до дискусій".
З початком повномасштабного вторгнення росії в Україну, заявили члени Шевченкіського комітету, "ми ще більше усвідомлюємо нашу відповідальність, сприймаючи нашу діяльність як важливу справу на спільному шляху до перемоги. Однак нас, як і багатьох із вас, застала зненацька пропозиція про доповнення премії новою номінацією, а фактично – паралельним конкурсом. Ми згодні з тим, що потрібно відзначати значущі твори, створені не тільки після 2014 року, але й після 24 лютого 2022 року, а також не проминати активну участь митців і діячів культури у наближенні перемоги. Проте ми висловлюємо свою незгоду з тим, щоби вводити нові номінації, критерії чи будь-які інші зміни до існуючого на сьогодні Положення щодо Національної премії України імені Тараса Шевченка 2023 року в прискореному порядку".
На сьогодні, коли вже визначені переможці і країна чекає указ Президента та оголошення імен справедливо та за всіма процедурами обраних лауреатів премії 2023 року, "такі зміни мають вигляд непродуманих і деструктивних. Це підриває прозорість та виваженість процедур, пункти положення та вагу премії як стабільної і авторитетної інституції з чітким алгоритмом роботи. Поява нових номінацій або інші несподівані зміни в Положенні до нагородження вже визначених переможців підважує довіру до премії як найвищої відзнаки за твори літератури та мистецтва в незалежній Україні", ідеться в заяві.
Також члени комітету нагадали, що обирають переможців лише серед уже номінованих творів та авторів. Положення передбачає, що номінувати твориможуть будь-які культурні інституції, а також члени та експерти комітету. Член комітету, експерт, культурна інституція можуть внести пропозицію щодо участі твору у конкурсі лише в одній номінації. Тому основний масив творів, які розглядаються під час конкурсу, великою мірою залежить саме від активності культурних інституцій.
Як наголосили у Шевченківському комітеті, лауреати, визначені внаслідок голосування 15 лютого 2023 року, були обрані у легітимний спосіб, без порушень букви і духу премії, з дотриманням чинного положення.
На переконання авторів заяви, цей вибір має бути зафіксований відповідним президентським указом, який оприлюднюється, як правило, до 9 березня року присудження премії, й "окрім недовіри до самої премії як інституції, відкладення указу також можна сприймати як недовіру до комітету як експертної спільноти".
Члени комітету підкреслили, що ставляться з повним розумінням до ідеї запровадити особливу відзнаку для мистецьких творів, створених після 24 лютого 2022 лютого, аби відзначити їхній внесок у перемогу, "ця пропозиція є важливою, тому потребує ретельного продумування і планування, зокрема щодо критеріїв, процедур висунення та відбору. Йдеться передусім про окреслення прозорого і справедливого алгоритму майбутньої відзнаки".
У Шевченківському комітеті вважають, що цей процес має відбуватися так, щоби не зашкодити існуванню та премії. "Можливо, ініціаторам такої відзнаки доречно думати про цілком нову премію, що відповідала би заявленій меті. Інший варіант – обговорити внесення відповідних змін і нових номінацій у Положення про Національну премію України імені Тараса Шевченка до початку висунення творів на премію 2024 року", - ідеться у заяві.
Як нагадали її автори, строк повноважень нинішнього складу комітету становить три роки та закінчився з врученням премії 2022 року. Члени комітету, з огляду на організаційні виклики воєнного стану, погодилися на пропозицію, оформлену в указі Президента України №770/2022, продовжити працювати під час воєнного стану та протягом двох місяців після його припинення чи скасування.
"Цю позицію ми донесли до Офісу Президента та МКІП. У нинішніх обставинах, коли нас поставили перед наміром змінити правила Положення Національної премії імені Тараса Шевченка ad hoc, додати нові номінації та пришвидшити процедуру відбору, члени комітету не бачать можливості продовжувати роботу – і складають свої повноваження", - наголосили автори заяви.
Як повідомляв Укрінформ, вперше з 1962 року в день народження Тараса Шевченка, 9 березня, не було оголошено лауреатів Національної премії його імені та не було опубліковано відповідний указ Президента.
11 березня комітет назвав переможців у номінаціях: “Література”, “Публіцистика, журналістика”, “Літературознавство і мистецтвознавство”, “Музичне мистецтво” та “Кіномистецтво”.
Пізно ввечері 12 березня стало відомо, що Юрій Макаров пішов у відставку з посади голови Шевченківського комітету, на якій перебував з грудня 2019 року.