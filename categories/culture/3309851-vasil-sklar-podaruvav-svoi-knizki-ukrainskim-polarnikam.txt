Український письменник Василь Шкляр подарував свої історичні бестселери “Троща” та “Чорний ворон” бібліотеці станції “Академік Вернадський”.

Як передає Укрінформ, про це повідомляє Національний антарктичний науковий центр у Фейсбуці.
“Василь Шкляр пише про тих, хто не здається за будь-яких жахливих обставин, хто стверджує свою ідею зі зброєю в руках, коли всі вже здалися, щоб вижити. І один у полі воїн – теж армія, нехай дуже маленька, Українська повстанська армія... «Трощу», як і попередні історичні бестселери, Василь Шкляр писав на документальній основі. Разом із «Трощею» на нашу антарктичну станцію відправиться і славетний роман «Чорний ворон. Залишенець», - ідеться у повідомленні.

У НАНЦ зазначили, що Шкляр першим в сучасній українській літературі взявся за тему героїчного опору Холодноярської республіки радянській владі й, напевно, завдяки цьому роману чимала частина читачів уперше дізналася про існування збройного опору «совєтам» у 1920-х роках на території Лівобережної України.

“Дякуємо Василю Шкляру за письменницьку звитягу, і на цій високій ноті завершуємо акцію #Книги_в_Антарктиду”, - підсумували науковці.

Як повідомляв Укрінформ, бібліотеці на антарктичній станції “Академік Вернадський” подарували майже два десятки ветеранських книг. Добірку традиційно долучать до вже чималого пакунка книг, що незабаром долатимуть довгий шлях до крижаного континенту.
Фото: НАНЦ, Facebook