На Вінниччині за позовом прокуратури суд зобов'язав Дашівську селищну раду ініціювати внесення до Державного реєстру нерухомих пам’яток України унікальної Михайлівської церкви XVIII ст.

Про це повідомляє пресслужба прокуратури Вінницької області, передає Укрінформ.
«Вінницьким окружним адміністративним судом задоволено позов Гайсинської окружної прокуратури в інтересах держави до Дашівської селищної ради про визнання бездіяльності протиправною та зобов’язання виконати вимоги чинного законодавства України щодо подання пропозицій органу охорони культурної спадщини про занесення об’єкта культурної спадщини до Державного реєстру нерухомих пам’яток України. Йдеться про Михайлівську церкву в селищі Дашів Гайсинського району», - зазначається у повідомленні.
Згідно з повідомленням, Михайлівська церква побудована 1764 року в стилі українського бароко без жодного цвяха. Унікальний п’ятикупольний храм занесений до переліку пам’яток дерев’яного зодчества ЮНЕСКО та до обласного переліку «Перлини Вінниччини» як кращий твір подільської школи цього різновиду архітектури.
Попри спроби радянського режиму перед Другою світовою війною перетворити унікальну споруду на господарські приміщення, Михайлівська церква вціліла та зберегла свою автентичність.На сьогодні вона має не лише культове значення, а й всезагальну історичну, архітектурну та культурну цінність.
Такі об’єкти, відповідно до закону України «Про охорону культурної спадщини», підлягають обов’язковому занесенню до Державного реєстру нерухомих пам’яток України для забезпечення державою їх збереження, утримання, запобігання руйнуванню тощо. Орган місцевого самоврядування вчасно не забезпечив виконання цієї норми закону, прокуратура у судовому порядку захистила інтереси держави в сфері культурної спадщини.
Як повідомлялося, в Україні вже зафіксовано близько 400 епізодів воєнних злочинів росіян проти культурної спадщини та культурних інституцій України.
Фото: Вінницька обласна прокуратура