Музей Сержа Лифаря, який наразі існує як філія Музею історії Києва, повинен мати окреме приміщення з інклюзивним простором для розвитку танцю у столиці.

Про це повідомила балетний критик Поліна Булат під час круглого столу в Києві 8 лютого, передає кореспондент Укрінформу.
«Створенням Музею Сержа Лифаря ми заявляємо про те, що танець – це частина міської культури, а сам Музей Сержа Лифаря – серце розвитку танцю, як частини цієї культури... Ми створюємо контекст для танцю поза традиційними майданчиками, театрами і танцювальними залами. Ми створюємо публічний інклюзивний простір, який об’єднує і киян, і гостей міста», – сказала критик.
Як зазначила в.о. завідувачки Музею Сержа Лифаря Наталія Білоус, Музей стане відкритим простором для людей, що досліджують постать самого Лифаря, історію балету, мистецтв, колоніальну та постколоніальну історію.
«Це можливо, бо Лифар дуже контекстна, в плані історії, людина. Лифар – це відображення долі української людини, яка весь час існувала поміж двох вогнів, потрапляла в історичні події. Власне вся історія нашої країни та українців певним чином проходить крізь долю Лифаря», – додала Білоус.
Окрім цього, під час круглого столу учасники нагадали, що ще у 2002 році київська влада пообіцяла відкрити Музей Сержа Лифаря, а також, що його створення - одна з умов для передачі Києву колекції видатного танцівника його спадкоємицею Ліллан Алефельдт-Лаурвіг. Музей видатного киянина, артиста балету, балетмейстера створили лише у 2019-му як філію Музею історії міста Києва. До сьогодні питання з приміщенням для музею не вирішено.
Саме через це одна з учасниць круглого столу мистецтвознавиця, директорка Kyiv Art Week, кураторка Set Art Foundation Марія Вторушина зазначила, що до кінця лютого планують написати офіційний лист-звернення до владних органів з метою вирішення питання з приміщенням для розміщення музею.
Як повідомлялося, Музей Сержа Лифаря має стати майданчиком для підтримки сучасної хореографії та перформансу, розвитку балетної та театральної критики, а також артистичним простором та платформою для обміну між експертами з музейної, мистецької, театральної, креативної сфери в Україні та за кордоном.
Сергій Михайлович Лифар (1905-1986) – геніальний танцівник, балетмейстер, реформатор балету, педагог, колекціонер, історична особистість.