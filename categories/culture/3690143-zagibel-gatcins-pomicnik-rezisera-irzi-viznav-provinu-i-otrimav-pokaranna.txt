Окружний суд Сата-Фе затвердив угоду про визнання провини і виніс перший вирок за вбивство операторки Галини Гатчінс у 2021 році під час зйомок вестерну «Іржа» в Нью-Мексико.

Як передає Укрінформ, про це повідомляє The Guardian.
Дейв Холлс, перший помічник режисера фільму «Іржа», заявив, що не оскаржуватиме обвинувачення прокуратури за його роль у смерті Гатчінс.
Засідання пройшло дистанційно напередодні, суддя Мері Марлоу Соммер засудила Холлса, який відповідав за безпеку на знімальному майданчику, до шести місяців умовного терміну з випробувальним терміном без нагляду, штрафу в розмірі $500, 24 годин громадських робіт та курсів з безпеки вогнепальної зброї.
Як повідомлялося, 21 жовтня 2021 року під час зйомок художнього фільму «Іржа» (Rust) у штаті Нью-Мексико американський актор та продюсер Алек Болдуїн випадково застрелив операторку – 42-річну громадянку України Галину Гатчінс (Андросович). Крім того, поранення дістав 48-річний режисер Джоел Соуза. Болдуїн вистрілив з реквізитної зброї, що мала бути заряджена холостим набоєм.
Сам актор під присягою заявив, що був переконаний у безпечності зброї, яку йому вручили. У ході слідства з'ясували, що помічник режисера, передаючи зброю Болдуїну, вигукнув: «Зброя – холодна».