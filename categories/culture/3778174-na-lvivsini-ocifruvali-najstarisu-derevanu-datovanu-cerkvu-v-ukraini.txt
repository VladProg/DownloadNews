На Львівщині оцифрували дерев’яний храм Святого Архистратига Михаїла, який датується 1508 роком та знаходиться у селі Стара Скварява.

Про це повідомляє кореспондент Укрінформу.
«Нам вдалося оцифрувати найдавнішу датовану дерев'яну церкву України. Я вважаю, що це важлива подія в музейному житті України. Прикладів оцифрованих дерев’яних церков я не зустрічав. Храм - збережений, відреставрований, музеєфікований, наразі містить іконостас XVI століття і в умовах війни – це дуже потрібна річ», - наголосив директор Львівського музею історії релігії Орест Малиць.
За словами мистецтвознавця та іконописця Романа Залінка, під час реставраційних робіт у 2008 році на стіні храму віднайшли позначку «1508 р.» на брусі північної стіни, написану чорною фарбою. Історики схиляються до думки, що це дата будівництва церкви. Це цілком слушно, вважає іконописець, адже в регіоні є кілька пам’яток XVI ст. Спершу церква стояла у сусідньому селі Глинську, а в 1715 р. цей храм перенесли у Стару Скваряву.

Наразі храм перебуває на балансі Львівського музею історії релігії та більше виступає музейною, ніж церковною установою. Богослужіння тут проводять лише раз на рік – 21 листопада, в день Святого Архистратига Михаїла.
У межах проєкту, окрім створення 3D-моделі та віртуального туру храмом, також облаштували сучасну інклюзивну музейну експозицію, яка враховує потреби різних цільових аудиторій: у музеї розмістили нові інформаційні банери із QR-кодами, збільшеними копіями ікон верхнього ряду іконостасу, є аудіогід українською та англійською мовами.
Проєкт повністю було профінансовано УКФ, його вартість 780 тис. грн. Реалізація відбувалася протягом пів року.
«Оцифровані копії уже ми виклали в мережу Інтернет, і цю святиню можуть побачити не лише люди, які приїжджають сюди, а й з будь-якої точки світу. Тим більше, бачимо, що інтерес до України, нашої історії, культурної спадщини зараз підвищений, і ми маємо допомогти зрозуміти, що таке сакральна дерев’яна українська церква та іконопис європейського рівня», - додав Малиць.






На Львівщині оцифрували найстарішу дерев’яну датовану церкву в Україні / Фото: Анастасія Смольєнко








































Перлиною іконостасу є одні з найдавніших в іконостасі ікони апостольського ряду середини XVI ст. Перемишльської школи іконопису. З 2015 року в храмі діє музей "Староскварявський іконостас XVI-ХVIII століть" – філія Львівського музею історії релігії.
Як повідомляв Укрінформ, у Львівському національному музеї Івана Франка (Дім Франка) презентували виставку «Врятовані» із понад ста артефактів з власної збірки, які відреставрували та оцифрували у межах проєкту "FrankoData: відкритий цифровий музей" за підтримки Українського культурного фонду.