У Чернівецькій області тривають зйомки повнометражного художнього фільму "Вічник. Сповідь на перевалі духу" за твором лауреата Шевченківської премії Мирослава Дочинця.

Як передає Укрінформ, про це на своїй сторінці у Фейсбуці повідомив начальник Чернівецької ОВА Руслан Запаранюк, який побував на знімальному майданчику.
"На Буковині знімають повнометражний художній фільм "Вічник. Сповідь на перевалі духу" за однойменним твором лауреата Національної премії імені Тараса Шевченка, Мирослава Дочинця", - йдеться у повідомленні.
Запаранюка зазначив, що зйомки філософської драми розпочала компанія "Констант Продакшн". Над фільмом працюють автори сценарію: Анатолій Крим, Карлос де Лос Ріос (США), Іван Ніколайчук, режисер-постановник - Іван Ніколайчук, оператор-постановник - Сергій Ревуцький, художник-постановник- Олександр Батєнєв. У головних ролях: Олег Мосійчук, Павло Текучев, Ірина Гришак, Роман Мацюта.

"Представники знімальної групи, з якими поспілкувався на знімальному майданчику серед мальовничих Буковинських Карпат на Вижниччині, розповідають, що фільм - це сповідь великої душі, документ мудрого серця. Це не просто розповідь про життєвий шлях незвичайної людини. Це - подарунок долі для того, хто запитує себе: «Хто я, звідки я, для чого я? І куди я йду?». Події фільму розгортаються у різні часи української історії, починаючи з 1939 року і до кінця 80-х років минулого століття", - додав начальник Чернівецької ОВА.
Як повідомлялося, Національна кінопремія “Золота Дзиґа” оголосила лауреатів 2023 року, зокрема в номінації "Найкраща режисерська робота" (ім. Ю. Г. Іллєнка) перемогу здобула Катерина Горностай за фільм "Стоп-Земля".