Опера Миколи Лисенка «Наталка Полтавка» відкриє 156-й сезон Національної опери України.

Про це інформує пресслужба Міністерства культури та інформаційної політики, передає Укрінформ.
«19 серпня Національна опера України відкриває театральний сезон та символічно представить перлину українського мистецтва – оперу Миколи Лисенка «Наталка Полтавка». Музична редакція опери Мирослава Скорика, сценічна редакція – Анатолія Солов’яненка. Це сповнена гумору, танців та фольклору історія кохання. Також у виставі використаний відомий сучасний мем про паляницю», - йдеться у повідомленні.
Водночас у МКІП зазначають, що, разом із традиційними виставами з поточного репертуару, протягом серпня шанувальники класичного балетного та оперного мистецтва зможуть побачити Гала-концерт з нагоди Дня Незалежності України, що відбудеться 24 серпня. Програма концерту складається з творів світової та української класики у виконанні провідних солістів, хору та оркестру Національної опери. Традиційно концерт завершиться «Молитвою за Україну» Миколи Лисенка.
Також у відомстві підкреслюють, що 20 серпня, в день державності Литви, колектив Національної опери представить оперу «Литовці» італійського композитора Амількаре Понк’єллі у Вільнюсі.
«Опера розповідає про героїзм литовців під час воєн з хрестоносцями. Твір мав великий успіх і став символом боротьби за свободу. В основі сюжету опери італійського композитора лежить історична поема Адама Міцкевича «Конрад Валленрод», - зазначають у міністерстві.
Відомство нагадує, що гастролі колективу з цією оперою з успіхом відбулися 6 липня в межах почесної культурної місії, присвяченої відзначенню Дня Державності у Литві напередодні саміту НАТО. Виступ транслювали наживо литовські телеканали.
Як повідомляв Укрінформ, 11 серпня розпочався новий сезон у Львівській опері.