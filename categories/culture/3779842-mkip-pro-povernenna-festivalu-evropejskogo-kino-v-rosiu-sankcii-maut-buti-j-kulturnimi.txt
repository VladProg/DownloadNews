У Міністерстві культури та інформаційної політики вважають непорозумінням повідомлення Представництва ЄС про повернення Фестивалю європейського кіно в Росію та наголошують на тому, що санкції проти агресора мають діяти не тільки в економічній площині, а й в культурній.

Про це йдеться у заяві МКІП, передає Укрінформ.
"Ми цінуємо дружбу та партнерство наших європейських колег, розуміємо вагу допомоги союзницьких держав у відновленні територіальної цілісності України і знаємо, що ця допомога є щирою і усвідомленою. А тому вважаємо прикрим непорозумінням повідомлення, поширене Представництвом Європейського Союзу в РФ, про повернення Фестивалю європейського кіно в Росію. У повідомленні йдеться про те, що з 1 по 15 листопада на ньому планується представити 21 фільм з країн ЄС і два фільми спільного виробництва російських та європейських кіностудій. Щоб зупинити повномасштабну агресію РФ проти України та не допустити виникнення нових осередків воєнних дій, спровокованих РФ, на території європейських держав, важливо продовжувати ефективну санкційну політику не лише в економічній сфері, але й в культурі, зокрема і в кінематографі", - йдеться у заяві.
У МКІП наголошують, що європейська спільнота має бути консолідованою та послідовною у боротьбі зі злом, яким сьогодні стала країна-агресор, адже від дій РФ страждають мільйони людей, культурна спадщина та інфраструктура.
У міністерстві нагадали, що Росія знищила в Україні 835 обʼєктів культурної спадщини, 1702 об’єкти культурної інфраструктури, які мають цінність не лише для України, а є частиною європейського й світового культурного надбання.
Тому відновлення культурного діалогу з країною-агресоркою в таких умовах є неприпустимим, наголошують у МКІП.
Як повідомляв Укрінформ, за даними МКІП, за період з 24 лютого 2022 року по 25 вересня 2023 року зруйновано або пошкоджено 835 об’єктів культурної спадщини. З них пам’яток національного значення – 118, місцевого значення – 653, щойно виявлених – 64.