Берлінале вважається найбільш політизованим серед міжнародних кінофестивалів класу А - і хоче таким залишатися.

Про це сказала Укрінформу директорка Берлінського кінофестивалю Маріетт Ріссенбік, підбиваючи підсумки цьогорічного свята кіно.
Причину політизованості вона вбачає у тому, що фестиваль відбувається у Берліні, великій європейській столиці. Два інші осередки фестивалів, які належать до «великої трійки», - Венеція і Канн – це маленькі міста для відпочинку на березі моря.
«Там немає великої аудиторії, а в Берліні дуже багато людей, які переймаються політикою, хочуть дивитися фільми, що стосуються важливих тем. Фестиваль і місто тісно пов’язані. Тому ми хочемо бути політичними і ми потребуємо бути політичними», - сказала директорка.
Коментуючи відмову в допуску російських фільмів, Ріссенбік зауважила, що кінофестиваль не бойкотує російських кіношників як таких.
«Але ми не хотіли мати тут нікого, хто пов’язаний з урядом або фінансує свої фільми за державні кошти. Для нас було чітко зрозуміло, що ми маємо зайняти таку позицію», - підкреслила директорка.
Вона розповіла, що оргкомітет Берлінале розглядав усі заявки з рф. Були ситуації, коли російські компанії, які спочатку здавалися безпроблемними, після «наведення довідок» виявлялися такими, що робили якісь антиукраїнські заяви. Їм відразу відмовляли.
Тож організатори були дуже обережними та зрештою допустили лише фільм режисерки з Чечні Маліки Мусаєвої (вона живе в Німеччині) і роботу Віталія Манського. Стрічка «Східний фронт» уродженця Львова, громадянина рф, який з 2015 року живе в Ризі була показана в роковини початку війни, 24 лютого, вона розповідає про добровольців-парамедиків.
Говорячи про український кінематограф, Ріссенбік назвала його дуже різноманітним: знімаються трилери, документальні фільми, історії кохання, анімація тощо. «Це добре. Я з нетерпінням чекаю на наступні фільми, хотіла б побачити художні», - сказала співбесідниця агентства.
Вона також розповіла про «технічні» виклики, з якими стикнувся Берлінале-2023. Зокрема, через рішення ФРН не закуповувати більше російський газ енергоносії в Німеччині різко подорожчали, підняли ціни за свої послуги й агенції, з якими працює фестиваль. Тож довелося шукати додаткових коштів, адже бюджет виявився недостатнім. Окрім того, після двох років пандемії важко було з персоналом, адже частині людей, які займалися менеджментом розважальної, культурної індустрії довелося знайти іншу роботу. Великим викликом стала і ситуація з кіно загалом: у ФРН після пандемії не всі повернулася в кінотеатри, які мусили закриватися або змінювати концепцію.
Насамкінець Ріссенбік звернулась до тих українців, хто створює фільми, та тих, хто їх дивиться.
«Мій меседж фільммейкерам: будьте мужніми і розповідайте історії, які хочете, йдіть своїм шляхом, продовжуйте робити те, що робите. Аудиторії хочу сказати: цікавтеся тим, що відбувається у світі навколо вас, дайте кіно навчити себе, показати перспективи, які ви, можливо, не бачили раніше, вчіться у кіно того, чого ви раніше не знали», - закликала директорка Берлінале.
Нагадаємо, 73-й кінофестиваль Берлінале відбувся з 16-го до 26 лютого. Одними з його лейтмотивів стали війна та солідарність з Україною.