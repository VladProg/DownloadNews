У неділю, 24 квітня, на провідних телеканалах країни, де відбувається марафон «Єдині новини», транслюватиметься благодійний концерт «Океану Ельзи» на станції метро «Золоті ворота» під назвою «І все буде добре».

Про це Укрінформу повідомили в 1+1 media.
«Саме київський метрополітен став прихистком для тисяч киян під час обстрілів та бомбардувань нашої столиці. Символічно, що на одній з найкрасивіших станцій метро України та світу улюблений гурт країни виконає пісні, які стали саундтреком життя мільйонів українців», - ідеться в повідомленні.
Зазначається, що отримані кошти будуть спрямовані на допомогу дітям, які постраждали від війни.
«Україна зараз переживає надскладні часи, які потребують єднання та колосальної сили духу. Ми знаємо, що перемога буде за нами і що все буде добре! Дякуємо вам за це безмежно нашим захисникам! Ми також вдячні усьому цивілізованому світу за підтримку. Та разом з тим закликаємо збільшувати допомогу нам, де це критично необхідно. Це все потрібно задля майбутнього дітей, які мають рости в мирному світі, де конкурують ідеї, винаходи, а не панує темна середньовічна груба сила, руїна та вбивча зброя», — зазначив лідер гурту «Океан Ельзи» Святослав Вакарчук.
В Україні благодійний концерт «І все буде добре» транслюватимуть телеканали, де виходить марафон «Єдині новини», а саме 1+1, ICTV, UA:Перший, Україна, Інтер, Рада, Україна 24, а також телеканали ТЕТ, 2+2, UA:Культура і всі регіональні канали Суспільного мовника, Індиго, Новий та М1. Серед трансляторів також платформи онлайн-телебачення, зокрема й Київстар ТБ. Глядачі з усього світу також можуть доєднатися до перегляду в Digital.
До, під час та після телетрансляції концерту на спеціальному сайті відбуватиметься збір коштів на рахунок благодійного фонду «Твоя опора» для закупівлі медикаментів, виробів медичного призначення та медичного обладнання в лікарні, де надають допомогу пораненим і хворим дітям, вирішення гуманітарних потреб дітей з дитбудинків, шкіл-інтернатів та дітей, що стали тимчасовими переселенцями. Також абоненти передплаченого зв’язку Київстар, Vodafone та lifecell можуть підтримати збір коштів через СМС. Для цього потрібно надіслати повідомлення з будь-яким текстом на номер 88000, і з мобільного рахунку буде відправлено 20 грн.
Ідейними натхненниками благодійного концерту є Святослав Вакарчук з «Океаном Ельзи», компанії 1+1 media та Київстар. Захід реалізується за сприяння Міністерства культури та інформаційної політики, Міністерства закордонних справ, Київської міської державної адміністрації.