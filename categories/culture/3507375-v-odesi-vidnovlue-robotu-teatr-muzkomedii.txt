Одеський академічний театр музичної комедії ім. М. Водяного з 18 червня відновлює свою роботу.

Про це повідомляє у Телеграмі пресслужба Одеської міської ради, передає Укрінформ.
"Театр відновлює свою роботу та запрошує 18 червня о 16:00 у глядацький зал на концерт «Наша сила — наша пісня» за участю солістів і артистів хору, балету та оркестру", - йдеться у повідомленні.
У театрі зазначили, що для всіх глядачів передбачена наявність захисних укриттів на випадок повітряної тривоги.
Театр призупинив роботу з початком повномасштабного вторгнення в Україну армії рф 24 лютого. Вісім його працівників стали на захист країни від загарбників: солісти, диригент оркестру, артисти хору та балету, водій. У швейному цеху шили термобілизну для воїнів та виготовляли маскувальні сітки. Художники-декоратори створювали патріотичні плакати. Також артисти театру давали концерти для бійців Одеської територіальної оборони.
Як повідомляв Укрінформ, МКІП планує у липні подати досьє на прискорене прийняття Одеси до основного списку всесвітньої культурної спадщини ЮНЕСКО.
Фото: Фейсбук Одеського академічного театру музичної комедії ім. М. Водяного