Книгу про героїв російсько-української війни «Гроно калини на долоні» написала письменниця з Тернополя Неоніла Крем’янчанка.

Про це повідомляє кореспондент Укрінформу.

«Опрацювала гори матеріалу про цю війну. Перечитала всі доступні документи, прослухала свідчення бійців про оборону Донецького та Луганського летовищ, про бої на Світлодарській дузі та інші. Довелося вивчати тактику ведення бою, будову військової техніки, саперну справу. Нині я знаю, як проводиться «зачистка» звільнених від окупантів міст, як ставляться розтяжки, як стріляє зенітка, як іде танковий бій і ще багато чого іншого», - розповіла кореспонденту агентства Неоніла Крем’янчанка.

За її словами, понад 270-сторінкове видання із фото та ілюстраціями містить понад 70 художніх нарисів та оповідань на основі документальних розповідей українських воїнів, учасників АТО/ОСС, військових медиків, волонтерів із різних куточків України.

Книгу проілюструвала талановита художниця польсько-литовського походження, яка зараз мешкає у Києві, волонтерка Беата Куркуль. Вона відома завдяки своїм численним малюнкам українських військовослужбовців, учасників війни на сході України.

Крем’янчанка Неоніла (Дригуш-Следзінська Неоніла) народилася 29.05.1959 р. у місті Кременці на Тернопіллі. Член Національної спілки письменників, автор семи книг на історико-патріотичну тематику, у тому числі й нарисів й оповідань про боротьбу УПА на Тернопіллі, Майдан і Небесну сотню, російсько-українську війну на сході України.