Національна спілка театральних діячів України оголосила переможців премій 2021 року.

Як передає Укрінформ, про це повідомляється на сайті НСТДУ.
“Як і в минулому році, оголошення лауреатів відбулось у відеоформаті, але члени журі змогли зустрітися офлайн та визначити переможців”, - ідеться в повідомленні.
Як зазначається, обласні та міжобласні відділення номінували членів НСТДУ на 10 премій.
За рішенням журі лауреатами премій НСТДУ в 2021 році стали:
Премія імені Мар’яна Крушельницького за створення ролей високого художнього рівня, які стали подією в театральному мистецтві України, – Олексій Гнатковський, заслужений артист України, артист Івано-Франківського національного академічного драматичного театру ім. І. Франка.
Премія імені Марії Заньковецької за створення ролей високого художнього рівня, що стали подією в театральному мистецтві України, – Ірина Швайківська, народна артистка України, актриса Національного академічного драматичного театру ім. М. Заньковецької; Лідія Яремчук, народна артистка України, актриса Національного академічного театру російської драми ім. Л. Українки.
Премія «Наш Родовід» за високі мистецькі здобутки протягом багатьох років, розвиток і збагачення традицій театрального мистецтва України, передачу творчого досвіду молодим митцям – Володимир Маляр, народний артист України, провідний майстер сцени Харківського державного академічного українського драматичного театру ім. Т. Шевченка.
Премія імені Федора Нірода за вагомий внесок у розвиток театрального сценографічного мистецтва, визначні досягнення та високу мистецьку досконалість в цій галузі – Наталія Денисова, головна художниця Харківського академічного театру ляльок ім. В. Афанасьєва.
Премія імені Миколи Садовського за вагомий внесок у справу національно-культурного відродження, активну і плодотворну організацію театральної справи - Михайло Захаревич, генеральний директор-художній керівник Національного академічного драматичного театру ім. І. Франка, народний артист України.
Премія імені Віктора Афанасьєва за вагомий внесок у розвиток мистецтва театру ляльок, визначні режисерські досягнення, високу мистецьку досконалість акторських робіт, активну і плодотворну організацію праці театру ляльок – Людмила Ясиновська, провідний майстер сцени Київського академічного театру ляльок, заслужена артистка України.
Премія в галузі театрознавства і театральної критики за кращі роботи в галузі театрознавства і театральної критики, які здобули широкий художній, науково-мистецький та громадський резонанс, — Юлія Щукіна, театрознавиця, театральна критикиня, викладачка Харківського національного університету мистецтв ім. І. Котляревського.
Премія за краще сценічне відтворення надбань українського народу, закладених у звичаях, обрядах, традиціях, фольклорі наших предків, — Галина Баранкевич, заслужена артистка України, актриса Івано-Франківського національного академічного драматичного театру ім. І. Франка; Надія Буравська, артистка-вокалістка Київського академічного театру українського фольклору «Берегиня», заслужена артистка України.
Повідомляється, що лауреатів двох премій журі не визначило. Премії імені Сергія Данченка та імені Панаса Саксаганського через нечіткість критеріїв та оскільки в результаті обговорення члени журі не змогли визначити лідера, який відповідав би окресленим у положенні критеріям, було вирішено не вручати у 2021 році.