Легендарний рок-гурт Queen на підтримку України опублікував на YouTube концерт, який вони давали ще у 2008 році в Харкові.

Як повідомляє Укрінформ, запис концерту можна подивитися за посиланням.

У 2008 році український фонд боротьби зі СНІДом запросив гурт. Концерт був безкоштовним, тому послухати його прийшли понад 350 тисяч осіб.
Зараз рок-гурт вирішив знову допомогти Україні і оприлюднив запис концерту для того, щоб зібрати гроші на допомогу Україні.
«На підтримку зусиль з надання допомоги Україні проти нової біди, Queen повертається на той історичний концерт зі спеціальним показом на YouTube, спрямованим на збір пожертв на міжнародну допомогу… Будь ласка, зробіть свої пожертви до: УВКБ ООН - Агентства ООН у справах біженців», - йдеться у дописі до відео.
Вже на другий день війни в Україні гітарист групи Брайан Мей в Інстаграмі висловив свою стурбованість ситуацією. «Здається неймовірним, що мирне життя України могло бути так безглуздо зруйновано у 21 столітті. І відчувається нестерпним, що світ міг просто спостерігати і дозволити цьому статися. Ми всі молимося за мир для вас, дорогі друзі», - написав він
24 лютого президент рф володимир путін оголосив про початок вторгнення до України. Російські війська обстрілюють та руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
В Україні запроваджено воєнний стан та оголошено загальну мобілізацію.