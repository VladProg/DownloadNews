Письменник Мартин Якуб створив календар «Титани двадцятих» на 2024 рік із фотографіями авторів «Розстріляного відродження», створених за допомогою штучного інтелекту.

Про це письменник розповів в інтерв’ю Укрінформу.
«У календарі «Титани двадцятих» будуть Мирослава Сопілка, Лядя Могилянська, Майк Йогансен, Володимир Свідзінський, Валер’ян Підмогильний, Мирослав Ірчан, Григорій Косинка, Микола Зеров, Михайль Семенко, Микола Хвильовий, Ґео Шкурупій, Валер’ян Поліщук. На кожен місяць буде письменник і фрагмент його віршу, підібраний під сезон», - зазначив Якуб.

Фото авторів доби «Розстріляного відродження» письменник створив за допомогою штучного інтелекту. У календарі буде використаний шрифт «Єрмілов», який створив дизайнер Кирило Ткачов на основі графіки художника того періоду Василя Єрмілова.
Якуб додав, що з тисячі замовлених у друкарні примірників половина вже продана. Календар навіть замовили в Австрії, Німеччині, США, Канаді. Всі кошти від його продажу підуть на допомогу ЗСУ.
За словами письменника, календар має вийти в середині грудня.
Як повідомляв Укрінформ, у Житомирському обласному літературному музеї експонувалася виставка «Живі «розстріляні», на якій представлені фото авторів «Розстріляного відродження», котрі створив письменник Мартин Якуб за допомогою штучного інтелекту.