Арткритикиня з Херсона Юлія Манукян стала лауреаткою премії Вацлава Гавела, також премія (посмертно) присуджена диригенту Херсонської філармонії Юрію Керпатенку.

Про це повідомила у Фейсбуці сама арткритикиня Юлія Манукян (Alisa Gott), передає Укрінформ.
«Коли мені написали, що я лавреатка премії Вацлава Гавела з прав людини і бажано отримати її особисто, на Oslo Freedom Forum, я подумала – ні, це пранк якийсь», - написала Манукян.

Вона відзначила, що дійсно, писала і розповідала, де могла, про учасників «Резиденції в окупації», але для неї досі загадка – хто подав її на премію. Як розповіла арткритикиня, на великому міжнародному форумі вона назвала прізвища перших артпідпільників, чиї роботи стали «золотим фондом» сучасного українського мистецтва за часів війни.
Також, як вона підкреслила, для неї велика честь розділити премію з диригентом Херсонської філармонії Юрієм Керпатенком, якого окупанти застрелили у власній квартирі за відмову провести концерт для них. Премія присуджена йому посмертно.
Зазначається, що Vaclav Havel Prize for Creative Dissent – щорічна відзнака за видатні заслуги щодо захисту прав людини у Європі та за її межами, започаткована у 2013 Парламентською асамблеєю Ради Європи спільно з Бібліотекою Вацлава Гавела та Charta 77 Foundation.

Як повідомляє платформа культури памʼяті «Минуле / Майбутнє / Мистецтво», арткритикиня з Херсона Юлія Манукян провела в окупації два місяці. За цей час у регіоні була організована своєрідна підпільна резиденція: у березні місцеві художники об’єдналися, щоб засобами мистецтва рефлексувати життя під час війни. Ця робота тривала весь час протягом окупації Херсона. Юлія Манукян з колегою Сергієм Дяченком змогли виїхати з міста, але весь час підтримували митців та архівували роботу.
Як інформує Історична правда, лауреатами премії Вацлава Гавела за творче дисидентство у 2023 році стали четверо українців: мистецтвознавиця Юлія Манукян, вбитий росіянами диригент Херсонської філармонії Юрій Керпатенко, ілюстраторка Марія Лонюк та проєкт Stand Up for Ukraine.
Як повідомляв Укрінформ, талановитого музиканта, головного диригента камерного оркестру «Гілея» Херсонської обласної філармонії Юрія Леонідовича Керпатенка розстріляли восени 2022 року за відмову співпрацювати з окупантами.
Фото: Alisa Gott