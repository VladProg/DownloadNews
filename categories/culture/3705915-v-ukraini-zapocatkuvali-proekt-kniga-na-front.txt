Українці можуть взяти участь у проєкті Міністерства культури та інформаційної політики України “Книга на фронт”, передати книгу і підтримати моральний дух та психологічний стан військових.

Як передає Укрінформ, про це МКІП повідомляє у Телеграмі.
“Фотографію військового Збройних сил України, який читає книгу Тімоті Снайдера в окопі на Донеччині, мабуть, бачив увесь світ. Українські захисники сьогодні – це розумні, освічені люди, які мають потребу розвиватися навіть під час війни. Крім того, читання на фронті є чи не єдиним способом розслабитися та відволіктися від напруженого бойового дня”, - зазначили у міністерстві.
МКІП спільно з "Культурним десантом" для забезпечення цієї потреби запустили проєкт "Книга на фронт", який допоможе забезпечити воїнів у зонах бойових дій необхідною літературою, посилить моральний дух та психологічний стан військових (коли вони прочитають особисті звернення у підписах до книги та листівках), осучаснить та розвивати діючі бібліотеки у військових частинах
Щоб приєднатись до проєкту і відправити книгу українським захисникам, необхідно відвідати один із магазинів-партнерів: "Клуб сімейного дозвілля", КМ БУКС, "Моя книжкова полиця" чи "Сяйво книги", придбати бажану книгу, підписати її, за нагоди додати листівку з побажаннями і залишити на спеціальній поличці у відповідному магазині.
У МКІП запевнили, що “завдяки логістичному партнеру проєкту "Нова пошта" ваша "Книга на фронт" гарантовано дістанеться адресата”.
Як повідомляв Укрінформ, в Україні запускають проєкт “Інформація без бар'єрів”, який має на меті забезпечити доступ до суспільно значущої інформації для всіх суспільних груп.
Фото: ФБ Олександра Ткаченка