SARAJEVO FILM FESTIVAL запрошує українських кінопрофесіоналів до участі в офіційній програмі, а також відкриває набір до кінорезиденцій і тимчасові вакансії.

Як передає Укрінформ, про це повідомляє пресслужба Держкіно.
«Цього року Сараєвський фестиваль додав Україну до своєї офіційної програми: українські кіномитці можуть подати свої фільми та проєкти до всіх конкурсних програм 28-го Сараєвського кінофестивалю, який пройде 12-17 серпня 2022 року. Фестиваль, що був заснований в умовах облоги Сараєва під час Боснійської війни, таким чином висловлює свою солідарність з українським народом і кінематографістами під час російського вторгнення», - йдеться у повідомленні.

Зазначається, що набір у кінорезиденції оголошено для двох проєктів. У конкурсі можуть брати участь повнометражні художні та документальні проєкти на будь-якій стадії виробництва, створені українськими кінематографістами.
Кінорезиденція передбачає: чотири місяці перебування в Сараєво (проживання та стипендія); витрати на проїзд до Сараєва; професійну допомогу в розробці проєкту разом із призначеним наставником; презентацію відібраних проєктів в межах однієї з програм індустрії Сараєвського кінофестивалю: CineLink Work in Progress, Docu Rough Cut Boutique або CineLink Co-Production Market.
Резиденція відкрита для двох професіоналів з травня до вересня 2022 року. Дедлайн - 15 квітня 2022 року.
Крім того, кінофестиваль пропонує дві тимчасові вакансії для професіоналів української фестивальної сфери та кіноіндустрії в організації 28-го Сараєвського кінофестивалю. Вакансії відкриті на чотири місяці з травня до вересня 2022 року.
Фестиваль пропонує: чотири місяці перебування в Сараєво (проживання та зарплата); витрати на проїзд до Сараєва; роботу в командах Sarajevo Program або CineLink Industry у підготовці та проведенні 28-го Сараєвського кінофестивалю.
Дедлайн - 15 квітня 2022 року. Подати заявку – за лінком. Партнер проєкту - Український інститут.
Сараєвський кінофестиваль започатковано 1995 року, наприкінці чотирирічної облоги Сараєва з метою допомогти відновити громадянське суспільство та зберегти космополітичний дух міста. За словами організаторів, ця спадщина зобов’язує їх підтримувати українських кінематографістів та професіоналів індустрії, і надати їм платформу для розвитку та представлення їхньої роботи у ці складні часи для всієї спільноти.
Фото: Adnan Fejzić