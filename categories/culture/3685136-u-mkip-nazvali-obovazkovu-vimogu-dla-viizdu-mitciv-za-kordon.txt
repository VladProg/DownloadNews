Міністерство культури та інформаційної політики може сприяти у виїзді за кордон митців тільки за наявності військово-облікових документів.

Як передає Укрінформ, про це МКІП повідомляє у Телеграмі.
«Під час воєнного стану та оголошення мобілізації заборонено виїзд з країни чоловіків, громадян України призовного віку. Це визначено законодавством. Міністерство культури та інформаційної політики може надавати митцям, творцям, художникам, артистам, музикантам й журналістам листи сприяння щодо перетину кордону, якщо вони належать до сфери культури й інформації й мають за мету виїзду захист і популяризацію інтересів держави України на міжнародній арені, з обов’язковим поверненням у країну», - йдеться в повідомленні.

При цьому наголошується, що сприяння МКІП у перетині державного кордону можливе лише за наявності відповідних документів, зокрема військово-облікових.

З метою запобігання зловживанням, як, наприклад, у випадках з Андрієм Щегелем та режисером Тарасом Голубковим, МКІП разом з правоохоронними органами було змушене ініціювати посилення вимог для виїзду за кордон чоловіків призовного віку.

Єдиним додатком до попереднього переліку обов'язкових документів, які потрібно надати МКІП для підготовки листа сприяння щодо перетину кордону, стала вимога пред'явити військово-облікові документи. Ці документи мають бути у кожного чоловіка призовного віку згідно з законом, а їх відсутність — є порушенням українського законодавства.


«Підкреслюємо, у випадку Камерного хору «Воскресіння» (м. Івано-Франківськ) у трьох осіб зі списку, поданого до МКІП, були відсутніми військово-облікові документи згідно з вимогами українського законодавства. На зауваження щодо відсутності цих документів організацією не було надано вичерпного переліку потрібних документів. В такому разі сприяння на виїзд не надається», - пояснили у МКІП.
Як повідомлялося, після інциденту зі стендап-коміком Андрієм Щегелем, який виїхав до Туреччини у складі групи на підставі тимчасового дозволу і залишився там, отримавши три повістки, МКІП подало на затвердження уряду більш жорсткий порядок отримання дозволів на тимчасовий виїзд за кордон чоловіків призовного віку.