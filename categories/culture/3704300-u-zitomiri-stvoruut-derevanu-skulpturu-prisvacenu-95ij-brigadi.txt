У Шодуарівському парку Житомира ветеран Іван Халус створює з дуба скульптуру «Свобода», присвячену 95-ій окремій десантно-штурмовій бригаді. Про це Халус розповів кореспондентові Укрінформу.

Про це Халус розповів кореспондентові Укрінформу.
«Ідея скульптури виникла ще на передових позиціях. У розмовах із побратимами ми ділилися планами, що кожен має зробити після перемоги. Я - скульптор і сказав, якщо виживу, то виріжу скульптуру в пам’ять про хлопців і 95-ту бригаду, яка героїчно захищає терени нашої батьківщини на найважчих напрямках. Вирішив, що вона буде в Житомирі – місті, де розташована 95-та бригада», - зазначив скульптор.

За його словами, скульптура називається «Свобода». Її висота – 2,4 м, діаметр – 60 см. На титульній стороні виробу зображений герб 95-ї бригади, а серед елементів на звороті будуть, зокрема, шеврон бригади і голуб. Скульптуру автор створює бензопилами на дубові, який упав через негоду. Для того, аби завершити всі роботи, йому знадобиться ще кілька днів.

Паралельно зі створенням скульптури Халус збирає кошти, за які планує придбати тепловізор або дрон для 95-ї бригади.
Майстер розповів, що строкову службу проходив у прикордонних військах, проте був комісований за станом здоров’я. За фахом він юрист, але вже вісім років займається скульптурою. Коли розпочалася повномасштабна війна, чоловік пішов у військкомат і потім потрапив у 95-ту бригаду. Упродовж місяця він перебував під Ізюмом, на війні в нього був позивний «Скульптор». Після поранення та кількох контузій військовий не може більше служити. Упродовж трьох місяців він проходив реабілітацію і нині продовжує курс лікування.
Халус сподівається, що його ініціативу підтримають інші міста, де теж є бригади ЗСУ. Ветеран готовий створювати скульптури, присвячені Збройним силам, і надалі.
Як повідомляв Укрінформ, у Ірпені на Київщині відбулося відкриття муралу, присвяченого Бахмуту. Стінопис створено з ініціативи української рок-музикантки та композиторки Даші Суворової, рідним містом якої є Бахмут. Автором муралу став український художник Іван Шульгін.