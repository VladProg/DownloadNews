У Ротердамі музикантів симфонічного оркестру Львівської філармонії "INSO-Lviv" обікрали на суму близько 400 тисяч гривень.

Про це в ексклюзивному коментарі кореспонденту Укрінформу в Гаазі сказала заступниця генерального директора Львівської національної філармонії, керівниця правління оркестру “INSO-Lviv” Іоланта Пришляк.
“Забрали рюкзак з особистими речами, в якому був планшет, костюмні штани. В музичних інструментах також лежали особисті речі музикантів, аксесуари до музичних інструментів. За попередніми підрахунками, обікрали на близько 400 тис. грн. Але найбільша втрата - це наші інструменти, адже музиканти без інструментів це не музиканти”, - наголосила вона.






У Нідерландах львівський симфонічний оркестр обікрали на суму 400 тис гривень / Фото: Іоланта Пришляк






















Вона повідомила, що пограбування в Роттердамі сталося серед білого дня. “Ми запаркували наші автобуси, у нас їх 3, біля артистичного входу приблизно о 16:00, розійшлись наші музиканти від зали приблизно о 16:15, щоб погуляти містом, адже репетиція мала розпочатись о 18:00. Водії були в сусідньому автобусі, але нічого не помітили, адже двері грабіжники за собою чемно закрили”, - розповіла Пришляк.
За її словами, музиканти написали заяву в поліцію.
“Правоохоронці прийняли у нас заяву онлайн, тому що у зв’язку з карантинними обмеженнями вони не змогли до нас приїхати. Скласти заяву нам допомогла охорона зали DeDoolen в Роттердамі”, - зазначила вона.
Водночас Пришляк наголосила, що навіть пограбування не може зірвати концерти.
“Графік концертів не змінився, диригент знайшов нам в оренду один гобой, решту інструментів також беремо в оренду, паралельно шукаємо кошти для купівлі інструментів, для цього сьогодні приїдуть члени опікунської ради оркестру Валентина Синенька та її чоловік Тео. Будемо розуміти, скільки нам потрібно грошей для нових інструментів. Тому грабіжникам не вдалося нам зірвати концерти”, - заявила Пришляк.
Вона також висловила сподівання, що після розголосу інструменти або знайдуться, або їх принаймні не зможуть продати.
“Закордонні музиканти точно поширюють наш пост, з серійними номерами наших інструментів, але нікому з них наразі не запропонували купити ці інструменти. Ми дякуємо музикантам усього світу, які відгукнулись на нашу потребу, українському дипкорпусу і нашим друзям”, - підкреслила Пришляк.
У свою чергу консул посольства України в Нідерландах Юрій Карпук наголосив, що колективу надається уся необхідна підтримка під час їхнього перебування у Нідерландах.
“Посольство тримає ситуацію на контролі. Музикантів було забезпечено правовим захистом. Контакти з правоохоронними органами Нідерландів мною, як консулом, підтримуються”, - сказав він у коментарі Укрінформу.
Як повідомляв Укрінформ, у музикантів філармонійного симфонічного оркестру «INSO-Львів», який перебуває на гастролях у Нідерланди, вкрали музичні інструменти та навіть сценічний одяг.