За період повномасштабної війни в Україні зазнали збитків 1624 об’єкти культурної спадщини, майже третина з них - зруйновані.

Про це інформує пресслужба Міністерства культури та інформаційної політики, передає Укрінформ.
"Міністерство культури та інформаційної політики України продовжує фіксувати пошкодження об’єктів культурної інфраструктури в Україні внаслідок російської агресії. Так, станом на 29 серпня 2023 року, збитків зазнали 1624 об’єкти культурної інфраструктури, без урахування пам’яток культурної спадщини. З них майже третина (591 об’єкт) – зруйновані", - йдеться в повідомленні.
Зазначається, що за останній місяць загальна чисельність постраждалих об’єктів культурної інфраструктури зросла на 19 одиниць, більшість із яких припадає на Одещину (п'ять одиниць або 26%). Водночас значних втрат зазнала культурна інфраструктура в Донецькій, Херсонській, Харківській, Київській, Миколаївській, Запорізькій та Луганській областях.
Як зауважують у МКІП, клубні заклади лідирують у списку пошкоджених об'єктів і становлять 47% від всієї ураженої атаками РФ культурної інфраструктури.
Загалом постраждало 769 клубних закладів, 610 бібліотек, 93 музеї та галереї, 30 театрів і філармоній, а також 122 заклади мистецької освіти.
Пошкоджено чи зруйновано клубні заклади, бібліотеки, музеї, театри, філармонії, мистецькі школи і коледж та об’єкти культурної спадщини на території 230 територіальних громад (15,7% від кількості усіх ТГ). Найбільше - у Донецькій (87%), Сумській (51%), Луганській та Миколаївській областях (по 42%).
Водночас у Херсонській області зазнали збитків чи руйнувань 37% об'єктів культурної спадщини, у Харківській - 36%, у Запорізькій - 33%, у Київській - 29%, у Дніпропетровській - 18%, у Чернігівській - 16%, у Житомирській - 12%, у Хмельницькій - 8%, в Одеській - 6%, у Львівській - 4%, у Вінницькій - 3%, у Черкаській - 3%, у Закарпатській - 2%.
У відомстві нагадують, що майже вся територія Луганської та значні частини територій Херсонської, Запорізької та Донецької областей досі перебувають у тимчасовій окупації. Це унеможливлює обрахунок точної кількості об’єктів культурної інфраструктури, що постраждали в ході бойових дій та окупації.
Як повідомляв Укрінформ, в.о. міністра культури та інформаційної політики Ростислав Карандєєв і представники Міжнародної комісії ООН з розслідування порушень в Україні визначили пріоритетні напрями співпраці, зокрема щодо документування втрат української культурної спадщини.