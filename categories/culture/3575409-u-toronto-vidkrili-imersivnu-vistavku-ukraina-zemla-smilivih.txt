У канадському Торонто на BWV Toronto Ukrainian Festival відбулась прем‘єра виставки UKRAINE LAND OF THE BRAVE - «Україна земля сміливих».

Як передає Укрінформ, про це повідомляє пресслужба МКІП.
«Нам важливо, щоб глядачі по всьому світі не просто дивилися фото та відео, а максимально занурювались у події та емоції, які відчувають мільйони українців. Наша мета залишається незмінною - доносити правду, тримати Україну в авангарді світового інформаційного простору та максимально наближати людей до розуміння жахів, що коїть країна-терорист в нашій державі вже понад пів року», - зазначила заступниця міністра культури та інформаційної політики Анастасія Бондар.

Як зауважили у МКІП, саме імерсивні виставки та шоу допомагають розширити звичне сприйняття через залучення емоцій людини та аудіовізуальних супроводів.

Завдяки ефекту присутності відвідувачі могли не просто побачити, але й емоційно пережити весь жах того, що відбувається в Україні.

«Через засоби мистецтва, зокрема інноваційного формату імерсивності, команда проєкту прагне донести світовій спільноті правдиву та повну інформацію про війну росії проти України, а також завдяки донатам допомогти ЗСУ та гуманітарній сфері», - зазначається у повідомленні.
Як повідомляв Укрінформ, 46 країн - учасниць ЮНЕСКО відмовились брати участь у 45-й сесії Комітету всесвітньої спадщини, поки його очолює російська федерація.
Фото: UKRAINE LAND OF THE BRAVE