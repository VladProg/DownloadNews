Sony Music Group стала першою великою звукозаписувальною компанією, яка повністю вийшла з російського ринку через шість місяців після призупинення діяльності в цій країні у відповідь на військове вторгнення рф в Україну.

Як передає Укрінформ, про це з посиланням на заяву Sony Music Group повідомляє Billboard.
Зокрема, що в компанії заявили, що ухвалили рішення повністю вийти з російського ринку та передати російський підрозділ і його персонал під місцеве управління.
«Оскільки війна продовжує завдавати руйнівних гуманітарних наслідків в Україні, а санкції проти росії посилюються, ми більше не можемо підтримувати присутність у росії», — йдеться в заяві.
Джерело, знайоме з рішенням Sony Music Group, повідомило Billboard, що нова компанія з управління є повністю незалежною структурою і представлятиме лише місцевих виконавців.
Повідомляється також, що Sony Music Group надіслала офіційний запит до російських стрімінгових сервісів, щоб вони видалили весь репертуар зарубіжних виконавців, права на який належать компанії, що все ще доступний в рф.
Вихід Sony Music Group з російського ринку стався трохи більш ніж через шість місяців після того, як компанія призупинила діяльність у росії у відповідь на її агресію проти України. Universal Music Group і Warner Music Group також припинили роботу на початку березня, заморозивши всі інвестиції, рекламну діяльність, виробництво та нові релізи.
Відтоді три основні лейбли продовжували надавати фінансову підтримку своїм співробітникам у росії та утримувати тамтешні офіси. Sony Music Group стала першою з трьох, яка повністю покинула країну, розірвавши всі зв’язки з місцевими співробітниками та артистами.
Окрім лейблів, до переліку інших великих гравців музичного ринку, які припинили або згорнули свою діяльність у росії після її вторгнення в Україну, ввійшли такі компанії, як Spotify, Amazon, Deezer, TikTok, дистриб’ютори цифрових матеріалів FUGA та Live Nation.
Як повідомляв Укрінформ, з перших днів повномасштабного вторгнення російської федерації в Україну міжнародні союзники та партнери запровадили жорсткі для російської економіки санкції. Сотні міжнародних компаній оголосили про припинення роботи у рф і вихід зі спільних проєктів.
Фото: Getty Images