В Ужгороді 16 вересня стартує кількаденний літературний фестиваль, присвячений одному із найвідоміших українських письменників ХХ століття Івану Чендею.

Про це в коментарі Укрінформу повідомила організаторка Чендей-фесту, донька письменника Марія Чендей-Трещак.
«Цьогорічний Чендей-фест проходить уже втретє, він триватиме чотири дні із 16 по 19 вересня у двох містах Закарпаття — Ужгороді, Хусті та селищі Дубове на Тячівщині, звідки родом Іван Чендей. Під час фестивальних заходів будуть літературні презентації, зустрічі із письменниками, круглі столи та перегляди фільмів», - повідомила вона.
За словами Марії Чендей-Трещак, цьогоріч центральною темою фесту обрали «Іван Чендей та художники».
«Батько був знайомий та багато писав про виставки, аналізував роботи відомих закарпатських художників, багато згадував про них у щоденниках. Мова йде про Контратовича, Микиту, Манайла, Глюка, Герца, з якими близько спілкувався Чендей. Відтак, у Закарпатському обласному художньому музеї організують виставку робті цих митців, а також відбудеться круглий стіл, на якому йтиметься про Чендея та художників (на основі записів із його щоденників)», - зазначила вона.
Як розповіла організаторка фестивалю, на вихідних фестиваль з Ужгорода переміститься до Хуста — там буде зустріч із хустською інтелігенцією та заходи в Хустській гімназії, де вчився Іван Чендей. Також у місті влаштують перегляд фільму В'ячеслава Бігуна «Брат Іван».
У Дубовому в неділю, 19 вересня, учасники фестивалю здійснять сходження на гору Чендея — Ясенову.
Вхід на усі заходи - вільний, зазначається у програмі фестивалю в Фейбсуці.
Іван Чендей народився 20 травня 1922 року у селищі Дубове на Тячівщині, це - відомий український письменник, лауреат Шевченківської премії. Відомий також як кіносценарист, автор сценарію фільму «Тіні забутих предків».
Фото: zakarpattya.net.ua