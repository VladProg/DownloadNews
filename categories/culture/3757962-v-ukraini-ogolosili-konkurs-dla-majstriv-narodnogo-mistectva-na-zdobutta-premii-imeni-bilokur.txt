Майстри народного мистецтва до 1 листопада можуть подати заявки на здобуття премії імені Катерини Білокур.

Як передає Укрінформ, про це повідомляє Міністерство культури та інформаційної політики.
"Премія присуджується до дня народження Катерини Білокур майстрам народного мистецтва за твір (цикл творів), що відзначаються автентичністю та високою професійною майстерністю", - йдеться у повідомленні.
Зазначається, що на здобуття премії подається твір або цикл творів, створений та оприлюднений впродовж останніх п’яти років, але не пізніше ніж за три місяці до його подання на здобуття премії, має позитивні рецензії у мистецтвознавчій літературі, засобах масової інформації.
Водночас відбір творчих робіт здійснюється за критеріями володіння художніми техніками народного (декоративно-ужиткового) мистецтва, використання у декоративному живописі технік та технологій, художньо-мистецьких зустрічей на високому мистецькому рівні, участі у всеукраїнських, міжнародних виставках народного, декоративно-ужиткового мистецтва, художніх симпозіумах, етномистецьких святах, а також у заходах з відродження, розвитку та популяризації національного мистецтва.
Прийом документів здійснюється з 10 вересня до 1 листопада 2023 року в електронному вигляді.
Як повідомляв Укрінформ, премію у галузі народного мистецтва ім. Катерини Білокур у 2022 році присудили чотирьом конкурсантам за роботи з живопису й дизайну аксесуарів, а також етноприкраси.