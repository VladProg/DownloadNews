Опера «Запорожець за Дунаєм» Семена Гулака-Артемовського в оновленому прочитанні режисерки Оксани Тараненко відкриє новий сезон Львівської національної опери.

Про це повідомляє пресслужба Міністерства культури та інформаційної політки, передає Укрінформ.
"Протягом серпня на глядачів також чекатимуть шедеври світового та українського балету. Це легендарні опери Моцарта та Пуччіні, балет для родинного перегляду, а також довгоочікуване повернення оперети", - йдеться в повідомлені.

Водночас у межах «Українського тижня», пов'язаного із Днем Незалежності, у Львівській національній опері відбудеться показ найпопулярніших опер та балетів українських композиторів.
Зокрема, 24 серпня покажуть фолькоперу-балет «Коли цвіте папороть» Євгена Станковича, де залучать оригінальну відеопроєкцію. Водночас 25 серпня глядачам покажуть балет Костянтина Данькевича «Лілея».
Кульмінацією тижня стане презентація альбому народного художника України, лауреата Національної премії України імені Т. Шевченка, багатолітнього головного художника Львівської національної опери Євгена Лисика. Мистецьке дійство «Гармонія сфер» відбудеться 27 серпня о 18:00. Під час заходу полотна художника «оживуть» у сучасній 3D-проєкції під супровід симфонічного оркестру.
Як повідомляв Укрінформ, 22 травня у Львівській національній опері уперше поставили оперу «Запорожець за Дунаєм» Семена Гулака- Артемовського в інтерпретації режисерки Оксани Тараненко, що позбавляє образ українського козацтва столітніх стереотипних нашарувань.
Фото: МКІП