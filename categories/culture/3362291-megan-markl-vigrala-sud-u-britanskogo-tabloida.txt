Дружина британського принца Гаррі Меган Маркл виграла суд проти Associated Newspapers Limited (ANL), видавниці газети Mail on Sunday, яка оприлюднила фрагменти її листа, адресованого своєму батькові Томасу Марклу.

Як передає Укрінформ, про це повідомляє Sky News.
40-річна Маркл подала до суду на ANL після того, як британська газета Mail on Sunday опублікувала п’ять новин із уривками листа, який дружина принца Гаррі написала своєму батьку в серпні 2018 року.
Суд першої інстанції став на бік Маркл, визнавши публікації цих уривків незаконними. Проте Associated Newspapers Limited оскаржила це рішення.
Вже 2 грудня Апеляційний суд Англії та Уельсу залишив у силі рішення суду першої інстанції й наголосив, що цей лист був «особистим і не мав суспільного значення», і тому не підлягав публікації.
В ANL заявили, що «дуже розчаровані» цим рішенням, і додали, що розглядають можливість оскарження до Верховного суду.
Меган Маркл, у свою чергу, привітала рішення суду й назвала його «важливим прецедентом».
Як повідомляв Укрінформ, британська королева Єлизавета II наказала адвокатам королівського двору підготувати судовий позов на тлі "тривалих нападів" принца Гаррі та Меган Маркл.
Фото: Karwai Tang/WireImage/Getty Images