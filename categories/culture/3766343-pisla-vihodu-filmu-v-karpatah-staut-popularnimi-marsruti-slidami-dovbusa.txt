В Українських Карпатах після виходу фільму стають популярними маршрути слідами Довбуша - з легендарним опришком пов'язаний Чорногірський гірський хребет та гора Шпиці.

Про це в коментарі кореспонденту Укрінформу повідомив гірський гід Сергій Прокоп.
"Справді, цього року після виходу фільму багато туристів звертають особливу увагу на маршрути в Українських Карпатах, що пов'язані легендами з легендарним опришком Олексою Довбушем. Так, легенда каже, що саме в урочищі Ґаджина біля чорногірської вершини гори Шпиці Олекса Довбуш ховався разом зі своїми опришками. На Ґаджині є навіть виступ, який називають сідло Довбуша - гора справді має виступ, схожий на трон", - каже він.


Власне, народна легенда згадує, що в урочищі Ґаджина Довбуш підстрелив чорта та надбав нелюдську силу.

"За переказами, Довбуш полюбляв також і гору Шпиці, це одна із вершин Чорногори, висота над рівнем моря - 1863 метри. Трохи далі від вершини розташовані скелі Шпиць, саме через них гора має надзвичайну популярність", - каже Сергій Прокоп.


Гірський гід розповідає, що на скелистому відрогові Шпиць є до 40 рядів скель, висота яких подекуди сягає від 15 до 50 метрів. Деякі з них мають свої назви - наприклад, "Зуби Дракона", також скелі називають "списами", "вилами".

За однією з легенд, саме на Чорногорі був захований опришківський скарб Довбуша.
"Я думаю, що його давним-давно знайшли, всупереч свідченням легенд та народних переказів, але добре, що кіно популяризує Українські Карпати", - каже Прокоп.

Власне, сам фільм попри прив'язку до легенд знімався не на Чорногірському хребті, а на сусідньому Свидовецькому (за рішенням знімальної групи).

Чорногірський хребет є найвищим гірським масивом в українських Карпатах. Його найвища точка – гора Говерла 2061 м. На хребті знаходяться всі українські двотисячники: Петрос (2020), Говерла (2061), Ребра (2001), Гутин-Томнатик (2016), Бребенескул (2032) та Піп-Іван Чорногірський (2022). Хребет розділяє дві області – Закарпатську та Івано-Франківську, у 1919-1939 роках уздовж нього проходив кордон Польщі і Чехословаччини. Прикордонні стовпчики збереглися й досі.

Прокат історичного фільму Олеся Саніна "Довбуш" про легендарного ватажка карпатських опришків Олексу Довбуша стартував 24 серпня та триває. Фільм створено кінокомпанією Pronto Film за підтримки Державного агентства України з питань кіно.
Фото: Тетяна Когутич