Українські стрічки "Джордан 96" та "Оператор Вікторія" відібрані на Міжнародний фестиваль короткометражних фільмів у Каліфорнії.

Як передає Укрінформ, про це Державне агентство України з питань кіно повідомляє у Фейсбуці.
“Створені за підтримки Держкіно стрічки "Джордан 96" та "Оператор Вікторія" відібрано до Palm Springs International Film Festival у Каліфорнії. Одразу два українські фільми виробництва кінопродакшену ForeFilms потрапили до конкурсної програми Міжнародного фестивалю короткометражних фільмів у Палм-Спрінгс, Каліфорнія. Короткометражні стрічки “Оператор Вікторія” та “Джордан 96” відібрали з декількох тисяч робіт разом із 300 фільмами з усього світу”, - ідеться в повідомленні.
Фільм Анни Яценко “Оператор Вікторія” розповідає про оператора колл-центру Служби психологічної підтримки, яка переживає токсичні відносини із наркозалежним чоловіком. Працюючи вночі, вдень вона контролює життя чоловіка, а в цей час її син живе із деспотичною матір'ю Вікторії. У виборі, для кого жити – для сина або для чоловіка, – Вікторія нарешті обирає себе.
Яценко розповіла, що коли задумувала фільм, сама перебувала у життєвій кризі. За її словами, багато хто з режисерів створює кіно як пропрацювання свого життєвого досвіду.
“Вже працюючи над фільмом із командою, я дізналася, що я не одна “заблукала” і шукаю виходу із кризи. А тепер вже і глядачі можуть отримати цей психотерапевтичний досвід і відповіді, або ж прийдуть до запитань у власному житті”, - зауважила Яценко.

Світова прем'єра “Оператора Вікторії” відбулася у 2021 році на фестивалі класу А - POFF Shots Tallins Black Nights. Зараз фільм мандрує кінофестивалями.
Фільм “Джордан’96” – дебют режисера Катерини Лесик. Стрічка заснована на реальній історії, яка трапилась із батьками авторки напередодні її народження. Події розгортаються у середині 90-х у провінційному містечку. 18-річний Андрій допомагає у пошуках зниклого друга-однокласника Жені, батько якого – місцевий кримінальний авторитет. Він не відпустить Андрія, поки не дізнається правди.

За словами Лесик, дуже рада, що імена українських режисерів продовжують звучати у світі, а українські фільми – жити своє життя на великих міжнародних екранах. “Зараз, як ніколи, важливо, щоб іноземний глядач чув і бачив нас”, - заявила вона.
Фестиваль у Палм-Спрінгсі – один із найбільших кінофестивалів короткометражок у світі, в межах якого демонструються фільми різних жанрів (ігрові, документальні, анімовані) з різних країн. Фестиваль є кваліфікаційним на премію "Оскар" та BAFTA Awards.
Як повідомляв Укрінформ, 26 травня команда фільму "Бачення метелика" під час світової прем'єри на Каннському кінофестивалі провела акцію на підтримку України.