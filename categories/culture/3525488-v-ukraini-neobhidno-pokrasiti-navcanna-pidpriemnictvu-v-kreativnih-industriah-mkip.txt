Опитування представників креативних індустрій продемонструвало, що в Україні необхідно покращити рівень навчання підприємницьким навичкам у цій сфері.

Як передає Укрінформ, про це йдеться у висновках дослідження «Підприємницька освіта в креативних індустріях в Україні», яке презентувало Міністерство культури та інформаційної політики.
"Проведений проєктною командою аналіз, зокрема опитування та інтерв’ю зі стейкхолдерами, виявив достатньо незадовільний рівень навчання підприємницьким навичкам у креативних індустріях попри важливість бізнес-компетентностей у цій сфері", - йдеться у висновках.
Зазначається, що передусім це стосується формальних закладів вищої освіти, де особливо погано представлено теми залучення інвестицій та взаємодії з програмами підтримки бізнесу. Формальна освіта у креативних індустріях часто не відповідає потребам ринку й доповнюється неформальними курсами та програмами.
Так, результати опитування показують, що навчання підприємницьким навичкам недостатньо представлене у формальній освіті у сфері креативних індустрій. Найчастіше викладають теми, пов'язані з бізнес-плануванням та розвитком бізнесу (41% опитаних вивчали цю тему в закладах освіти), маркетингом (42%), основами економічного й трудового права (34%). Натомість питання сплати податків, залучення інвестицій та взаємодії з програмами підтримки бізнесу (як українськими, так і міжнародними) практично не охоплюються формальною освітою.
Також, згідно з дослідженням, представники креативних індустрій очікують від університетів таких заходів для покращення освіти у сфері підприємницьких навичок у креативних індустріях: залучення більшої кількості викладачів із практичним досвідом (вибір 82% респондентів), а також участь закладів освіти в міжнародних програмах, спрямованих на розвиток бізнес-навичок (81%). Існує великий попит на активну взаємодію з потенційними роботодавцями (74%) й підвищення якості викладання предметів через реальні кейси і практичні ринково-орієнтовані теми (74%). Велика кількість опитаних вважають, що підвищенню якості освіти у сфері креативних індустрій в Україні сприятиме комплексна та реальна реформа вищої освіти загалом, зокрема протидія корупції та зміна внутрішньої ієрархії в університетах. Респонденти вважають, що Міністерство освіти і науки є основним органом, який має стати рушієм змін.
Як зауважують у міністерстві, з грудня 2021-го до червня 2022-го року МКІП разом з незалежною платформою для аналітичної підтримки Кабінету Міністрів України Центром економічного відновлення, а також експертами британської компанії Counterculture Partnership LLP проводило дослідження підприємницької освіти в креативних індустріях. Його підтримала Британська Рада в Україні в межах програми Wider Europe Creative Economy Policy Grants Scheme.
Для оцінки якості й доступності набуття підприємницьких навичок у креативних індустріях проєктна команда провела онлайн-опитування серед представників сектору. Загалом в опитуванні взяли участь 111 респондентів із відповідним гендерним розподілом: 75 жінок та 36 чоловіків. Серед них були люди, які залучені в сектор у різних ролях: самозайняті — 35 респондентів, наймані працівники — 31, роботодавці —19, інші ролі — 11 респондентів. Дев'ять респондентів зазначили, що вони є одночасно найманими працівниками та самозайнятими особами, а шість респондентів — одночасно роботодавці й самозайняті.
Результати дослідження можна використовувати для формування державної політики у сфері підприємницької освіти у креативних індустріях.