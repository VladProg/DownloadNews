Фільм Володимира Мули “Нація футболу” про становлення української збірної вийде в український прокат з 27 жовтня.

Про це повідомляє пресслужба Державного агентства з питань кіно у Фейсбуці, передає Укрінформ.
"Андрій Шевченко, Олег Блохін, Йожеф Сабо, Артем Мілевський, Олександр Зінченко, Олександр Шовковський, Руслан Ротань, Андрій П’ятов, Леонід Буряк та інші зірки українського футболу розповідають безпрецедентну та яскраву історію становлення української збірної за останні 30 років", - йдеться в повідомленні.

Зазначається, що на глядачів очікують інтерв'ю з зірками вітчизняного футболу та матеріали з персональних архівів журналістів та репортерів, що супроводжували збірну в певний період виступів Національної команди.
"Мільйони українських підлітків мріють про футбол і живуть футболом. І немає більшої честі у цій грі, ніж стати частиною національної збірної", - підкреслює відомство.
Зауважується, що фільм створено Teleprostir Studio за підтримки Держкіно.
Володимир Мула - український кінорежисер, продюсер, спортивний репортер, журналіст. Автор документальних фільмів, зокрема, "Американська мрія" (2015) "Американська мрія. У пошуках правди" (2017 р.) та Нація футболу (2022 р.). У 2021 отримав звання "Заслужений діяч мистецтв України" за значний особистий внесок у розвиток кіномистецтва, вагомі творчі здобутки та високу професійну майстерність.
Фото: ДержКіно України