У грецькій столиці Афінах відкрився музей, присвячений одній з найвидатніших оперних співачок ХХ століття Марії Каллас.

Про це повідомляє Reuters, передає Укрінформ.
В експозиції музею - окуляри Каллас, її костюми та зошит, який співачка використовувала для нотаток під час роботи над партіями.
Крім того, у музеї виставлено волосся Каллас, яке перукар оперної діви зберіг і згодом продав на аукціоні.
«Кожен експонат сприяє створенню повного образу цієї дивовижної жінки. Марія Каллас - одне з найвідоміших імен у світі, жінка, яка стала легендою», - сказав керівник проєкту музею Костіс Біцаніс.
На другому поверсі музею відвідувачі можуть послухати найвідоміші арії у виконанні Каллас, зокрема Casta Diva з опери Белліні «Норма», а також записи її занять зі студентами Джульярдської школи в Нью-Йорку в 1971-1972 роках.
Марія Каллас (уроджена Марія Анна Софі Сесілія Калогеропулос) - одна з найвідоміших оперних співачок ХХ століття (сопрано). Вона померла 1977 року від серцевого нападу у віці 53 років.
2 грудня 2023 року відзначатиметься 100-річчя від дня народження Марії Каллас.
Як повідомлялося, на Буковині відкрили музей-садибу поетеси Анни Дущак.