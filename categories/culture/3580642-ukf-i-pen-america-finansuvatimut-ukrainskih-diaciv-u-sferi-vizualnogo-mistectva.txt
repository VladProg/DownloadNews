Український культурний фонд разом із американською програмою PEN America "Artists at Risk Connection" нададуть гранти для українських віжуал-криейтерів.

Про це повідомляє пресслужба Український культурний фонд, передає Укрінформ із посиланням на Фейсбук Державного агентства з питань мистецтв та мистецької освіти.
"Український культурний фонд об’єднує зусилля з програмою PEN America «Artists at Risk Connection» (ARC), щоб підтримати діячів культури в секторі візуальне мистецтво", - йдеться в повідомленні.
Зазначається, що програма доступна для діячів, які знаходяться в Україні. Аби взяти участь у конкурсі необхідно заповнити запит на фінансування через платформу "Культурний простір", інформує УКФ.
"Запити, які були подані через платформу "Культурний простір", будуть оцінені ARC в пріоритетному порядку", - наголошує відомство.
УКФ повідомляє, що запит, поданий претендентами, пройде технічну перевірку, та за її результатами на вказану в анкеті електронну пошту надійде інструкція від УКФ та ARC щодо подальших дій. Згідно з інформацією, анкета для оформлення запиту на підтримку доступна за посиланням.
Підкреслюється, що потенційних стипендіатів обиратимуть 20-го числа щомісяця до завершення програми.
Повідомляється, що "Культурний простір" - інформаційна платформа УКФ, яка сприяє налагодженню взаємодії між представниками міжнародних установ, благодійних фондів, бізнесу і творчою спільнотою України для ефективного інвестування в культурно-мистецькі ініціативи.
Програма ПЕН Америка Artists at Risk Connection (ARC) має на меті підтримання зв’язку між митцями, які підпадають під загрозу, із понад 800 організаціями, що їх підтримують. ARC підвищує обізнаність про загрози мистецьких свобод та мобілізує мистецькі та культурні інституції, щоб допомагали найбільш вразливим представникам галузі.