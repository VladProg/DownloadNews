У Національному музеї імені Андрея Шептицького у Львові відкрили виставковий проєкт робіт Марії Примаченко «Дарую Україні!». Сотні людей прийшли відвідати експозицію, щоб поринути в чудирнацький світ художниці.

Про це повідомляє кореспондент Укрінформу.
Зазначається, що 89 робіт з приватної колекції київського мистецтвознавця, академіка Едуарда Димшица створили казкову експозицію у п’яти залах Національного музею у Львові.
«Тут представлене останнє десятиліття доробку творчості Марії Примаченко, коли художниця вже була в поважному віці, хворіла і практично не вставала з ліжка, малювала лежачи. Але бачимо, що роботи повторюють сюжети та мотиви раннього періоду, а саме звірині композиції, які мистецтвознавці назвали «звірина серія», квіти, а також тематика Чорнобильської трагедії та війни, оскільки чоловік мисткині загинув у Другій світовій війні. Часто роботи підписані уривками з народних пісень, присвяти або ж просто як підказка споглядачу», - розповіла завідувачка відділу народного мистецтва НМЛ Любава Собуцька.
Ідея відкриття виставки належить саме колекціонеру, мистецтвознавцю, академіку Едуарду Димшицу, який збирав твори Примаченко упродовж 30 років. Більшість робіт він придбав у родини художниці, в її батьківській оселі в селі Болотня, що на Київщині, частину - у творчих знатних сімей, яким любила дарувати свої роботи художниця.
«З початком війни музеї опустіли, постійні експозиції довелося скасувати для того, щоб уберегти цінні експонати. Але люди потребують мистецтва, культури, яка дарує радість, а відтак силу до самої перемоги. Коли зайшла мова про те, кому її потрібно присвятити, то без вагань вирішили, що це має бути Марія Примаченко. Якщо б ми запитали наших сучасників, який художник зараз є уособленням України в образотворчому мистецтві чи загалом у мистецтві, то, я гадаю, почули б саме ім’я Примаченко», - зазначив Димшица.






У Львові відкрили виставку Марії Примаченко в Національному музеї / Фото: Альона Николаєвич, Укрінформ
































































За словами мистецтвознавця, після повномасштабного російського вторгнення в Україну про художницю почали говорити ще активніше. Однією з причин стало зруйнування росіянами краєзнавчого музею в селищі Іванків Київської області, де зберігалися її роботи. Однак, на щастя, твори врятували місцеві жителі.
У творчому доробку Примаченко є ряд композицій, присвячених темі війни, зокрема об’єднаних підписом-примовкою: «Атомна війна, будь проклята вона!», «Квіти невідомому солдатові».
На відкриття прийшли понад дві сотні людей, багато хто з дітьми, а дехто навіть з домашніми улюбленцями.
Виставка творів Марії Примаченко у Національному музеї імені Андрея Шептицького у Львові триватиме до 30 жовтня. Для переселенців відвідування виставки ‒ безкоштовне. Також працівники музею планують організовувати групові екскурсії для дітей.
Марія Примаченко (1908 (1909) – 1997) – яскрава представниця «наївного» мистецтва, яка виробила унікальний впізнаваний стиль; створила цілий всесвіт чудернацьких істот, звірів, птахів, квітів. Для її творчості характерні: яскрава, гармонійно збалансована колористика творів, різноманітність композиційних вирішень, багата орнаментика – рослинна та геометрична, сюжетне різнобарв’я.
Як повідомляв Укрінформ, наприкінці лютого під час наступу російських військ у смт Іванків Київської області згорів історико-краєзнавчий музей, де зберігалося близько двох з половиною десятків робіт всесвітньо відомої художниці Марії Примаченко.
5 травня вцілілу картину з музею української художниці Марії Примаченко "Квітки виросли коло четвертого енергоблоку" продали за 500 тисяч доларів. Усі кошти з аукціону пішли на благодійний фонд Сергія Притули, де придбали 125 автомобілів для ЗСУ.
Картини Марії Примаченко вже вдруге продавалися на аукціоні під час війни. Нещодавно картина художниці "Моя хата, моя правда" була продана з аукціону у Венеції за 110 тисяч євро. Гроші передадуть на збереження української культури в умовах війни.