Видання Києво-Печерської лаври першої половини XVII століття «Тріодь Цвітна» перевели в електронний вигляд у Рівненському обласному краєзнавчому музеї.

Про це кореспондентові Укрінформу повідомила завідувачка сектору впровадження цифрових технологій музею Ольга Морозова.
«Оцифрували ще одне видання з музейних фондів. Це «Тріодь Цвітна» друкарні Києво-Печерської Лаври, яка вийшла у світ 1631 року. Це багато ілюстрована книга, яка містила всі церковні служби, починаючи від Великодня і аж до свята Всіх Святих. Її Петро Могила присвятив своєму брату Мойсею, який був князем у Молдові. У нашому примірнику відсутній титульний аркуш. Також вміщено лист-присвяту Петра Могили братові Мойсею», - зазначила Морозова.






У Рівному оцифрували стародрук Києво-Печерської лаври / Фото: Рівненський обласний краєзнавчий музей


































За її словами, видання готувалося у складних умовах, коли в Києві лютувала моровиця 1630- 1631 рр., згадана редактором у передмові. Це надає цій книзі, яка є одним з кращих видань київської друкарні першої половини XVII ст. додаткову цінність.
Загалом у Рівненському обласному краєзнавчому музеї зберігаються понад 100 стародруків, датованих до 1800 року. Їх поступово переводять у цифровий формат.
Як повідомляв Укрінформ, на сайті Рівненського обласного краєзнавчого музею вже можна «погортати» Острозьку Біблію 1581 року, Євангелія 1608 року, Почаївські Євангелія XVIII століття, книгу церковний пісень "Октоїх" Дерманський, який вийшов у 1604 році, Місяцеслов XIX століття, перший стародрук, виданий у 1734 році в Почаєві.