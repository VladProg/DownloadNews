На Прикарпатті на благодійному аукціоні продадуть арт-об’єкт, створений художниками Валерієм Твердохлібом та Нікітою Тітовим, кошти від якого скерують на підтримку прикарпатських бійців.

Про це у Фейсбуці повідомила голова Івано-Франківської ОВА Світлана Онищук, передає Укрінформ.
«Ще одна цінна річ додається до всієї колекції лотів, яка буде представлена на нашому другому благодійному аукціоні на підтримку прикарпатських бійців. Це арт-об’єкт, який створено за ідеєю художника-реставратора Івано-Франківського краєзнавчого музею Валерія Твердохліба та відомого українського художника-плакатиста Нікіти Тітова», - повідомила Онищук.

За її інформацією, митці створили цей арт-об’єкт з відстріляної гільзи в межах проєкту «Бог між нами! Переможемо разом».
«За кожну нашу рану виросте і помста! Не пробачимо і обов’язково переможемо!» - таку назву дали митці цьому витвору і сьогодні ці слова влучно передають наші відчуття та очікування», - додала голова ОВА.
Відомо, що серія робіт під цією назвою налічує 18 арт-об’єктів.
Благодійний аукціон планують провести у березні. Його організаторами є ГО «Бандерівський Схрон».
Як повідомлялося, на благодійний аукціон для збору коштів українським військовим виставили унікальний олімпійський факел та авторські писанки усіх регіонів України.