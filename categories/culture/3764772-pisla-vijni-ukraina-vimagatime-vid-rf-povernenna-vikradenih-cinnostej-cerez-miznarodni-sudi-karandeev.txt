Ратифікація Нікосійської конвенції Ради Європи про правопорушення, пов'язані з культурними цінностями, стане правовим підґрунтям, аби вимагати від Росії повернення артефактів, які РФ викрала з території України.

Про це заявив тимчасовий виконувач обов'язків міністра культури та інформаційної політики Ростислав Карандєєв в ефірі телемарафону "Єдині новини".
"Є міжнародні правові підстави, які дозволять нам повернути викрадені цінності. Одним із таких документів, який ми підготували і який найближчим часом ми сподіваємося ратифікувати, це - Нікосійська конвенція Ради Європи щодо правопорушень у галузі культурної спадщини. Вона дозволяє в правовому форматі здійснювати всі необхідні заходи, щоб пред'являти претензії та вимагати від нововстановлених власників повернення культурних цінностей, викрадених з території України", - сказав він.


Відео: Телемарафон "Єдині Новини"
Карандєєв підкреслив, що українська сторона після завершення війни планує "звернутися з підготовленим позовом до міжнародних інституцій і до Росії з вимогою повернути все вкрадене".
Також він нагадав, що росіяни пограбували Херсонський художній музей і вивезли його основну колекцію у 16 тисяч артефактів.
"Ми вчиняємо заходи, які б допомогли нам з'ясувати долю українських культурних цінностей. Щось стає відомо з публічної інформації, яка поширюється в Російській Федерації, зокрема, коли наші музейні предмети перевозяться до російських музеїв, але доля їх більшої частини нам наразі не відома", - зазначив тимчасовий виконувач обов'язків глави МКІП.
За його словами, в особливій небезпеці знаходяться археологічні цінності на тимчасово окупованих територіях, ще не розвідані українською стороною, оскільки чорні археологи за підтримки російської влади проводять незаконні розкопки.
Водночас представник МКІП подякував іноземним партнерам, які у випадку вивезення українських цінностей за кордон, фіксують там їхнє перебування, ідентифікують як такі, що вкрадені з території України, і вчиняють заходи щодо їх повернення.
Як повідомляв Укрінформ, МКІП наполягає на ратифікації конвенції Ради Європи про захист культурних цінностей.