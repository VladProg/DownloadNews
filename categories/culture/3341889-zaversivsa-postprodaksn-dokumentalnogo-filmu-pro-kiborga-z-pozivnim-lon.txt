У Києві завершився постпродакшн телевізійного документального фільму «Життя після 16-30», який розповідає історію про життя десантника 79-ої аеромобільної бригади Олександра Терещенка з позивним «Льон».

Про це Укрінформу повідомили автори проєкту.
Проєкт реалізується за підтримки Українського культурного фонду.
15 жовтня 2014 року, захищаючи Донецький аеропорт (ДАП) від проросійських сепаратистів та російських військових, десантник 79-ої аеромобільної бригади Олександр Терещенко врятував від вибуху гранати своїх побратимів ціною обох рук та пошкодженого ока. Завдяки оперативним та злагодженим діям «кіборгів», військової авіації та лікарів Дніпровського військового шпиталю ім. Мечникова чоловіка вдалося врятувати.
16.30 – це час першого накладання джгутів у ДАПі, який став для Терещенка відліком нового життя, сповненого пошуку сил та мотивації до активних дій. Йому вдалося перемогти самого себе, повернутися до повноцінного особистого та громадського життя, навчитися філігранно користуватися біонічним протезом, стати письменником і громадським діячем.
Спогади Терещенка, занотовані у його біографічній книзі «Життя після 16-30», стали прикладом подолання складних життєвих ситуацій не тільки для українських воїнів, які повернулися з російсько-української війни, але і для звичайних людей.
Зйомки документального телевізійного фільму «Життя після 16-30» за мотивами книги Олександра Терещенка тривали протягом двох місяців у чотирьох містах України – Києві, Дніпрі, Миколаєві та Львові.
Проєкт отримав грант від УКФ в червні 2021 року. Бюджет становить 1,7 млн грн. До позитивної життєстверджуючої телевізійної історії увійдуть спогади та події сучасного, насиченого творчістю, спортом і турботою про родину життя Олександра. Також до фільму увійдуть інтерв’ю з людьми, які допомагали йому в боротьбі із самим собою.
Продюсери фільму: Валерія Борщевська, Артемій Кірсанов, Сергій Дзюба. Режисери – Тарас Ткаченко, Артемій Кірсанов. Оператори – Олександр Кришталович, Сергій Блінов. Сценарій – Сергій Дзюба, Артемій Кірсанов.