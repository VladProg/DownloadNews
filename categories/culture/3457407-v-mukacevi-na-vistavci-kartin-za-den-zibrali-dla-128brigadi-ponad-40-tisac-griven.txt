У перший день роботи виставки-продажу картин закарпатських художників у Мукачеві для військових зі 128-ї бригади зібрали 40 тисяч гривень.

Про це повідомили у Фейсбуці Мукачівської міської ради, передає Укрінформ.

"Виставка-продаж картин "Разом до Перемоги" зібрала вже понад 40 тисяч гривень для 128 окремої гірсько-штурмової бригади" - йдеться в повідомленні.
Як повідомляється, виставка-продаж працює у Палаці культури та мистецтв із 13 квітня.

Вчора, 13 квітня, у день відкриття, відвідувачі придбали дев’ять робіт художників на загальну суму 40200 гривень.
Йдеться про полотна Бориса Кузьми "Натюрморт" (10 000 гривень), Магдалини Басманової «Мукачівський замок» (2500 грн.), Івана Івановчика «Пороги річки Уж» (3000 грн.), Ольги Кашшай «Троянди» (9000 грн.), Олександра Андялошія «Дахи старого міста» (3 000 грн.), Оксани Колесник «Синяк» (2500 грн.),
Івана Івановчика «Вечоріє» (3000 грн.), Тиберія Йонаша «Сонячна ратуша» (6000 грн.), Марини Чопей «Life» (1200 грн.).
Купити роботу та долучитися долучитися до благодійної справи можуть усі бажаючі. Для цього громадян запрошують прийти до Палацу мистецтв, обрати роботу до душі та перерахувати кошти на рахунок.
Раніше повідомлялося, що в Угороді на виставці "Вільні люди" зібрали кошти для потреб 128-ї окремої гірсько-шутрмової бригади ЗСУ.
24 лютого російський президент володимир путін оголосив про початок повномасштабного вторгнення в Україну. Російські війська обстрілюють та знищують об'єкти інфраструктури, здійснюють масовані обстріли житлових районів українських міст та сіл із використанням артилерії, реактивних систем залпового вогню та балістичних ракет.