Премію МКІП за збереження серпанкового ткацтва отримала жителька Рівненщини, заслужена майстриня народної творчості Ніна Рабчевська.

Про це передає Укрінформ із посиланням на пресслужбу Рівненської ОДА.
«Уродженка села Крупове, що на Дубровиччині, пані Ніна, стала володаркою премії за збереження традиції серпанкового ткацтва. Уміння ткати вона перейняла від своєї матері. Ця частина етнічної культури поліщуків розвивається століттями та передається з покоління в покоління», - йдеться у повідомленні.

Фото: rv.gov.ua

У Дубровицькому історико-етнографічному музеї у селі Крупове створено відділ серпанкового розмаїття. До серпанкового ткацтва залучають учнів загальноосвітніх шкіл та молодь, проводять тематичні уроки.
Щорічно традиційні серпанкові тканини та майстер-класи з їх виготовлення майстри села Крупове демонструють під час народних фестивалів та свят.
Це вже третя така нагорода для Рівненщини. Раніше її отримали поліська співачка Домініка Чекун, а також Віктор Ковальчук, який відомий своїми експедиціями на Полісся.

Фото: rv.gov.ua

Як повідомляв Укрінформ, премія Міністерства культури та інформаційної політики України за збереження та охорону нематеріальної культурної спадщини присуджується фольклористам, етнографам, дослідникам, науковцям, збирачам-ентузіастам, фольклорним колективам, вокалістам, інструменталістам, танцюристам, майстрам-викладачам та керівникам дитячих творчих шкіл народних художніх промислів, які своєю діяльністю сприяють виявленню, фіксації, збереженню та популяризації етнокультурної спадщини та регіональних особливостей українського народу.
Упродовж багатьох століть технологію виготовлення серпанкових текстильних виробів передають з покоління в покоління майстри села Крупове на Рівненщині. Особливість серпанкового ткацтва це, власне, технологічний процес створення надтонкого полотна, а також художньо-моделюючі характеристики та біло-червона кольорова гама. Серпанкове ткацтво планують номінувати до списку нематеріальної культурної спадщини ЮНЕСКО.






Фото з сайту rivnepost.rv.ua