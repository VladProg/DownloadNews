На сцені палацу "Україна" 18 листопада відбувся великий святковий ювілейний концерт до 80-ї річниці від дня створення Національного заслуженого академічного народного хору України імені Г. Г. Верьовки.

Як передає Укрінформ, про це повідомляє Міністерство культури та інформаційної політики.
Перед початком святкового концерту т. в. о. міністра культури та інформаційної політики Ростислав Карандєєв вручив державні нагороди і зачитав привітання від Президента України Володимира Зеленського.

За словами Зеленського, Україна, як і пісня, єднає українців на великій рідній землі, на всіх континентах.
"Дякую вам за неповторність і колорити, за палітру емоції і враження, які ви щедро даруєте шанувальникам, за пісню, що допомагає нищити ворога і підтримує бойовий дух наших воїнів. Особлива вдячність за те, що опікуєтеся реабілітацією військових та реалізуєте благодійні проєкти. Бажаю невичерпного натхнення на добрі справи і щирої любові шанувальників на многії літа", - йдеться у привітанні Президента.

"Я щасливий, - зазначив Карандєєв, - що моєю місією, моїм служінням сьогодні є сприяння цьому колективу, сприяння роботі тих людей, які присвятилися себе мистецтву”.
За його словами, учасники хору щоденно своєю працею звеличують українську культуру, несуть її в світи та у кожен куточок України.






Великий концерт до 80-ї річниці від дня створення народного хору імені Григорія Верьовки / Фото: Анатолій Сірик









































































Хор імені Г. Г. Верьовки — видатний музичний колектив з багатовіковою історією та визначним внеском у розвиток української культури. Офіційно заснований у 1943 році, хор став важливим амбасадором української музичної спадщини у світі.
Цей концерт став не тільки мистецькою подією, а й нагадуванням про те, що культурна спадщина України є живою та вражаючою. Національний хор імені Г. Г. Верьовки продовжує об’єднувати серця українців та любителів музики в усьому світі, підкреслили у МКІП.
Як повідомляв Укрінформ, хор імені Верьовки у грудні вирушить у міжнародне турне з шоу “Ми - Українці”.