Музеї Києва в умовах воєнного стану не приймають відвідувачів, експонати переміщені у безпечні місця.

Як передає Укрінформ, про це повідомляє Київська міська державна адміністрація.
За словами заступника голови КМДА Валентина Мондриївського, “на сьогодні музейні експозиції розібрано, а експонати спаковано та переміщено у безпечні місця”.






Столичні музеї надійно оберігають свої експонати під час війни / Фото: kyivcity.gov.ua





































Як повідомляє Департамент культури, музеї комунальної власності відповідально ставляться до збереження державної частини Музейного фонду України. Також захищена вся обліково-фондова документація.
“Триває робота щодо здійснення захисту будівель музеїв, які переважно є пам‘ятками культурної спадщини. Зокрема вжито заходів щодо посилення в музеях протипожежного захисту (заклади додатково забезпечено вогнегасниками та по приміщенням розгорнуті пожежні рукава), вікна заклеюються скотчем та захисною плівкою, в деяких музеях встановлено захисні щити з відповідних матеріалів, металеві ролети, а також цокольні поверхи закриваються мішками з піском”, - ідеться у повідомленні.
Триває робота із забезпечення музейних закладів додатковими захисними матеріалами.
Як повідомляв Укрінформ, міністр культури та інформаційної політики Олександр Ткаченко поінформував, що 200 об’єктів культурної спадщини України зруйновані російськими агресорами, і ці дані не є остаточними.
Фото: КМДА, Олексій Самсонов