Україна і Франція спільно реалізовують низку великих культурних проєктів.

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
«Напередодні першої річниці повномасштабного вторгнення росії в Україну, до столиці прибув «культурний десант» з Франції. У великій делегації була міністерка культури Франції Ріма Абдул-Малак, всесвітньо відома французька акторка Кароль Буке, Джонатан Літтель, директорка Лувру Лоранс де Кар, виконавчий директор ALIPH Foundation Валерій Фріланд», - заявив Ткаченко.
За його словами, все це свідчення того, що наміри Франції надзвичайно серйозні.

Ткаченко зазначив, що наразі Україна і Франція вже спільно реалізовує низку великих проєктів: створення фонду на підтримку українського кіно; створення фонду на підтримку української літератури (перекладів французьких книг українською і навпаки); проведення масштабних українських культурних сезонів у Франції; виставки «Out of blackout»; підтримка диджиталізації сфери спадщини; санкції проти російських пропагандистів та боротьба з російською дезінформацією та пропагандою.
«У Франції чітко розуміють, що культура - це щит. Щит, який, з одного боку, захищає Україну та, з іншого, захищає Європу від російських наративів. Франція, яка є лідером сфери культури в Європі, чітко розуміє, за що ця війна: за культурну свободу, за традиції, ідентичність», - заявив Ткаченко.
Як повідомляв Укрінформ, міністерка культури Франції Ріма Абдул-Малак заявила, що Франція зацікавлена у проведенні ініційованого Україною «Інформаційного Рамштайну».