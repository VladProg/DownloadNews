Між Україною та Республікою Польща буде створена робоча група для відновлення пошкодженої внаслідок збройної агресії рф культурної спадщини.

Про це міністр культури та інформаційної політики Олександр Ткаченко повідомив на пресконференції в Медіацентрі Україна — Укрінформ.
«У нас добре розуміння того, яким чином із поляками ми можемо рухатися в цьому напрямку. Механізм наступний: буде створена робоча група, яка має викласти (пропозиції - ред.), ми маємо подивитися всі об’єкти, які є в поляків, з точки зору інформації, що б вони хотіли зробити. Так само ми надамо свої проєкти», - сказав Ткаченко.
Міністр розповів, що кілька кроків назустріч один одному вже зроблено. «Я сказав польському колезі, що ми готові, як тільки отримаємо запит, давати певні дозволи. Так само ми очікуємо на певні кроки від польської сторони по відомих об’єктах. Не буду анонсувати, але про один із цих кроків найближчим часом ви почуєте», - додав він.
Як повідомлялося, 1 червня в межах візиту прем’єр-міністра Польщі Матеуша Моравецького та його команди до Києва між Міністерством культури та інформаційної політики України та Міністерством культури та національної спадщини Республіки Польща підписано Меморандум про співробітництво у сфері національної пам'яті.