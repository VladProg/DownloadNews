Минулого вікенду на Міжнародному фестивалі документального кіно Artdocfest/Riga показали шість фільмів про війну, розв’язану росією в Україні.

Про це повідомляє кореспондент Укрінформу.
В четвер був показаний видатний фільм, знятий режисерським подружжям, українкою Мілою Тешаєвою та німцем Маркусом Ленцем, «Коли в Бучу прийшла весна» (2022). В ній зображена історія звільненого від окупантів містечка під Києвом. Герої стрічки збирають тіла загиблих, допомагають ідентифікувати та ховати їх. Все показано стримано, без натуралізму. Проте стрічка проймає до кісток. При всьому тому вона залишає надію на світле майбутнє, її герої вірять у Перемогу. Картину представив і відповів на запитання глядачів один зі співавторів, Маркус Ленц.

В п’ятницю була продемонстрована 28-хвилинна короткометражка «Away/Геть». Її герої – 16-річні художники-біженці з України Андрій та Аліса. На вулицях Будапешта вони роблять простий, але многозначний перформенс: малюють мапу України, по якій повзають кілька механічних солдатів з літерами Z на спині. Маленькі діти переставлять солдатиків так, аби вони повзли геть за українські кордони.

В суботу та неділю була показана дилогія литовського режисера Мантаса Кведаравічюса: «Маріуполіс» (2016) «Маріуполіс-2» (2022). В першій частині стрічки показане буття міста, розташованого зовсім неподалік кордону. В другій частині режисер відправився в Маріуполь, в якому вже точилися важкі бої. Коли матеріал було відзнято і режисер виїжджав з міста, його застрелили російські окупанти. Проте матеріал зберігся, соратники Кведаравічюса змонтували з нього фільм, який був показаний на Канському фестивалі-2022.
Також у неділю можна було переглянути картину Дмитра Томашпольського «Лариса Кадочникова. Війна» (2022). Її героїня – легендарна українська акторка, серед ролей якої є й Марічка з «Тіней забутих предків». Після 24 лютого вона, попри все, вирішила залишитися в Києві. І розказує про буття української столиці в його найважчі дні війни.
Картина про іншу легендарну українську акторку, Аду Роговцеву, «Вітер зі Сходу» (2022), знята її дочкою Катериною Степанковою, розповідає про те як Ада Миколаївна в 2014 році зібрала акторську бригаду, котра багато років їздить на фронт, підтримує українських захисників Вітчизни.
У понеділок будуть показані дві роботи на воєнну тему молодої, але вже відомої української режисерки Аліси Коваленко. Нова «Ми не згаснемо» (2023) та давня «Аліса в Країні війни» (2015). Коваленко сама представить свої роботи та відповість на запитання глядачів.
Фестиваль триватиме до 9 березня.
Війна в Україні, відсіч російській агресії стали основною темою фестивалю Артдокфест. Показник цього – його емблема в жовто-синіх кольорах: три пальці руки, підняти вверх як знак тризуба.
Покази та заходи фестивалю проходять в історичному ризькому кінотеатрі Splendid Palace та в Артмузеї Zuzeum (в назві об’єднано прізвище його засновників сімейства Зузанс та слово Museum).