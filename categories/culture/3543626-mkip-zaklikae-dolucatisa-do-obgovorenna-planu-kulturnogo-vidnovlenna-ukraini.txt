Українців запрошують до обговорення проєкту плану відновлення України в частині культури та інформаційної політики.

Про це повідомляє пресслужба Міністерства культури та інформаційної політики, передає Укрінформ.
"Свої зауваження й пропозиції охочі мають надіслати до 19 серпня 2022 року на електронну адресу: dgspei.mcu@gmail.com, відповідно до однієї з форм. Зокрема, перша з них слугує для надання пропозицій щодо доповнення існуючої редакції Плану новими інвестиційними проєктами, пріоритетами чи заходами, а друга - для виключень окремих положень з тексту Плану чи викладення їх в новій редакції",- повідомляє відомство.
Зазначається, що робоча група, яка розробляла план відновлення, була утворена на виконання пункту 7 положення про Національну раду з відновлення України від наслідків війни, затвердженого указом Президента України від 21 квітня 2022 р. № 266/2022.
Експерти запропонували пріоритетні реформи та ініціативи, прийняття та реалізація яких є необхідними у воєнний і післявоєнний періоди, і виклали їх у проєкті Плану відновлення України.
Документ, наданий на розгляд громадськості, охоплює низку сфер, якими опікується МКІП, зокрема, культури, креативних індустрій, книговидання та бібліотек, релігії та етнополітики, інформаційної політики та безпеки, культурної спадщини, національної пам'яті, цифрових трансформації в культурі. На оцінку українців представлено стратегічні цілі з відбудови напрямків, терміни їхньої реалізації, фінансова складова.
Також повідомляється, що надані пропозиції та зауваження відомство розгляне під час доопрацювання проєкту Плану відновлення. Результати консультацій з громадськістю будуть розміщені на офіційному вебсайті МКІП.
Як повідомлялося, в Україні від початку повномасштабного вторгнення росії зафіксовано станом на 30 липня руйнування 450 об'єктів культурної спадщини.