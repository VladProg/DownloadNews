Державне агентство України з питань кіно закликає дирекцію Каннського кінофестивалю не допускати фільми російського виробництва до участі у заході.

Про це йдеться у зверненні голови Держкіно Марини Кудерчук до очільника Каннського фестивалю П'єра Лескюра, оприлюдненому на сторінці відомства у Фейсбуку, передає Укрінформ.
"Оскільки - незважаючи на заклик України до світових кіноспільнот бойкотувати російський кінематограф – в основну конкурсну програму Каннського кінофестивалю включена робота російського режисера Кирила Серебренникова "Дружина Чайковського", а українські режисери та інші кінематографісти в цей час змушені або воювати проти російського нападу, або ховатися в бомбосховищах, або волонтерити в тилу, – хоча, звісно, теж обрали би можливість знімати кіно, як Серебренников, та Росія позбавила їх такої розкоші, Держкіно знову звертається до Каннського фестивалю із закликом не допускати фільми російського виробництва до участі у фестивалі", - йдеться у заяві.

У зверненні наголошується, що зараз, під час активних бойових дій на території України, "одночасне представлення країни-агресора та України на одному майданчику є неприпустимим та призведе до зміщення фокусу з жахіть війни та боротьби українців за свою ідентичність на привернення уваги до російської пропаганди щодо примирення через культуру".
Як повідомлялося, українська кіноакадемія раніше закликала світову кіноспільноту до бойкоту російського кінематографа.


Дирекція Каннського кінофестивалю ухвалила рішення про заборону участі у кінофорумі офіційної російської делегації. Водночас окремі кінематографісти з рф зможуть відвідати захід.
24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет, авіабомб.
МКІП уже зафіксувало 189 епізодів воєнних злочинів російських військ проти культурної спадщини України.