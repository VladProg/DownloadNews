У Звягелі на Житомирщині, де народилася Леся Українка, 27-30 липня проходитиме міжнародне свято літератури та мистецтв «Лесині джерела».

Як передає Укрінформ, про це у Фейсбуці повідомляє Звягельська міська рада.
У день відкриття свята, 27 липня, запланована акція «Одягнемо Лесю у вишиванку» та всеукраїнська науково-краєзнавча конференція «Утвердження української національної ідеї у творчості і громадсько-політичній діяльності Лесі Українки, Олени Пчілки, Михайла Драгоманова та інших видатних особистостей України на теренах Волині-Полісся».

У п’ятницю, 28 липня, відбудуться виставка «Місця натхнення Лесі Українки», театралізована екскурсія «Лесиними стежками», вистава «Кам’яний господар».
У програмі свята на суботу, 29 липня, - всеукраїнський конкурс автентичної пісні «Животоки», авторська екскурсія «Я – Леся», дитяча театралізована пізнавально-ігрова програма «На свято до Мавки», всеукраїнський конкурс виконавців художнього слова імені Лесі Українки.
У неділю, 30 липня, пройде презентація музичних творів на слова Лесі Українки,
Упродовж 28-30 липня також триватимуть книжковий ярмарок видавництва «Ранок», краєзнавча екскурсія «Лесина спадщина», виставковий проєкт «Музей 6.0» до 60-річчя створення Літературно-меморіального музею Лесі Українки.
Українська письменниця, перекладачка, фольклористка, культурна діячка Леся Українка (справжнє ім'я – Лариса Петрівна Косач) народилася 25 лютого 1871 року у Звягелі. У місті функціонують літературно-меморіальний музей Лесі Українки та Музей родини Косачів.