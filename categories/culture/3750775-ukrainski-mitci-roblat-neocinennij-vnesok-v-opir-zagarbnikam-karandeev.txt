Митці, котрі за кордоном представляють українське мистецтво й демонструють український прапор, роблять неоціненний внесок в опір росіянам.

На цьому наголосив т.в.о. міністра культури та інформаційної політики Ростислав Карандєєв під час нагородження Національною премією України ім. Тараса Шевченка, передає Укрінформ із посиланням на МКІП.
"Кожен митець, який зараз за кордоном чи ще поїде туди, чи вже протягом півтора року представляв українське мистецтво, демонстрував поряд з собою український прапор і нашу високу культуру, зробив і буде робити неоціненний внесок в наш опір. Українська культура - це не просто опір ворогу, це – потужний інструмент нашої атаки в духовній сфері, що зруйнує ті «скрєпи», які хочуть накласти кайдани на наші руки", - сказав Карандєєв.
Він зазначив, що сьогоднішня церемонія нагородження є потужним актом культурного опору агресії, яка хотіла знищити і продовжує знищення української культури, мистецтва і людей, які творять, несуть в наше суспільство найвищі духовні цінності.
Наголошується, що з міркувань безпеки місце, дату та час проведення заходу публічно не оголошували.
Як повідомлялося, у місті Бородянка на Київщині відбулася церемонія нагородження Національною премією України імені Тараса Шевченка за 2022 та 2023 роки.
Національна премія України імені Тараса Шевченка, або Шевченківська премія – державна нагорода України, заснована у 1961 році. Вручається за вагомий внесок у розвиток культури.