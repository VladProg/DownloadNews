Благодійний європейський тур гурту «Другу Ріка», на якому збиратимуть кошти для біженців і ЗСУ, і який сьогодні розпочинається у Вільнюсі, після анонсованих раніше виступів у країнах Балтії та Чехії продовжиться у Польщі (Краків) та Франції.

Про це повідомив кореспондентові Укрінформу лідер гурту Валерій Харчишин.
«Те, що раніше виношувалося роками, тепер робиться з неймовірною швидкістю. Наш тур був організований менше ніж за місяць від початку перемовин із промоутерами, і вже почався з країн Балтії та Чехії. Дорогою до Вільнюса до нас доєдналася Польща (концерт у Кракові). У червні доєднаються виступи у Франції. Та ми відкриті до співпраці з іншими країнами Європи», - розказав Харчишин.
Він також висловив щиру подяку Литві, Латвії та Естонії, де «Друга Ріка» виступатиме найближчі три дні, «за вчасну і вкрай необхідну підтримку та допомогу для тих українців, що змушені були залишити Україну, втративши свої домівки і рятуючи життя свої та своїх близьких в країнах Балтії».
Музикант нагадав про перші дні повномасштабної війни росії проти України, «яку бачили очі, але не вірив мозок». За його словами, українці тоді «були прикуті до усіх живих джерел інформації, у пошуках будь-якої підтримки України». «Ми раділи кожній заяві з Вільнюса, Таллінна чи Риги про негайне впровадження усіх можливих санкцій проти агресора, швидке надання Україні членства у ЄС та термінове постачання усієї можливої летальної зброї. Маленькі, але мужні країни, ніби штовхали толерантних французів та відкривали очі «зачарованим» путіним німцям», - наголосив лідер і вокаліст гурту.
Він також окремо звернувся до тимчасово переміщених осіб з України - «молодих жінок, дівчат, багатодітних батьків, недужих та людей з особливими потребами». Харчишин закликав їх не відчувати провину через те, що «вони нині перебувають у спокійній Європі, а не в стражденній Україні», бо і вони можуть зарадити спасінню рідної країни.
На погляд музиканта-волонтера, наразі не варто витрачати багато сил і часу на «розмахування стягом біля посольства РФ – на цих зомбі ви вже ніяк не вплинете». Відтак лідер гурту навів приклад тендітної української дівчинки, яка не може тримати зброю в руках, але назбирала кошти на «безпілотник, який вже за тиждень знищив на сході російський гелікоптер разом з шістьма членами екіпажу» країни-агресора. «Не кожному українському військовому так щастить. Тому не варто себе корити, зберігайте спокій, а краще витрачайте свою енергію на допомогу війську та постраждалим, чим неодмінно наблизите перемогу України», - підкреслив Харчишин.
Він також зазначив, що кошти, зібрані за квитки під час євротуру «Другої Ріки» будуть спрямовані до спеціального фонду допомоги постраждалим у війні українцям (покривши логістичні та технічно-побутові витрати). Благочинні внески, що будуть зібрані протягом і після туру, підуть на закупівлю тактичної амуніції окремому підрозділу спецпризначення ЗСУ, що нині формується для відправки на схід України.
Для тимчасово переміщених громадян України вхід на концерт безкоштовний. У паспорті має бути штамп про перетин кордону після 24 лютого. Попередньо необхідно заповнити форму за посиланням та надіслати будь-який посильний внесок на закупівлю амуніції для ЗСУ на благодійний рахунок гурту.
Європейський тур гурту стартує 29 квітня у Вільнюсі (зал Vakaris Vilnius). 30 квітня — Рига (First Mir). 1 травня — Таллінн (Cathouse). 4-5 травня «Друга Ріка» виступатиме в Чехії (Прага, Брно).
Як зазначалося вище, переговори з промоутерами тривають, тож список країн і міст туру збільшується.