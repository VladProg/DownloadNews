Британський 90-річний актор Майкл Кейн у п’ятницю підтвердив, що завершує кар’єру і виходить на пенсію.

Як передає Укрінформ, про це повідомляє ВВС.
«Я постійно кажу, що піду на пенсію. Що ж, тепер я йду. Єдині ролі, які я можу зараз отримати, - це 90-річні чоловіки. Або, можливо, 85-річні. Вони не будуть головними», – пояснив актор.
Кейн і раніше заявляв про намір вийти на пенсію, але часто його переконували повернутися до зйомок. За його словами, він остаточно завершить акторську кар’єру після виходу свого останнього фільму «Великий втікач», йдеться у матеріалі.
Актор зізнався, що тричі відмовлявся від зйомок у «Великому втікачеві», перш ніж погодитися, оскільки вважав себе пенсіонером.
«Я все ще хапаюся за кожну секунду, хоча мені 90», – відповів Кейн на питання, як він переживає старість.
Зазначається також, що Майкл Кейн у листопаді планує опублікувати свій роман у жанрі трилер під назвою «Смертельна гра».
Як повідомляв Укрінформ, в українських кінотеатрах 19 жовтня вийде картина «Великий утікач», головну роль у якій виконав володар двох премій «Оскар», трьох «Золотих глобусів» і двох премій BAFTA сер Майкл Кейн.