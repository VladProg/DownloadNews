Кропивницька Етнолабораторія "Баба Єлька" презентувала новий напрямок – "Баба Єлька вишиває", започаткований для відродження і популяризації давніх вишивальних традицій Кіровоградщини.

Про це повідомила кореспонденту Укрінформу кураторка напрямку, завідувачка Етнолабораторії "Баба Єлька" Світлана Листюк.
За її словами, на честь п'ятиріччя етнолабораторії учасники етнопроєкту почали відтворювали схеми вишивки зі стародавніх сорочок, знайдених під час експедицій, які демонструють традиційну культуру Кіровоградщини.
Допомагає етнолабораторії кропивничанка, дизайнерка Дар'я Галько. Нещодавно вона створила макет дитячих розмальовок на основі візерунків сорочки з колекції Етнолабораторії, яку знайшли на смітнику у Кропивницькому.
Тепер же майстриня займається схемами вишивок. Над першою сорочкою працювала кілька тижнів – починаючи з детального фотографування і вимірювання візерунків і закінчуючи створенням макету. Першою вона взяла у роботу жіночу сорочку з села Цвітне Олександрівської громади.
Пошила і вишила її Олена Свороба (1880 р.н.), а зберігала і передала «Бабі Єльці» її онука Раїса Косенко (1947 р.н.). Це традиційна сорочка Кіровоградщини, яку власниця кілька разів перешивала у різні часи, але повністю зберегла архаїчний низ (підтичку) з прадавньою вишивкою.






У Кропивницькому започаткували проєкт з відродження старовинної вишивки / Фото: Світлана Листюк

























"Баба Єлька" - фольклорно-етнографічний проєкт про традиції Кіровоградщини, що ставить за мету збирати, зберігати та поширювати елементи старовинного побуту та культури Кіровоградщини.
Як повідомляв Укрінформ, 13 липня 2018 року команда здійснила свою першу експедицію у село Розсохуватка колишнього Маловисківського району.
З того часу “Баба Єлька” організувала 92 експедиції, дослідила 102 села, записала понад тисячу народних пісень, близько трьох сотень традиційних рецептів, зібрала майже півтори тисячі експонатів в Етнолабораторії. А ще запустила школу традиційних танців і співу, популяризує давнє писанкарство і мистецтво вибійки, відроджує традиційний одяг і кулінарію.