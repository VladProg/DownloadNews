У неділю в італійському Турині відбулася церемонія відкриття Євробачення, представників України гурт Kalush Orchestra зустріли гучними оплесками.

Про це повідомляє Укрінформ із посиланням на пряму трансляцію заходу.
8 травня представники 40 країн учасниць проходили урочистим коридором та давали короткі інтерв’ю. Український гурт Kalush Orchestra зʼявився перед публікою шостим.
Для заходу музиканти обрали стриманий total black з маленькими жовто-блакитними прапорцями на своїй одежі, вони також тримали в руках прапори України.
Ведучий привітав гурт, сказавши українською: «Ласкаво просимо на пісенний конкурс Євробачення».

Під час короткого інтерв'ю ведуча поцікавилася, наскільки колективу важливо міксувати сучасну музику з народною. Фронтмен Kalush Orchestra Олег Псюк відповів, що вони вже давно обрали для себе такий стиль музики: « І саме зараз ми розуміємо, наскільки це актуально – підняти нашу стару культуру і об’єднати з новою. Саме тому це зараз настільки цікаво людям в цілому світі», – пояснив він.
Ведучі також звернули увагу на те, що церемонія відкриття конкурсу відбувається у День матері, а пісня Kalush Orchestra – Stefania, розповідає саме про маму.
«Ця пісня присвячувалася моїй мамі ще дуже давно… Але так, сьогодні День матері, тому рекомендую усім привітати своїх матерів та увімкнути їм нашу пісню», – сказав соліст гурту.
10 та 12 травня пройдуть півфінали Євробачення-2022, а 14 травня — фінал конкурсу. Kalush Orchestra вийдуть на сцену у першому півфіналі під шостим номером.
Фото: BlogH1