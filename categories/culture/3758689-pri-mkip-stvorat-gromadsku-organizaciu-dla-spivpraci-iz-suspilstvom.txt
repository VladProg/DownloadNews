МКІП розширить співпрацю з громадськістю та залучатиме суспільство до ухвалення рішень на всіх рівнях, для цього найближчим часом створять відповідну структуру.

Як передає Укрінформ, про це сказав т. в. о. міністра культури та інформаційної політики України Ростислав Карандєєв під час діалогу з громадськими експертами та представниками влади «Реформи і відновлення гуманітарної сфери України: інституції культури та національної пам'яті» під час Конгресу культури, повідомляє МКІП.
«Завжди реформи йшли від суспільства. Держава ж має вчасно відчути запит громадськості та якомога швидше реагувати на нього через доступні інструменти. Держава необхідна там, де потрібне встановлення чітких, якісних і зручних для всіх правил у конкурентному середовищі та для справедливого розподілу державного ресурсу. Творче середовище також є конкурентним. Сьогодні ми маємо посилити діалог з громадськістю. Кожен має право бути почутим. Вже зараз ми розпочнемо процес створення громадського утворення при міністерстві та будемо залучати суспільство якомога більше до прийняття рішень на всіх рівнях», – зазначив Карандєєв.
В основі діалогу — документ політик «Бачення України 2030: соціально-гуманітарна сфера», у якому представлено бачення реформування та відновлення України у соціально-гуманітарній сфері. Документ створений Коаліцією «Реанімаційний пакет реформ» разом зі Школою політичної аналітики та 50 незалежними громадськими експертами за підтримки Програми сприяння громадській активності «Долучайся!».
Як повідомляв Укрінформ, у Львові 7-9 вересня проходить ІІІ Конгрес культури. Цього року його тема «Ukraine! Unmuted: Україна бере голос». Зокрема буде три тематичні блоки: дискусійний, супровідна програма «Разом» та мистецька, представлена трієнале сучасного мистецтва «Український зріз».