Новий сезон у Херсонському обласному академічному музично-драматичному театрі імені Куліша відкрили прем’єрою – трагедією за п’єсою Федеріко Гарсіа Лорки «Криваве весілля».

Про це повідомляє кореспондент Укрінформу.
«Відкриваємо новий театральний сезон у день народження театру... Відкриваємо прем’єрою - грузинський режисер Каха Гогідзе, «Криваве весілля», - сказав журналістам генеральний директор театру Олександр Книга.

Заслужена артистка України Тетяна Проворова, яка виконує у виставі ролі Матері та Смерті, зазначила, що ця трагедія дала живі емоції, відчуття, що «чіпляють».
«Для мене ця вистава – про любов матері, це про такі сильні почуття, що поглинають іноді», - сказала актриса.

Натомість виконавиця ролі Нареченої Ірина Рура вважає, що вистава – про помсту, про материнський біль від втрати дитини і про вибір. «Про біль Матері, яка після втрат не змогла почати нове життя, воно її душило і задушило. І вона це понесла далі... Я вважаю, це завжди про вибір», - зазначила акторка.

Своєю чергою режисер Каха Гогідзе зауважив, що давно хотів поставити Гарсіа Лорку, та відзначив роботу акторів і балету театру.
«Я хотів би, щоб цю виставу побачила і Грузія, бо тут грузинський режисер, українські актори, які грають іспанців», - сказав він.

За словами режисера, з реакції глядацької зали зрозуміло, що вистава херсонцям сподобалася.



Фото Ірини Староселець