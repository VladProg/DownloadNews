Українська культура – це експортна галузь, яка генерує до перемоги України постійну і значну увагу світу, а її розвиток має торкнутись книговиробницта, музейної справи, нової політики захисту публічного простору, а також розвитку кіноіндустрії.

Про це заявив президент України Володимир Зеленський під час виступу у Верховній Раді з нагоди Дня Конституції.
«Зараз культурна сфера потребує щонайменше відсотка ВВП на рік – як базового рівня для виживання. Але зрозуміло, що галузь має і мусить бути більш амбітною», - наголосив Зеленський.
За його словами, українська сміливість дійсно пробудила колосальний інтерес людей з різних країн до українців, до міст та сіл України, і кожен такий інтерес – це можливості.
Глава держави вважає, що Україна потребує нової політики захисту публічного простору у містах і громадах, який може використовуватись як культурний простір або зберігає ту чи іншу історичну цінність.
На його думку, не менш важливою є музейна та меморіальна політика. «Україна потребує нової музейної та меморіальної політики. У нас цілі покоління української величі, на жаль, залишаються без музейного вираження. При цьому існуючі музеї не відповідають духу та стандартам сучасної музейної справи», - відзначив Зеленський.
Він додав, що Україна потребує нової політики книг та книговидавництва, написання та читання, перекладів для України іноземних книг та поширення у світі української мови, української книги, підтримки книгарень, створення аудіокниг, сервісів цифрової підписки.
«Фактично, ми маємо забезпечити очевидне щорічне зростання кількості книг українців, книг для українців, книг українців для всього світу», - наголосив Президент.
За його словами, Україна потребує нової політики кіно і підтримки кіновиробництва. Українці мають робити фільми, і світ має робити фільми про Україну і в Україні. «Всі ми знаємо, які рішення для цього потрібні», - відзначив глава держави.
Як повідомляв Укрінформ, 21 червня заступниця міністра культури та інформаційної політики Катерина Чуєва у рамках засідання дорадчої групи донорів Фонду UNESCO Heritage Emergency Fund в Парижі обговорила з представниками ЮНЕСКО актуальні питання збереження культурної спадщини України.