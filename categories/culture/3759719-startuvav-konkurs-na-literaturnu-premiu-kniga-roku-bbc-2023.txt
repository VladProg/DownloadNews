BBC Україна оголосила про запуск щорічної літературної премії Книга року BBC 2023.

Як передає Укрінформ, про це повідомляється на сайті ВВС Україна.
«BBC Україна оголошує про початок конкурсу Книга року BBC 2023. Одна з найвпливовіших літературних премій в Україні відбувається вже 19 років поспіль», - ідеться в повідомленні.
Книга року ВВС проходить у партнерстві з Культурною програмою Європейського банку реконструкції та розвитку (ЄБРР).
Премію вручатимуть у трьох номінаціях: Книга року BBC, Дитяча книга року BBC та Книга року ВВС-Есеїстика.
Заявки на конкурс можна подавати з 11 вересня по 11 жовтня.
«Ми знову обиратимемо найкращий український літературний твір року серед війни, руйнувань, страждань і жертв, які домінують у житті і розмовах українців», - заявила головна редакторка BBC Україна та голова журі премії Марта Шокало.
Радниця ЄБРР з питань культури і член журі конкурсу Світлана Пиркало звернула увагу, що потреба українців у читанні під час війни не тільки не зменшилась, а й зросла.
«Мільйони українців по всій Європі та в світі зараз вишукують нові українські книги, особливо для своїх дітей, які тепер навчаються в іншомовних школах за кордоном. Роль Книги Року ВВС нині як ніколи важлива, адже вона популяризує найкращі новинки сучасної української літератури для дорослих і дітей, в Україні та за кордоном, і в цьому її надалі підтримує Культурна Програма ЄБРР», - заявила вона.
Оцінювати твори, подані на конкурс, будуть п'ять членів журі: професорка Києво-Могилянської академії Віра Агеєва, блогер Віталій Чепинога, професор Канзаського університету Віталій Чернецький, радниця ЄБРР з питань культур Світлана Пиркало і головна редакторка BBC Україна Марта Шокало.
Автор-переможець у кожній номінації отримає грошову винагороду в еквіваленті 1000 фунтів стерлінгів в українській гривні. Видавці книжок, які увійдуть до короткого списку, матимуть право використовувати логотип «Книга року ВВС» у наступних виданнях.
Видавці можуть подати до трьох книг у кожній категорії та додатково нові книги попередніх переможців. Подані книги мають бути українською мовою (оригінали чи переклади), видані протягом останніх 12 місяців.
Довгі та короткі списки в кожній номінації, переможців у номінаціях та в конкурсі «Читач року» (це звання отримує автор найкращої рецензії на книгу-учасницю) обирає журі.
Переможців оголосять у грудні 2023 року.
Як повідомляв Укрінформ, у грудні 2022 року ВBC Україна оголосила переможців премії Книга року BBC у трьох номінаціях.