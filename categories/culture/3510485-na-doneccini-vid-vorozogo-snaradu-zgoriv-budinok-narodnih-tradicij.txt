Ворог не припиняє знищувати не лише житлові будинки, а й заклади культури. Від влучання ворожого снаряда у смт. Гродівка на Донеччині згорів будинок народних традицій.

Про це, як передає Укрінформ, повідомляє Міністерство внутрішніх справ у Телеграмі.
"Вчора о 1 годині 13 хвилин до ДСНС Донеччини надійшла інформація про пожежу в будинку народних традицій, що знаходиться у смт. Гродівка. Рятувальники Мирнограда одразу ж виїхали і по прибуттю встановили, що внаслідок влучення вибухонебезпечного предмета горить будинок народних традицій на всій його площі 600 кв. м", - йдеться у повідомленні.
На щастя, загиблих та постраждалих немає, але також пошкоджено два житлових будинки приватного сектору, скління в дошкільному навчальному закладі та частково покрівлю і скління у Свято-Успенському храмі.

Як повідомляв Укрінформ, у Донецькій області росіяни нарощують кількість обстрілів уздовж усієї лінії фронту, за минулу добу вони обстріляли 28 населених пунктів.
Фото: esu.com.ua