Українські художники вважають, що нові тарифи на теплову енергію для творчих майстерень ставлять їх на межу виживання, й вимагають їх переглянути.

Про це на пресконференції в Укрінформі заявили представники Національної спілки художників України.
На думку голови Національної спілки художників України, заслуженого художника України Костянтина Чернявського, урядова постанова про перегляд тарифів у бік підвищення знищує галузь образотворчого мистецтва.
“Урядова постанова розділила життя творчих спілок на “до” і “після”. Ситуація виглядає так, що ми поставлені на межу існування. Станом на сьогодні теплова енергія та коефіцієнт, який додається у наших розрахунках за теплову енергію, коштує шалених, непідйомних грошей як для пересічного художника, так і для інших національних творчих спілок”,- сказав Чернявський.

За його словами, щодня лічильник відмотує від 500 до 800 гривень, таким чином утримання майстерні обійдеться художнику у 20-30 тисяч гривень на місяць. У Спілці художників розробили відповідні правки до урядової постанови і надіслали до профільних міністерств з проханням ухвалити їх. Інакше, погрожують протестами.
“Ми провели переговори з іншими творчими спілками України, які готові вийти на всеукраїнську акцію протесту, якщо найближчим часом Кабінет Міністрів не внесе до Постанови №1209 правки, які було подано Національною спілкою художників України”, - наголосив Чернявський.
Як нагадала ректор Київської державної академії декоративно-ужиткового мистецтва і дизайну імені Михайла Бойчука, заслужена художниця України Оксана Полтавець-Гуйда, майстерні належать Спілці художників, яку новими тарифами держава робить банкрутом.

“Майстерні художників було побудовано за гроші Спілки художників, а не держава вкладала в них гроші. А тепер штучно нас роблять банкрутами, і ми позбуваємося того, що побудували за власний кошт. Художники працюють жертовно, майже безкоштовно і просять лише дати можливість їм творити”, - закликала Полтавець-Гуйда.
За словами скульптора, члена НСХУ Олексія Золатарьова, особливо в нових умовах потерпають молоді художники, яким Спілка передає у користування приміщення майстерень, які часто потребують ремонту, а за підвищених тарифів утримувати їх стане неможливо.

“Молоді художники отримують приміщення майстерень, побудованих коштом попередніх членів Спілки художників, часто в поганому стані. Вони вкладають власні кошти в реновацію цих приміщень, що означає, що вкладають в майно Спілки, при цьому сплачуючи комунальні послуги. Зрозуміло, що молодим художникам за цих тарифів утримувати майстерні стане неможливо”, - наголосив Золатарьов.
Досить емоційно й показово закликав владу не нищити культуру в особі митців від образотворчого мистецтва - народний художник України, академік, скульптор, член НСХУ Анатолій Кущ.

“Цього року було 155 років Василю Кандинському (живописець, графік, теоретик мистецтва, перший абстракціоніст — ред.). Його знає весь світ. А чи знає хтось міністра культури чи керівника держави часів Кандинського? Ні, не знає і не пам’ятає і не дивно. А дивно, коли клерки не зацікавлені в культурному розвитку й духовності, яка виховує патріотизм, який тим часом є рушійною силою всього навкруги у державі”, - наголосив Кущ.
Як повідомлялося, 10 листопада 2021 року Кабінет Міністрів ухвалив Постанову № 1209 “Деякі питання нарахування (визначення) плати за теплову енергію, послуги з постачання теплової енергії та постачання гарячої води у зв’язку зі зміною ціни природного газу”.