Перша скрипка Берлінської філармонії та всесвітньо відомий соліст-скрипаль Дайшин Кашімото і оркестр New Era Orchestra (Україна) дадуть спільний концерт в Києві.

Про це Укрінформу повідомили організатори.
«Концерт із Кашімото відбудеться 20 жовтня у колонній залі ім. М.В. Лисенка Національної філармонії України. Його було анонсовано на грудень 2020 року в рамках світового святкування великого бетховенського ювілею. Однак через спалах пандемії, карантинні обмеження й закриття кордонів концерт перенесено на 2021 рік», - розповіли організатори.
Візит зіркового скрипаля в Україну є ініціативою арт-директора й диригента оркестру New Era Orchestra Тетяни Калініченко. У програмі концерту у виконанні зіркового соліста та New Era Orchestra звучатимуть Восьма симфонія та Концерт для скрипки з оркестром Людвіга ван Бетховена.

Концерт відбудеться за підтримкою Art Mentor Foundation Lucerne.
Дайшин Кашімото (Японія – Німеччина) - перший концертмейстер Берлінської філармонії та всесвітньовідомий соліст-скрипаль. Виступав з найкращими оркестрами світу, такими як Boston Symphony, Orchestre Nationale de France, Bavarian and Frankfurt Radio Symphony orchestras, Dresden Staatskapelle, Orchestre de la Suisse Romande, Czech Philharmonic тощо.
Кашімото почав грати на скрипці у три роки. Мавши неповних сім років, став одним з найбільш юних учнів в історії Джульярдської школи в Нью-Йорку. З 1990 року навчався у Німеччині в легендарного Захара Брона й закінчив фрайбурзьку Вищу школу музики під проводом Райнера Куссмауля.
З 2009 року є Першим концертмейстером і солістом Берлінської філармонії. Музикант співпрацює з найвідомішими диригентами сучасності, зокрема як соліст виступав під орудою Саймона Реттла та Андриса Нельсонса. Грає на скрипці Гварнері 1674 року.
New Era Orchestra - незалежний оркестр України, заснований у 2007 році. Відомий своїми інноваційними й часто несподіваними концертними програмами, зокрема, New Era Orchestra першим в Україні виконав прем'єри творів топових композиторів сучасності.
У 2018 році оркестр брав участь у топовому музичному фестивалі Septembre Musical in Montreux & Vevey у Швейцарії, де вперше за 73 роки його існування гідно представив Україну, ставши справжнім українським проривом.