У Києві до запуску Лятошинський-клубу презентують прем’єри українських симфонічних творів.

Захід пройде 23 січня у Kyiv Symphony Hall, повідомили Укрінформу організатори заходу.
«Лятошинський-клуб – це спільнота пасіонаріїв від культури та бізнесу, покликаних відкривати, примножувати та просувати українську музику на батьківщині та для всього світу. Сьогодні, коли нація переживає новий етап самоідентифікації, питання актуалізації вітчизняного мистецтва, велика доля якого залишилася невідомою для широкої аудиторії через ідеологічні лещата колоніальної політики, стоїть надзвичайно гостро», - зазначили організатори Лятошинський-клубу.

«Борис Лятошинський є дуже нестандартною фігурою в українській культурі. Всією своєю сутністю він жадав інноваційних процесів, і його вплив на наступні покоління композиторів і музикантів беззаперечний. Впевнена, що саме цей пошук інноваційних та нестандартних ідей є одним з провідних пріоритетів як культури, так і бізнесу», - пояснила дослідниця спадщини Бориса Лятошинського та наукова консультантка Лятошинський-клубу Тетяна Гомон.

За словами засновників клубу, ім’я Бориса Лятошинського - видатного композитора і класика української музики - зовсім не випадково очолює їхню спільноту, оскільки навколо його постаті об’єднався гурток українських композиторів-шістдесятників «Київський авангард», що, своєю чергою, встановили ще один орієнтир української музики для сучасних і наступних композиторських генерацій. Тому в програмі концерту 23 січня можна буде передусім почути «голос» самого Бориса Лятошинського, а також композиторів молодших генерацій - Юрія Іщенка, Євгена Станковича та Євгена Петрова.

«Лятошинський-клуб має на меті не лише актуалізацію українського репертуару від Лятошинського, його учнів і молодших генерацій у концертній практиці. Ми також прагнемо відкривати українцям самих себе – через маловідомі або невідомі сторінки музичної історії, невидані твори, зв’язки, що поєднують музику з архітектурою, літературою, соціумом, традицією меценатства. Все це можливо лише у спільноті однодумців, яку ми формуємо навколо імені Лятошинського та українського музичного мистецтва ХХ–ХХІ століть» - розповіла виконавча директорка Лятошинський-клубу Анна Ставиченко.

Засновниця Лятошинский-клубу Любов Морозова додала, що із програмою «Голоси. Українська музика ХХ–ХХІ століть» можна не лише почути, але й відчути імпульси української історії останнього сторіччя, адже музика є справжнім документом часу.


За участю ансамблів та оркестру Kyiv Symphony Orchestra з диригентом Луїджі Ґаджеро у концерті прозвучать маловідомі твори Бориса Лятошинського (Струнний квартет №4, Сюїта для квартету духових), «Чотири ідилії» Юрія Іщенка та прем’єри - Прелюдія для оркестру «Кварти» Бориса Лятошинського (чекала свого виконання більше століття), Соната для флейти, гобоя та віолончелі «Голоси» Євгена Станковича (створена у 1966 році). Також Kyiv Symphony Orchestra вперше виконає новий твір «Зʼява» Євгена Петрова, за який композитор отримав ІІІ премію на Всеукраїнському композиторському конкурсі імені Мирослава Скорика.

Подія відбудеться у партнерстві Лятошинський-клубу з Kyiv Symphony Orchestra.

Фото організаторів