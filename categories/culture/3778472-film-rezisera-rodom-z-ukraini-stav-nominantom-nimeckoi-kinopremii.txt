Фільм молодого режисера родом з України став номінантом німецької кінопремії.

Державний міністр культури та медіа ФРН Клаудія Рот оголосила 25 жовтня дванадцять номінантів на Німецьку премію короткометражного кіно 2023 року, повідомляє кореспондент Укрінформу.
У номінації «Художній фільм тривалістю від 10 до 30 хвилин» до списку номінантів потрапила стрічка «I See Them Bloom» режисера Микити Гібаленка, виробництва Мюнхенського університету телебачення і кіно. Вона розповідає про те, як після втечі від війни в 2022 році українські сестри Євгенія та Настя не дійшли згоди щодо того, чи варто їм починати нове життя в Мюнхені. Сестер тепло зустрічають у Мюнхені після втечі з рідної країни. Вони занурюються у світ, наповнений сонцем, музикою та вечірками, ніби опинилися на острові мрії. І зараз? У той час як Настя намагається просто насолоджуватися новою обстановкою, її сестрі Євгенії це важко, адже вдома все-таки війна...
«Фільм описує світ емоцій, у якому опинилися багато біженців з України. Я сам залишив свою рідну країну, Україну, у 2013 році і був змушений спостерігати за початком війни та нападом Росії на відстані – я знаю, що таке бути тут у безпеці та відчувати провину за це. Чи дозволено мені зараз відчувати радість і легкість? Чи я зраджую своїх друзів, свою родину в Україні, якщо просто продовжую вести нормальне життя тут, у «раю», як вони називають Німеччину, чи за здатністю продовжувати функціонувати, ніби нічого не сталося, не стоїть велика сила?», - так режисер раніше прокоментував свою роботу.
Повідомляється, що незалежне журі обрало переможців з 221 заявки. Церемонія нагородження відбудеться 23 листопада 2023 року в Гамбурзі.
Микита Гібаленко народився в 1993 році в Мелітополі, виріс у Києві. У віці 20 років він емігрував до Німеччини, щоб вивчати машинобудування в Мюнхенському технічному університеті. Тоді ж почав самостійно знімати короткометражні фільми. Зараз Микита вивчає режисуру в Університеті телебачення і кіно в Мюнхені. Нинішній фільм - сьомий, який він зняв з 2016 року. Стрічка також була номінована на європейську премію CIVIS Media Prize 2023.
Німецька премія короткометражного кіно є найвищою нагородою Німеччини в галузі короткометражних кінострічок.
Фото: credo