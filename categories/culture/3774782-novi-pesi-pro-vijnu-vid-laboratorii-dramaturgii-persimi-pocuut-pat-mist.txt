Фінальний етап IV Лабораторії драматургії відбудеться з 18 по 25 жовтня і на театральних майданчиках Києва, Львова, Чернівців, Сум і Рівного пройдуть публічні перформативні читання новостворених п’єс.

Про це Укрінформу повідомили в Національній спілці театральних діячів України, яка проводить проєкт за підтримки Українського культурного фонду.
Тема ІV Лабораторії: «Як говорити/писати про війну у драматургічних текстах». Для участі організаторами було запрошено 7 драматургів та 6 режисерів. На двох Резиденціях для них були організовані семінари, майстер-класи, воркшопи з провідними драматургами, театрознавцями і психологом, консультації з кураторами – Лєною Лягушонковою та Павлом Ар’є, дискусії та обговорення. На зустрічах було розглянуто безліч питань, які на сьогодні є «гарячими» і злободенними: які теми варто / не варто порушувати і коли саме, як фіксувати реальні історії та спілкуватися зі свідками, що в тексті та постановці може ретравматизувати, як говорити про війну в Україні і за кордоном, на великих і камерних сценах тощо.
З липня по жовтень учасники-драматурги працювали над створенням нових п’єс, а у першій половині жовтня учасники-режисери проводили репетиції-читання вже завершених текстів. Тепер усі бажаючі можуть першими почути нові п’єси на публічних читаннях у театрах. Вхід на читання вільний.






Нові п’єси про війну від Лабораторії драматургії першими почують п’ять міст














































Розклад публічних читань:

18 жовтня – читання п’єси «Сашкові зайченята» Анастасії Пугач. Режисерка Олена Ткачук. Рівненський академічний обласний театр ляльок;
20 жовтня – читання п’єси «Ґражда» Олега Михайлова. Режисер Іван Данілін. Чернівецький народний драматичний театр імені Григорія Агєєва;
24 жовтня – читання п’єси «Параскева» Ольги Мацюпи. Режисер Дмитро Некрасов. Сумський національний академічний театр драми та музичної комедії ім. М. С. Щепкіна;
24 жовтня – читання п’єси «Виживуть тільки пам’ятники» Оксани Гриценко. Режисер читання Дмитро Леончик. Чернівецький академічний обласний український музично-драматичний театр ім. Ольги Кобилянської;
25 жовтня – читання п’єси «Гудбай, Генічеськ» Олени Кудаєвої. Режисерка Аліна Рашко. Національний академічний український драматичний театр ім. Марії Заньковецької;
27 жовтня – читання п’єси «Варвари цибулевої масті» Катерини Пенькової. Режисер Роб Фельдман. Театр драматургів (м. Київ);
28 жовтня – читання п’єси «Стара, товста, розумна» Ганни Захожої. Режисерка Катерина Парфир’єва. Київський академічний театр драми і комедії на лівому березі Дніпра.

Засновником та організатором «Лабораторії драматургії НСТДУ» є Національна спілка театральних діячів України. Проєкт покликаний створювати нові круті та сучасні, а головне професійні п’єси та сприяти їх сценічному втіленню. Перша Лабораторія НСТДУ відбулася у 2019 році і була присвячена п’єсам для дітей. З моменту заснування Лабораторії написано більш як тридцять п’єс і багато з них вже отримали своє сценічне втілення на театральних сценах України. Створено Бібліотеку української драматургії (на сьогодні у базі 80 авторів та 392 п’єси), яка постійно поповнюється іменами нових драматургів та новими текстами.