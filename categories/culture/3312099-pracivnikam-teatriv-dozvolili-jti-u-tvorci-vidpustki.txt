Верховна Рада ухвалила закон "Про внесення змін до Закону України "Про театри і театральну справу" щодо створення додаткових умов для забезпечення професійного розвитку творчих працівників театрів" (№5205).

Як передає кореспондент Укрінформу, рішення про ухвалення підтримали 350 народних депутатів.
Так, закон передбачає доповнення статті 21 Закону України "Про театри і театральну справу" абзацом щодо права професійних творчих працівників театрів на надання їм творчої відпустки без збереження заробітної плати на строк, визначений у контракті індивідуально з кожним професійним творчим працівником, для провадження творчої діяльності.
Цей закон набирає чинності з дня, наступного за днем його опублікування.
Очікується, що реалізація документу дасть можливість створити додаткові передумови для професійного розвитку художнього та артистичного персоналу театру.
Як повідомляв Укрінформ, Верховна Рада ухвалила в першому читанні законопроєкт №5205 "Про внесення змін до Закону України "Про театри і театральну справу" щодо створення додаткових умов для забезпечення професійного розвитку творчих працівників театрів" 21 травня 2021 року.