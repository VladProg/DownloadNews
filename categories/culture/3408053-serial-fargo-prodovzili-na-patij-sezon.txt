Канал FX погодився на продовження серіалу-антології "Фарго" ще на один, п'ятий за ліком сезон.

Як повідомляє Укрінформ, про це інформує Variety.
Подробиці сюжету п'ятого сезону не розголошують. Наразі відомо, що його події відбуватимуться у 2019 році, а оповідь змусить поставити собі питання, а чи є викрадення насправді викраденням, і що якщо твоя дружина – не твоя зовсім?
Терміни виробництва не уточнюються. Шоуранером знову виступить Ной Ґоулі.
Як відомо, серіал "Фарго" - телевізійна стилізація однойменної кримінальної чорної комедії братів Коенів 1996 року.
Серіал стартував 2014 року, дія попередніх чотирьох сезонів розгорталася у різний час із різними персонажами, але в одному й тому самому містечку — Фарго, у штаті Північна Дакота.
У серіалі знялися, зокрема, такі відомі актори, як Мартін Фріман та Біллі Боб Торнтон, Кірстен Данст, Юен МакГрегор, Мері Елізабет Вінстед та інші.
Фото: Elizabeth Morris/FX