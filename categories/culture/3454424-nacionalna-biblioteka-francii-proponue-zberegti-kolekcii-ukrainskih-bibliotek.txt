На заклик президента Макрона про «солідарність з українським народом і суворе засудження російської агресії» Національна бібліотека Франції звернулася до Українського інституту книги та інших інституцій з пропозицією про збереженню культурної спадщини.

Як передає Укрінформ, про це повідомляє Український інститут книги.
«Як одна з найбільших європейських бібліотек, Національна бібліотека Франції прагне допомогти Україні захистити її колекції та зробити їх впізнаваними у світі. Ми запрошуємо вас поділитися з нами описами колекцій, каталогами та іншими списками цінних і рідкісних документів, які ми збережемо, розповсюдимо та підкреслимо їхню значущість серед наших партнерів», - ідеться у зверненні до українських колег.
Зазначається, що Національна бібліотека Франції може також запропонувати Україні цифровий притулок для її віртуальних колекцій. «Ми надаємо для використання сотні терабайтів для захищеного зберігання даних, з урахуванням побажань наших українських партнерів щодо засобів передачі файлів», - повідомили французькі бібліотекарі.
Крім того, французька сторона приготувала матеріали для всіх типів консервації, які може якнайшвидше надіслати українським партнерам, також охоче надасть доступ до всіх видів навчальних матеріалів онлайн, особливо до тих, що пов’язані з планом евакуації задля збереження матеріальних чи цифрових колекцій.
Зрештою, Національна бібліотека Франції підготувала чимало вакансій для того, щоб прийняти співробітників бібліотек і/або дослідників, і/або спеціалістів у сфері інформатики.
Для додаткової інформації, а також щодо власних пропозицій про співпрацю просять звернутися до Відділу міжнародних зв'язків: relations.internationales@bnf.fr
Як повідомляв Укрінформ, на спеціальній платформі Міністерства культури та інформаційної політики підтверджені більше 100 випадків пошкодження об'єктів культурної спадщини.
З 24 лютого триває російське вторгнення до України. Агресор обстрілює та руйнує ключові об'єкти інфраструктури, житлові квартали українських міст і сіл з використанням артилерії, реактивних систем залпового вогню та балістичних ракет.
Фото: wikipedia