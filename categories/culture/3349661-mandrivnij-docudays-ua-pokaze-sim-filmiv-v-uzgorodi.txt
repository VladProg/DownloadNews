В Ужгороді 22 листопада стартує 18-й міжнародний мандрівний фестиваль документального кіно про права людини Docudays UA.

Про це кореспондентові Укрінформу повідомили в Ужгородському пресклубі.
Як зазначила регіональна координаторка фестивалю, заступниця декана юридичного факультету УжНУ Марія Менджул, через карантинні обмеження заходи Docudays UA в Ужгороді здебільшого відбуватимуться онлайн. Разом із тим, це дасть змогу залучити більшу кількість учасників.
Цьогоріч в рамках фесту в Ужгороді покажуть сім документальних фільмів, створених упродовж останніх двох років. Також 12-13 листопада відбудеться семінар «Пандемія – ризики чи виклики правам людини», який проведе правозахисник, експерт-освітянин Олександр Войтенко. А 27 листопада на панельній дискусії «Безпечні пологи. Як забезпечуються права людини під час пологів?» у рамках всеукраїнської кампанії «Разом – за безпечні пологи!» йтиметься про права матерів, батьків, новонароджених дітей.
Переглянути сім фестивальних стрічок фестивалю можна буде 22 листопада -10 грудня на платформі DOCUSPACE. Фестиваль відбудеться, зокрема, за підтримки управління освіти Ужгородської міської ради.
Фестиваль Docudays UA традиційно починається навесні в Києві, а восени мандрує різними куточками країни. Цьогоріч він охоплює 21 область (це понад 200 міст, містечок, селищ), долучаються школи, громадські організації, кіноклуби. Торік акцентували на боротьбі з булінгом і кібербулінгом, цьогоріч головною темою є право на охорону здоров'я.