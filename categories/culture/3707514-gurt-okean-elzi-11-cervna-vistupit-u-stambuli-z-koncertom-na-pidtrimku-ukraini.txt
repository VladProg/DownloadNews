Український рок-гурт “Океан Ельзи” виступить 11 червня у Стамбулі з концертом на підтримку України. Кошти, зібрані від продажу квитків на концерт, будуть спрямовані на допомогу дітям, постраждалим від війни, медичним установам та захисникам України.

Про це Укрінформу повідомили організатори концерту.
“Під час нашого туру, звичайно, ми будемо збирати кошти на потреби, в першу чергу, українських дітей, які постраждали під час цієї страшної війни. А також аби нагадати світові, що українці сьогодні борються не лише за свою країну, а й стоять на сторожі демократії, свободи та розвитку всієї Європи, й світу”, - поділився у коментарі агентству про тур та концерт у Стамбулі керівник гурту Святослав Вакарчук.
Концерт “Океану Ельзи” в Стамбулі відбудеться на сцені Uniq Open Air Istanbul (İstanbul/SARIYER, Huzur Mah. Maslak Ayazağa Cad. Ayazağa Cendere Yolu No. 4).
Квитки вже у продажу.

Як відомо, керівник рок-гурт “Океан Ельзи” Святослав Вакарчук з початку російського вторгнення в Україну доєднався до територіальної оборони Львівщини.
“Від початку повномасштабного військового вторгнення росії в Україну в лютому минулого року Святослав Вакарчук відвідує гарячі точки на фронті, звільнені від російської окупації міста, підтримує захисників та надає волонтерську допомогу. Музикант продовжує надихати воїнів та український народ на творчість, співаючи пісні на вокзалах та вулицях. Нещодавно Святослав Вакарчук виступав на Чорнобильській АЕС”, - розповіли Укрінформу організатори концерту в Стамбулі.

Перший благодійний виступ гурту відбувся 24 квітня в київському метро, яке стало притулком для тисяч киян під час російських ракетних обстрілів Києва. Концерт “I will be good” показали в ефірі загальнонаціонального телемарафону, до трансляції якого долучилися понад 22 країни. Під час ефіру було зібрано майже 9 мільйонів гривень, які були спрямовані на закупівлю медичного обладнання для дитячих лікарень Миколаєва та Запоріжжя. Саме туди везуть поранених та дітей з ампутаціями внаслідок обстрілів окупантів сходу та півдня України.
Як повідомляв Укрінформ, рок-гурт Святослава Вакарчука «Океан Ельзи» в рамках концертного туру на підтримку України Північною Америкою дав два концерти у Нью-Йорку.