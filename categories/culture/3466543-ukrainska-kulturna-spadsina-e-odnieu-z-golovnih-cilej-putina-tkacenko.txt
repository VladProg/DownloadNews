Російська армія свідомо цілить в українські пам’ятки, тому що українська культурна спадщина є однією з головних цілей путіна.

Про це в ефірі телемарафону єдиних новин сказав міністр культури та інформаційної політики Олександр Ткаченко, передає Укрінформ.
“Більшість пам’яток (зруйнованих та пошкоджених — ред.) це, на жаль, якраз церкви, причому різних конфесій, і вони розташовані переважно в тих регіонах, де проходили бойові дії. І питання не тільки в тому, які пам’ятки знищені чи пошкоджені. Питання в тому, що цілять вони (росіяни - ред.) незалежно від того, чи ці пам’ятки є пам’ятками релігійної спадщини, чи воїнів радянської армії, які перемогли у Другій світовій війні. Вони стріляють у пам’ятник Шевченка, як у Бородянці, свідомо. Це в принципі війна цивілізацій. Це війна між добром і злом, війна між життям і смертю. І наша спадщина і наша культура є однією з головних цілей путіна. Він сам каже, що культура - його знаряддя, одне з небагатьох, яким він може донести “добро” русского міра”, - сказав Ткаченко.
Натомість зараз, як наголосив Ткаченко, українська культура протиставляється цій війні, розв'язаній росією, на концертних майданчиках по всьому світу, де виступають українські митці, зокрема і на Венеційській бієналє.
Як повідомлялося, 20 квітня Україна на Венеційській бієнале презентувала кінетичну скульптуру «Фонтан виснаження». Проєкт являє собою реалізацію ідеї Павла Макова, яка з’явилася ще в 1995 році: це серія вмонтованих у стіну мідних воронок, які функціонують як фонтан. Об'єкт став образом виснаження на культурному, економічному і політичному рівнях.
Венеційська бієнале La Biennale di Venezia - одна з провідних виставок сучасного мистецтва, що проходить що два непарні роки у Венеції.
У межах бієнале проводяться також Венеційський кінофестиваль та Венеційський фестиваль архітектури. Україна бере участь у Венеційській бієнале із 2001 року.