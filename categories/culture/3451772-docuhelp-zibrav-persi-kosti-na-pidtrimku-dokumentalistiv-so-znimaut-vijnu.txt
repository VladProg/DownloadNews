Команда Docudays UA, яка ініціювала на початку березня проєкт DOCU/HELP для підтримки для українських кінематографістів, що документують події війни в Україні, розповіла про результати першого місяця його роботи.

Як передає Укрінформ, про це повідомляє пресслужба Docudays UA.
«Ми працюємо за двома напрямами підтримки: залучення та координація іноземних партнерів фестивалю для підтримки українських режисерів технічними засобами першої необхідності, а також формування окремого фонду ГО «Докудейз» для термінової фінансової підтримки кінематографістів», - ідеться у повідомленні.
Зазначається, що за першим напрямом, завдяки підтримці іноземних колег та друзів з Німеччини та Чехії, зібрано €91 тис. В межах цього напряму вже підтримано 23-х незалежних фільмейкерів, а також такі кінооб’єднання, як «Вавилон'13», «Кінодопомога» та TABOR Production. Крім того, було придбано: 30 комплектів бронежилетів та касок (зараз прямують до України); 4 бронежилети; 10 шоломів (доставляються); 50 аптечок IFAK-3, які вже розповсюджені між режисерами; 10 медичних рюкзаків, які вже розповсюджені між документалістами; технічне забезпечення (апаратура для зйомок).
За другим напрямом проєкт зібрав донейтів на рахунки ГО «Докудейз» на суму 519 тис. грн. З них допомогли 18 документалістам за такими напрямами: витрати на пальне (разові виплати до 4000 грн); витрати на купівлю техніки, яку можливо оперативно придбати в Україні (разові витрати до 4000 грн); витрати, які виникають під час відрядження (також до 4000 грн); допомога у форс-мажорних ситуаціях, як операція внаслідок поранення під час фільмування.
Як зазначили організатори, проєкт триває. Звернутися за допомогою можна, заповнивши анкету за посиланням. Бажано поділитися лінком з інформацією про ініціативу, аби більша кількість людей її підтримали.


Як повідомляв Укрінформ, команда ГО «Докудейз» та фестивалю Docudays UA збирає гроші для українських кінематографістів, які документують події війни в Україні просто зараз. Кінематографісти фіксують військові злочини, створюють матеріали для іноземних медіа та майбутніх фільмів, які згодом зможуть надати світові більш проникливий погляд на ситуацію в нашій країні.
Також команда кінофестивалю Docudays UA започаткувала збір відеосвідчень про війну для їхньої каталогізації та архівації. Зібрані відео планується перекладати англійською мовою й оприлюднювати на іноземних інформаційних ресурсах, аби світ з перших вуст дізнавався про жорстоку війну, яку веде проти росія проти України.