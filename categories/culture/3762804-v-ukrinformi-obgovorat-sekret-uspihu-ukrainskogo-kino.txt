У понеділок, 18 вересня, о 19.00 на Ютуб-каналі Ukrinform TV вийде чергова програма "Укрінформ: Вечірній стрім", темою якої буде “It's back. Як українське кіно знову стало успішним".

Українські фільми зараз на піку популярності. Фільм “Довбуш” - один із наймасштабніших і найдорожчих українських фільмів з бюджетом у 120 млн грн, який вийшов у прокат 24 серпня і зібрав вже понад 34 млн грн. Цей фільм посів друге місце у списку найкасовіших українських прем'єр 2023 року після “Мавки” і “Люксембург, Люксембург” та увійшов до десятки найкасовіших українських фільмів за часів Незалежності.
Усі фільми, які виходять зараз, були зняті ще до 24 лютого. Через те, що бюджет України зараз скеровується на воєнні потреби, українське кіно має значні проблеми з держфінансуванням. Зокрема, перед початком повномасштабного вторгнення у 2022 році бюджет на кіно мали збільшити до 1,6 млрд грн, натомість кіноіндустрія отримала майже у 14 разів менше – 115,6 млн грн.
Учасники програми - український кінорежисер, актор Олесь Санін та генеральна директорка Одеського міжнародного кінофестивалю, виконавча директорка Української кіноакадемії Анна Мачух.
Під час ефіру обговорюватимуть секрет успіху фільму “Довбуш”, як знімали це кіно, що відбувається зараз з українським кіно, які проблеми фінансування українського кінематографу та як їх вирішувати, чи доречно сьогодні знімати фільми про російсько-українську війну та як світова кіноспільнота підтримує Україну.
Ведучий - журналіст Василь Самохвалов.
"Укрінформ: вечірній стрім" виходить в ефір щодопонеділка та щочетверга на Ютуб-каналі Ukrinform TV. Це програма, де провідні експерти країни обговорюють актуальні події України та світу.