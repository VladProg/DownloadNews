На мистецький проєкт «Фонтан виснаження. Висока вода», який представлятиме Україну на 59-й Венеціанській бієнале, передбачено виділити 8 млн гривень з державного бюджету.

Про це під час пресконференції сказала заступниця міністра культури та інформаційної політики Світлана Фоменко, повідомляє кореспондент Укрінформу.
"Цьогоріч в нас закладена сума на оплату павільйону - це 4 млн в державному бюджеті. Наразі передбачена вартість павільйону - 90 тис. євро, плюс ПДВ, але це вартість павільйону за весь період виставки з квітня до листопада. Наступного року ми теж запропонували таку саму суму для того, щоб підтримувати проєкт з боку держави. Звичайно, національне представлення передбачає залучення і національних спонсорів", - сказала Фоменко.
Вона зазначила, що на 27 квітня 2022 року заплановане офіційне відкриття українського павільйону, а до цього ще будуть три дні закритих переглядів конкурсної комісії та журі бієнале.

Міністр культури та інформаційної політики Олександр Ткаченко наголосив, що саме сучасне мистецтво сьогодні один з тих напрямків в Україні, яким можна пишатися, і він розвивається достатньо активно. За його словами, український проєкт на Венеціанській бієналене буде у фокусі уваги, як проєкт, який має можливість показати Україну.
"Для нашого міністерства це честь, що ми маємо можливість підтримати проєкт, який представлятиме Україну. Це національний проєкт, це не приватний проєкт, і саме тому відбувається певні процедури конкурсу, в межах яких визначається група кураторів , і проєкт, який бере участь у найпрестижнішому форумі сучасного мистецтва", - сказав Ткаченко.
Художником проєкту «Фонтан виснаження. Висока вода» став Павло Маков. До кураторської групи увійшли Лізавета Герман, Марія Ланько і Борис Філоненко. Проєкт являє собою реалізацію ідеї Павла Макова, яка з’явилася ще в 1995 році: це серія вмонтованих у стіну мідних воронок, які функціонуватимуть як фонтан.
У 1995-му Павло Маков створив «Фонтан виснаження» — символ життєдайності у великому циклі UtopiA. За структурою він відповідав анатомії людини і харківським рікам у тому місці, де Харків впадає у Лопань. Надалі образ був розвинений у кількох роботах під назвою «Місце. Фонтани» (1995), такими собі мапами водопостачальних споруд Харкова, жодна з яких тоді не працювала. Врешті-решт, «Фонтан виснаження» отримав матеріальне втілення у бронзі та неодноразово ставав частиною ландшафтів на роботах різних серій.
За інтонацією "Фонтан виснаження.Висока вода" - спокійний і рефлексивний проєкт, який продовжує історію роботи "Фонтан виснаження" з урахуванням місця проведення виставки.
Венеціанська бієнале La Biennale di Venezia - одна з провідних виставок сучасного мистецтва, що проходить щодва непарні роки у Венеції. У рамках бієнале проводяться також Венеціанський кінофестиваль та Венеціанський фестиваль архітектури. Україна бере участь у Венеціанській бієнале із 2001 року.
Як повідомляв Укрінформ, на 59-й Венеціанській бієнале сучасного мистецтва Україну представить галерея The Naked Room.
Через пандемію COVID-19 організатори La Biennale di Venezia анонсували нові дати проведення 59-ї Міжнародної художньої виставки Венеціанська бієнале сучасного мистецтв - з 23 квітня по 27 листопада 2022 року.