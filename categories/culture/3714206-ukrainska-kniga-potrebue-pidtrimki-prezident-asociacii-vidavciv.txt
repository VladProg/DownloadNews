Президент Української асоціації видавців і книгорозповсюджувачів Олександр Афонін заявив про необхідність підтримки книговидавничої галузі в Україні.

Про це він сказав під час міжнародної конференції «Читання задля демократії», яка відбулася в Укрінформі.
За словами Афоніна, саме на книзі виховується молоде покоління, яке згодом будуватиме нову Україну. «Сьогодні питання книг для України, для молодого покоління України – це питання виживання країни черед 2-5 років. Та сьогодні український видавець зробити цю книгу не може, бо у нього грошей немає», – сказав він.
Президент УАВК зауважив, що українським книговидавцям дуже допомагають колеги з інших країн, закордонні українці. Йдеться про підтримку у вигляді надання грантів, збору коштів, проведення заходів, на яких активно обговорюється тема книговиробництва та залучення нових технологій. Але без належного фінансування не всі плани можна втілити у життя, констатував він.
«Україна нині перебуває у такому стані, коли їй не можна дозволити втратити темп навчання, наповнення розуму молодого покоління, на яке ляже дуже відповідальне завдання з відновлення країни», - переконаний президент УАВК.

Учасники конференції обговорили вплив читання на всі сфери життя людини та суспільства, можливі шляхи поширення читання як життєвої практики серед українців. Як наголошувалося, читання книг — найефективніший інструмент для розвитку соціального капіталу та інклюзії. Дослідження в педіатрії, психології, соціальних науках, неврології та освіті показують, що читання навчає критично мислити, розуміти складні значення та накопичувати дані, одночасно сприяючи емпатії та командній роботі.
На думку організаторів заходу, відновлення галузі книговидання та промоція читання в Україні має включати план відновлення бібліотек, запровадження на міжнародному рівні програм домашнього читання.
Як повідомляв Укрінформ, один із проєктів під патронатом першої леді Олени Зеленської «Книжки без кордонів» реалізують у 37 країнах, де на 170 поличках є вже 44 тисячі книжок.