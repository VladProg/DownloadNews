Міністерство культури та інформаційної політики переглядає статус ще 14 нерухомих пам'яток національного значення, які можуть бути вилучені з Державного реєстру нерухомих пам’яток культурної спадщини національного значення.

Як повідомляє кореспондент Укрінформу, про це розповів тимчасовий виконувач обов'язків міністра культури та інформаційної політики Ростислав Карандєєв в ефірі телемарафону "Єдині новини".
"Рішення Кабінету міністрів було прийняти щодо 13, ще 14 пам'яток національного значення перебувають на вивченні. І щодо них так само незабаром буде ухвалене рішення. Або щодо виключення з Державного реєстру нерухомих пам’яток культурної спадщини національного значення, або щодо зміни їх статусу", - сказав він.
Карандєєв зазначив, що деякі пам'ятки національного значення, які мають не тільки ідеологічне забарвлення, а є справді витворами мистецтва, можуть отримати статус пам'ятки місцевого значення. За його словами, наприклад пам'ятник більшовику Федору Сєргєєву (Артему) біля Святогірської лаври у Донецькій області, який є унікальним твором видатного українського скульптора Івана Кавалерідзе.
Т.в.о. міністра культури пояснив, що цей пам'ятник створений у стилі кубізм з використанням унікальних технологій і є найбільшою такою пам'яткою в Європі. "Без сумніву, як об'єкт мистецтва, як об'єкт технологій він повинен залишитись і перенести його неможливо. Але зняття статусу як об'єкту ідеологічного і зміна певних наративів щодо формування навколо нього всієї аури - буде нашим наступним завданням", - сказав Карандєєв.
Як повідомляв Укрінформ, 10 листопада 2023 року уряд ухвалив рішення про вилучення з Державного реєстру нерухомих пам’яток культурної спадщини національного значення пам’ятників російському письменнику Олександру Пушкіну, більшовицькому ватажку Миколі Щорсу, іншим російським і радянським діячам.
Постанова уряду ухвалена на вимогу Закону України «Про засудження комуністичного та націонал-соціалістичного (нацистського) тоталітарних режимів в Україні та заборону пропаганди їхньої символіки» та «Про засудження та заборону пропаганди російської імперської політики в Україні і деколонізацію топонімії».