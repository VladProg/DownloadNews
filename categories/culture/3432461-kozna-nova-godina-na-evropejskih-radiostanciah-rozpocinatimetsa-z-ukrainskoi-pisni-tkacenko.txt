Міністерство культури та інформаційної політики спільно з першою леді Оленою Зеленської організує щогодинну трансляцію українських пісень на європейському радіо.


Як передає Укрінформ, про це повідомив міністр культури та інформаційної політики Олександр Ткаченко в Телеграмі.
«Наша музика є вагомою частиною української культури. Вона завжди була підтримкою духу для кожної людини. А її колорит та етномотиви завойовують все більше поціновувачів у світі. Згадаймо лише минулорічний фурор на Євробаченні. І ось маю чудову новину з цього приводу: спільно з першою леді Оленою Зеленською МКІП організовує щогодинну трансляцію українських пісень на європейському радіо. Впевнений, що це сприятиме ще більшій солідарності з Україною. Попередні домовленості з Європейською спілкою радіомовлення такі: кожна нова година на європейських радіостанціях розпочинатиметься з української пісні», - написав Ткаченко.
Він зазначив, що наразі плей-лист для трансляції формується, тож кожен охочий може запропонувати власний топ-пісень незалежної України. Це можна зробити, за його словами, в коментарях до публікації першої Леді Олени Зеленської у Фейсбуці. Cаме з цих рекомендацій буде сформовано кінцевий список.

Як повідомлялося, у Міністерстві культури та інформаційної політики закликають не поширювати інформацію про переміщення об’єктів культурної спадщини під час війни.