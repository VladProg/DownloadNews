Новий проєкт Укрдержархіву – «Архів українського німого кіно» – щотижня поповнюється унікальними документами, доступними численній аудиторії дослідників та усім, хто цікавиться минулим.

Як передає Укрінформ, про це повідомляє пресслужба Укрдержархіву.
«Вже 112 кіноробіт на онлайн-ресурсі, який нещодавно започаткувала Державна архівна служба України», - йдеться у повідомленні.
До уваги – 6 кіножурналів: Кіножурнал №1/167; Кіножурнал №4/170; Кіножурнал № 5/171; Кіножурнал №8/174; Кіножурнал №10/176; Кіножурнал №13/179.
Як зазначається, тематичний діапазон нового поповнення архіву доволі широкий. Увагу глядача неодмінно привернуть короткі сюжети, в яких відбилися значущі події та буденність епохи, тут і зустріч на харківському вокзалі кінематографістів, серед яких можна побачити Олександра Довженка, і проводи комсомольців Київщини на шахти Донбасу, і закриття синагоги у Меджибіжі Проскурівського округу, й урочистості з нагоди святкування 10-х роковин Київського українського драматичного театру та інші історії.
Ознайомитися з архівом українського німого кіно можна тут.
Як повідомляв Укрінформ, Державна архівна служба України в межах проєкту «Архів українського німого кіно - онлайн» виклала у загальний доступ перші оцифровані документи Центрального кінофотофоноархіву імені Г. Пшеничного. 14 вересня 2021 року на пресконференції в Укрінформі голова Державної архівної служби Анатолій Хромов повідомив, на YouTube-сторінці Укрдержархіву представлено у вільному доступі перші 100 кінодокументів, які зберігаються в Центральному кінофотофоноархіві. Це переважно випуски «Кінотиждень ВУФКУ» і кіножурнал за 1923-ій – 1930-ті роки. Всього планується виставити 189 кінодокументів.
На фото: фільм "Земля"