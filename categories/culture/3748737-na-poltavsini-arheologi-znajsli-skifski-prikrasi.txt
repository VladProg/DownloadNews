На території Більського городища археологи знайшли золоті прикраси для одягу та посуд, що датуються серединою 6 століття до нашої ери.

Про це повідомив історико-культурний заповідник "Більськ" у Фейсбуці, передає Укрінформ.
"У день професійного свята готові поділитися попередніми результатами цьогорічних досліджень на курганних некрополях Більського городища", - йдеться у повідомленні.
Експедицію проводила на території заповідника археологічна група "Охоронної археологічної служби України" на чолі з Віталієм Окотенком.
Директор історико-культурного заповідника "Більськ" Ігор Корост повідомив у коментарі Суспільному, що працювала експедиція близько трьох тижнів.
"Дослідження вже завершили. В одному з курганів знайшли битий посуд, а також бляшки із золота, які нашивалися на одяг. Вони датуються серединою 6 століття до нашої ери. Зараз вони досліджуються фахівцями", - повідомив Корост.

Також у липні археологи досліджували територію древнього Гелону поблизу Більська. Серед знахідок – глиняний посуд, стріли та арфи.

Зазначається, що з культурного шару походить представницька колекція імпортного давньогрецького посуду. Більшість з них складають фрагменти амфор, в одному екземплярі представлено досить рідкісну знахідку, ручку чорнолакового канфару – посуду для споживання напоїв. Імпортні знахідки датуються від першої половини V – до середини IV ст до н.е. До виробів з глини належать і фрагменти важків до веретен – пряслиць.

"Досить представницькою є серія виробів з каміння. Це - предмети округлої форми, що, вірогідно, застосовувалися для розтирання менш твердих матеріалів (зерно, шамот, жорства тощо). З їх числа привертає увагу робоча частина кам’яної сокири – досить рідкісної для території Більського городища (третя відома знахідка). До категорії виробів з каменю належать і фрагменти точильних брусків. Знахідки з металів представлені виробами з чорного та кольорового металів. До виробів із заліза належать фрагменти невеликих стрижнів, що слабко піддаються інтерпретації. Предмети з кольорових металів репрезентовані злитком міді та вістрями стріл: дволопатевими та тригранними. Більшість складають дволопатеві втульчаті вістря з шипом. Загалом виявлено 11 наконечників чи їх фрагментів", - зазначили науковці.
Історико-культурний заповідник «Більськ» — заповідник у селищі міського типу Котельва Полтавської області. До складу археологічної території входять більша частина Більського городища скіфського часу, а також пам'ятки його округи, розташовані у межах Полтавської області.
Більське городище — городище скіфського часу (кінець VIII-початок III ст. до нашої ери), розташоване на височині в межиріччі річки Ворскли та правої притоки Псла річки Суха Грунь в районі села Більськ Полтавського району Полтавської області та села Куземин Охтирського району Сумської області.
Городище складається з трьох укріплених поселень (Куземинське, Західне Більське і Східне Більське укріплення), об'єднаних однією фортечною стіною (Велике Більське городище). Загальна площа городища 4400 га.
Фото: Історико-культурний заповідник "Більськ"