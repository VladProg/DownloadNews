У Міністерстві культури та інформаційної політики вважають, що необхідно заборонити не тільки російськомовну продукцію з рф, а й завезення книг будь-якою іншою мовою з території країни-агресора.

Про це міністр культури та інформаційної політики Олександр Ткаченко сказав на брифінгу в Медіацентрі Україна — Укрінформ.
«Хотів би пояснити позицію Мінкульту. Ми за те, щоб заборонити ввезення будь-якої, не тільки російськомовної, а будь-якої книжкової продукції з території російської федерації», - зазначив Ткаченко.
Урядовець також прокоментував формування в Україні так званих «білих» списків російських артистів, які засуджують військову агресію рф та підтримують суверенітет України, та «чорних списків», у які вносять прибічників розв'язаної росією війни. Він вважає, що це питання варто унормувати одночасно у низці галузей. Йдеться не тільки про телебачення, кіно, музику, літературу. «Наша позиція полягає в тому, що складанням «чорних» списків, безперечно, має займатися СБУ. І, відповідно, воно має стосуватися всіх сфер, не тільки сфери однієї, як зараз у кіно, а й сфери музики, сфери книжкової продукції так, щоб не виникало різночитань та різного трактування та дій у тій чи іншій сфері, коли ми заміщаємо російський продукт», - сказав міністр.
Ткаченко уточнив, що особисто вважає, що було б простіше формувати тільки «чорні» списки. «Мені здається, замість того, щоб ускладнювати цю процедуру, варто рухатися одним треком. Є «чорні» списки, а ті, хто не в них – можна надалі із ними працювати», - додав урядовець.
Як повідомляв Укрінформ, Верховна Рада 19 червня заборонила ввезення в Україну книг із росії та білорусі. У той же день парламент заборонив російську музику в українських медіа та у громадському просторі. Закон передбачає створення так званого "білого списку" російських артистів – переліку музичних виконавців (співаків) держави-агресора, які засуджують агресію проти України.