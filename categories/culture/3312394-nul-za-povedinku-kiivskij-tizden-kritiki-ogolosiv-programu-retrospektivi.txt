П’ятий фестиваль «Київський тиждень критики» оголосив тему ретроспективної програми.

Як передає Укрінформ, про це повідомляється на сайті фестивалю.
«Добірка кінокласики отримала назву «Нуль за поведінку». Це шість фільмів про бунт на різних рівнях. Усі герої та героїні цих фільмів – незручні, недоречні, які забагато або замало вимагають, та все одно розповідають про суспільство більше, ніж воно того хоче», – ідеться в повідомленні.

Як зазначається, героєм для постера програми став велетенський кролик зі стрічки «Донні Дарко» (2001) Річарда Келлі – культового науково-фантастичного фільму. Його прем'єра відбулася на фестивалі незалежного кіно «Санденс» у 2001 році. На Київському тижні критики буде показана відреставрована режисерська версія фільму (2004) – на 20 хвилин довша за кінотеатральну.
Драма «Бунтівник без причини» (1955) – найвідоміший фільм за участю легендарного Джеймса Діна, актора, що став символом американської молоді 1950-их. Його герой – складний підліток і шибайголова, який кидає виклик ватажку хуліганів через дівчину. Картина Ніколаса Рея є однією з найстильніших в історії кіно, яка істотно вплинула на тогочасну американську й світову моду. Стрічка входить у такі престижні рейтинги, як «500 найкращих фільмів» за версією Empire та «1000 найкращих фільмів» за версією New York Times, а також внесена у Національний реєстр фільмів США.
Кримінальна романтична драма «Яскравий літній день» (1991) – це історія підліткового кохання на тлі протистоянь вуличних юнацьких банд Тайбею на початку 60-х років ХХ ст. Режисер стрічки Едвард Янг – один з лідерів тайванської «нової хвилі». Рейтинг фільму на сайті Rotten Tomatoes становить 100%.
Сповнена насильства, сюрреалістична кримінальна драма «Якщо...» (1968) увібрала в собі настрої студентської революції 1968 року та стала знаковою для покоління контркультури картиною. У стрічці про протест у приватній школі зі старими негуманними порядками дебютував у головній ролі Малкольм Мак-Давелл, якого пізніше глядачі запам’ятають ще й як Алекса з «Механічного апельсина». Фільм Ліндсея Андерсона отримав Золоту пальмову гілку Каннського кінофестивалю в 1969 році.
Атмосферна картина «Без даху, поза законом» (1985) француженки Аньєс Варда – це романтична драма, стилізована під документальний фільм. Стрічка показує історію дівчини-бурлаки, відтворену з розповідей людей, яким довелося з нею зустрітися. Фільм відзначений «Золотим левом» і Призами ФІПРЕССІ та OCIC (Міжнародної католицької організації кіно та аудіовізуальних засобів) Венеційського кінофестивалю 1985 року, а виконавиця головної ролі Сандрін Боннер у 1986 році отримала премію «Сезар» за найкращу акторську гру.
Австралійська екзистенційна кінопритча «Пікнік біля навислої скелі» (1975) – екранізація однойменної книги Джоан Лінсі під музику видатних класичних композиторів. Містична драма Пітера Віра розповідає про зникнення студенток коледжу та їхньої вчительки під час походу на пікнік. У 1977 році фільм було удостоєно нагороди за найкращу операторську роботу BAFTA.
Київський тиждень критики – головний міжнародний фестиваль арткіно, кураторами якого виступають українські кінокритики: співзасновниця Спілки кінокритиків України Дарія Бадьйор, кінознавець і режисер Станіслав Битюцький, колумніст і автор видань LB.ua, «Фокус» та DTF Magazine Сергій Ксаверов і кінокритик Анна Дацюк.
У 2021 році фестиваль відбудеться з 21 до 27 жовтня в кінотеатрі «Жовтень».
Окрім тематичної ретроспективи культової кінокласики до програми фестивалю увійдуть ще три секції, що будуть оголошені згодом: міжнародна програма з актуальними стрічками з лайн-апів головних світових кінофестивалів, програма «Фокус» (добірка нових картин з України та іншої фокусної країни, сформована селективною комісією кінокритиків обох країн) та індустрійна секція «Перший погляд», до якої увійдуть студентські фільми, відібрані студентами, що вивчають кіномистецтво.
На відкритті фестивалю відбудеться церемонія нагородження щорічною Національною премією кінокритиків «Кіноколо». У межах фестивалю також відбуватимуться панельні дискусії та круглі столи з актуальних проблем кінопроцесу.
Організатор фестивалю – компанія «Артхаус Трафік» за підтримки Держкіно.