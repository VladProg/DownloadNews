Американський актор Вілл Сміт протягом десяти років не зможе взяти участь у церемонії нагородження кінопремією “Оскар”.

Як повідомляє кореспондент Укрінформу, про це оголосила Академія кінематографічних мистецтв і наук США.
“Рада директорів Академії кінематографічних мистецтв і наук США зібралася на зустріч для обговорення реакції на дії Вілла Сміта під час церемонії вручення "Оскарів" на додачу до того, що його відставку було прийнято. Ради директорів вирішила, що протягом 10 років, починаючи із 8 квітня 2022 року, Сміту не дозволять особисто чи віртуально відвідувати заходи Академії, в тому числі церемонію "Оскара"”, - йдеться у поширеному повідомленні.
Зазначається, що цьогорічна церемонія вручення кінопремій “Оскар” мала на меті “вшанування багатьох осіб у нашому колективі, які зробили неймовірну роботу минулого року”. “Утім, ці моменти були захмарені неприйнятною та шкідливою поведінкою Сміта на сцені” - наголосили в організації.
В Академії додали, що під час трансляції “адекватно не відреагували на ситуацію у залі”. “Ми просимо вибачення за це”, - стверджується у поширеному повідомленні.
Як повідомляв Укрінформ, під час цьогорічної церемонії вручення кінопремій "Оскар" ведучий Кріс Рок невдало пожартував про дружину американського актора Вілла Сміта. Після цього Сміт піднявся на сцену та вдарив Рока. Інцидент транслювався у прямому ефірі.
Фото: Getty Images