На одному із найбільших європейських оперних фестивалів – 69-у Фестивалі Пуччіні (Puccini Festival) у Торре дель Лаго в Італії відбулася презентація виставки про славетну українську оперну співачку Соломію Крушельницьку.

Про це кореспондентові Укрінформу повідомила пресслужба Музичного-меморіального музею Соломії Крушельницької.
«Окрім величезного таланту, привабливості, неймовірної краси голосу, Соломія Крушельницька залишається для нас прикладом рішучості, патріотизму, інтелігентності. Сподіваюся, відвідувачі більше дізнаються і про саму співачку, і про унікальний зв’язок, який ми маємо між Україною та Італією», - зазначив директор Музичного-меморіального музею Соломії Крушельницької у Львові Михайло Кобрин.






Львівський музей презентував в Італії виставку про Соломію Крушельницьку Фотограф - Євген Червоний, фото надані Музично-меморіальним музеєм Соломії Крушельницької у Львові




























Виставка «Гранд тур: Соломія. Україна – Італія» розроблена українським медіахудожником Сергієм Петлюком. Її особливістю є багатошаровість конструкції, що поєднує інформаційні матеріали про кар’єру та життєвий шлях всесвітньовідомої артистки, унікальні архівні фотографії та аудіозаписи. Художник розповідає, що для опрацювання і покращення фотопортретів співачки використовував технологію штучного інтелекту. Відвідувачі також мають змогу почути голос української сопрано: понад столітні архівні записи арій з опер «Мадам Батерфляй» Дж. Пуччіні та «Валькірія» Р. Ваґнера у виконанні Крушельницької.
Виставка «Гранд тур: Соломія. Україна – Італія» буде доступна для огляду у фойє Фестивалю Пуччіні до 24 серпня, а тим часом команда музею надалі веде перемовини, щоб показати виставку у оперних театрах та країнах, де тріумфувала Крушельницька понад століття тому.

Puccini Festival у Торре дель Лаго в Італії заснований 1930 року та присвячений виключно творчості відомого італійського композитора Джакомо Пуччіні. Щороку він приваблює тисячі відвідувачів насолодитися пейзажами Тоскани і атмосферою тих місць, де мешкав композитор й написав свої найкращі опери – «Манон Леско», «Богема», «Тоска», «Мадам Батерфляй».
Директор Фестивалю Пуччіні Франко Моретті наголосив, що не зважаючи на важкі часи війни в Україні виставка була спеціально підготовлена львівськими музейниками для Фундації Пуччіні і присвячена неперевершеній інтерпретаторці «Мадам Батерфляй» Соломії Крушельницькій.
«Вона була мешканкою цих земель – гарною жінкою, поліглотом, яка прекрасно знала італійську мову та проживала у сусідньому містечку Віареджо. Наші друзі – Фундація Пуччіні і Музей Соломії Крушельницької у Львові роблять важливу справу у збереженні пам’яті двох великих артистів», сказав Моретті.
Крушельницьку та Пуччіні об’єднувала багатолітня співпраця і дружні стосунки, тож презентація виставки стала важливою складовою програми фестивалю, що акцентувала на внеску українки в популяризацію творів маестро. Фотографія Крушельницької з її підписом композиторові досі зберігається у Віллі-музеї Пуччіні, яка розташована поруч із грандіозним амфітеатром фестивалю, що вміщує понад три тисячі слухачів.
Як повідомляв Укрінформ, у вересні 2022 року з нагоди 150-річчя української співачки Соломії Крушельницької за сприяння Міністерства культури та інформаційної політики України розроблено сайт про її життя - krushelnytska.mkip.gov.ua.