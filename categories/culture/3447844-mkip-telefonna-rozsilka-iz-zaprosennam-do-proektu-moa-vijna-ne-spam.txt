Міністерство культури та інформаційної політики закликає долучатися до проєкту «Моя війна» і запевняє, що розсилка на мобільні телефони із запрошенням до участі – не спам.

Як передає Укрінформ, про це повідомляє пресслужба МКІП.
«Мільйони українців стали свідками цинічної війни росії проти України у самому центрі Європи. Діліться власною історією про війну в нашій країні! Так нас почує весь світ!» - ідеться в повідомленні.
Долучитися до проєкту можна тут: https://mywar.mkip.gov.ua/
Водночас у МКІП додали: "Запрошення долучитись до проєкту, надіслане на мобільні номери всіх українських абонентів, – не спам та не спосіб збору персональних даних".
Як повідомляв Укрінформ, 14 березня 2022 року Міністерство культури та інформаційної політики України, Асоціація інноваційної та цифрової освіти і компанія «Totonis» запустили міжнародну платформу #МояВійна (www.mywar.in.ua).
З її допомогою кожен українець, як свідок жорстокої війни російської федерації проти України, може описати свою історію, викласти реальні факти та особисті переживання. Громадяни всіх країн світу можуть побачити і прочитати ці факти рідними для них мовами і висловити свою підтримку Україні реальними діями.
На платформу, крім історії, можна додати відео або фото підтвердження воєнних злочинів, які скоюють російські військові на території України.
Модерація відбуватиметься протягом усієї реалізації проєкту, щоб уникнути участі в ньому провокаторів, ботів, закликів, що виходять за рамки етичних норм.
Як повідомлялося, президент рф Володимир Путін 24 лютого оголосив війну Україні і розпочав масштабне вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.
У країні запроваджено воєнний стан і оголошено загальну мобілізацію.
Україна направила позов проти Російської Федерації до Міжнародного суду ООН у Гаазі.