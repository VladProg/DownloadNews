Культурні організації, що працюють в Україні, можуть до 30 вересня подати заявки на гранти для реалізації власних проєктів.

Про це повідомляє Інститут ім. Ґете, передає Укрінформ із посиланням на Державне агенство з питань мистецтв та мистецької освіти на сторінці у Фейсбуці.
Зазначається, що заявку можуть надіслати організації, які працюють у галузі театру, танцю, кіно, музики, літератури, образотворчого мистецтва, перфомансу, архітектури, бібліотек і музеїв.
Водночас фінансуватимуться проєкти з підтримки культурного обміну, а також заходи структурної підтримки, зокрема, підвищення кваліфікації, цифровий розвиток, формування витрати на обладнання, персонал і реконструкцію. Водночас організація підтримує ініціативи зі збереження культурної спадщини й охорони культурних цінностей. Кошти на реалізацію ідеї - від 10 тис. до 25 тис євро - виділятимуться зі Стабілізаційного фонду, який є частиною пакету допомоги від Інституту ім. Ґете.
Повідомляється, що під час подачі заявки конкурсанти мають зважати на "якість і самодостатність проєкту, переконливість ідеї та його реалізацію: використання часу, персоналу та ресурсів, необхідність і терміновість, а також на актуальність самої організації для громадянського суспільства та на місцевій культурній сцені".
Організація приймає онлайн заявки, заповнені англійською мовою. Результати відбору оголосять за 6–8 тижнів після подання заявки.
Інститут ім. Ґете – культурна установа Федеративної Республіки Німеччина, яка діє в усьому світі. Вона сприяє вивченню німецької мови за кордоном і підтримує міжнародну культурну співпрацю.
Стабілізаційний фонд культури й освіти є частиною комплексного пакету заходів, які Інститут ім. Ґете впроваджує у 2022 році разом із Міністерством закордонних справ за допомогою спеціальних коштів із додаткового бюджету для України. Він покликаний надати можливість культурним організаціям реалізовувати проєкти та структурні заходи в короткостроковій перспективі.
Фото: goethe.de