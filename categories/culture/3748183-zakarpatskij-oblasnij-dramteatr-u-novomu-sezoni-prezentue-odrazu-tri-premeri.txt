Закарпатський обласний музично-драматичний театр імені братів Шерегіїв на початку нового сезону презентує три прем’єри.

Про це Закарпатська облрада повідомила у Фейсбуці, передає Укрінформ.
За словами в.о. директора-художнього керівника театру Рудольфа Дзуринця, колектив готується до відкриття 78-го сезону на великій та малій сцені, також готують репертуар для юного глядача.

Для участі у прем’єрах запрошені режисери з Києва та Дніпра та штатні режисери.

"Один із запрошених — режисер Віталій Семенцов, який працюватиме над виставою на Малій сцені. Він та ще кілька запрошених режисерів працюватимуть у нашому театрі над новими виставами Серед них і режисерка-постановниця Маргарита Савенко, яка створить казку для наших юних глядачів. Окрім цього, заслужений артист України Михайло Фішенко працюватиме над постановкою на Великій сцені", - повідомив Дзуринець.
Як повідомляв Укрінформ, цього року Закарпатський обласний муздрамтеатр ім. братів Шерегіїв очолив Рудольф Дзуринець, актор театру та військовий, який служив у Закарпатській ТрО та був поранений на східному напрямку фронту.
Фото: Закарпатська обласна рада