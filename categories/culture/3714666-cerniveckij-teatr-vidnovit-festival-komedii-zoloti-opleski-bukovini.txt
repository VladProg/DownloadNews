Після трьох поспіль скасованих через карантин та війну щорічних фестивалів комедії "Золоті оплески Буковини", який традиційно проводять у Чернівецькому театрі імені Ольги Кобилянської, вже цього року цей захід планують відновити.

Про це кореспонденту Укрінформу розповів директор театру Іван Бутняк.
"Цього року ми плануємо відновити "Золоті оплески Буковини" у жовтні. Можливо, звичний формат фестивалю комедії в умовах війни відновлювати буде не зовсім правильно. Бо ми розуміємо, що коли ми відволікаємося через комедію і намагаємося на годину-дві-три забути про війну, вона все одно поруч. Але ми вирішили не ховатися від того, що провокує нам війна. І навпаки, щоб цей фестиваль мав місію. Таким чином ми організуємо додатковий майданчик і підтримаємо колективи з тих міст, які зараз страждають через бойові дії та часті вибухи в них", - сказав директор театру.
Зокрема він зазначив, що попередньо планують запросити театральні колективи із Харкова, Херсона та Одеси. Можливо, залучать і представників з інших прифронтових міст. Через воєнний стан наразі важко робити далекоглядні плани.
"Зараз ми спілкуємося з колегами зі Сходу, ми розуміємо, наскільки їм виявилося важче діяти останні півтора року, порівняно з Чернівцями, які в тилу, у нас відносно безпечно. Ми зустрічаємо глядача, ми розвиваємо репертуар, ми відкриваємо нові майданчики, а вони в цей час не мають половину колективу, які виїхали за кордон, хтось на фронті. Вони виставу не можуть ні зробити, ні зіграти повноцінно через близькість фронту. І ми провокуємо цю зустріч нашого глядача із ними. А якщо приїде колектив з Харкова, а в Чернівцях живуть харків'яни, які зустрінуть його тут, ми спілкувалися з такими. І це буде дуже вдало. Хочеться, щоб ми досягнули цієї місії, яка об'єднає Україну цим фестивалем", - зазначив Бутняк.
Також він зауважив, що в цьому є якась цікавинка, коли до Чернівців зі сходу України приїде театр і буде жартувати через комедію. Це не обов'язково буде сміх крізь сльози, але це буде обов'язково з присмаком, додав Бутняк.
"Ось ми згадали за Харків. У Харківського театру імені Шевченка є така вистава зараз "Нехай щастить". Це така дуже актуальна сатира на тему війни від тих людей, які поруч з війною. І вони це так обсміюють, вони їздять з цією виставою і поближче до фронту, вони грають і для військових Збройних сил України. І якщо ми не запросимо їх до нас, то чернівчанам навряд чи вдасться побачити цю виставу. А так - це можливість і для них показати її за тисячу кілометрів, і для нас дати можливість їм навести цей діалог і розвиватися", - зауважив директор Чернівецького театру імені Ольги Кобилянської.
Також він зазначив, що попередньо для проведення фестивалю комедії планують задіяти одразу два майданчики - основну сцену театру і нещодавно відкриту Малу сцену в іншому приміщенні поблизу театру.
Провести фестиваль комедії "Золоті оплески Буковини" планують протягом трьох днів - у п'ятницю, суботу і неділю. Кожного дня показуватимуть по дві вистави. Після кожного із шести показів будуть обговорення і зустрічі з тими митцями, які приїдуть до Чернівців.
Фото: Роман Наумов