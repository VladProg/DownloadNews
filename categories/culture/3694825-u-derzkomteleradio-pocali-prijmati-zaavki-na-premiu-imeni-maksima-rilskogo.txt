Державний комітет телебачення і радіомовлення до 1 листопада приймає заявки на премію імені Максима Рильського за переклади творів зарубіжних авторів українською мовою, а також переклади мовами народів світу надбання українських класиків.

Про це повідомляє пресслужба відомства у Фейсбуці, передає Укрінформ.
Як зазначають у Держкомтелерадіо, на здобуття премії висуваються нові оригінальні твори, опубліковані у завершеному вигляді протягом останніх трьох років, але не пізніше ніж за пів року до їх висунення на конкурс.
Згідно з повідомленням, подати заявку автор може у двох номінаціях, а саме: переклад українською мовою творів видатних зарубіжних авторів, а також переклад творів українських класиків та сучасних авторів мовами народів світу. Пропозиції щодо претендентів на здобуття премії можуть вносити творчі спілки, національно-культурні та національно-просвітницькі товариства, видавництва і видавничі організації, редакції періодичних видань, вчені ради вищих навчальних закладів, наукові установи, асоціації.
У відомстві інформують, що до заявки кандидати мають докласти клопотання про присудження Премії з короткою характеристикою твору та його автора у паперовій та електронній формі, три примірники твору у друкованому вигляді, розширену анотацію на твір у паперовій та електронній формі, копії відгуків у засобах масової інформації, за наявності рецензії, а також копії паспорта та ідентифікаційного номера.
Премія імені Максима Рильського — українська щорічна літературна премія. Вона присуджується письменникам і поетам за переклад українською мовою творів видатних зарубіжних авторів, а також за переклад творів українських класиків та сучасних авторів мовами народів світу.
Як повідомляв Укрінформ, уряд визначив переможців премії Кабінету Міністрів України імені Максима Рильського за 2022 рік, ними стали Іван Мегела та Раїса Божко.