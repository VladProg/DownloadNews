На Вінниччині 25 травня розпочався ХІІІ Міжнародний фестиваль театрів ляльок «Подільська лялька - 2023».

Про це повідомляє Вінницька обласна рада, передає Укрінформ.
«25 травня на Вінниччині стартував ХІІІ Міжнародний фестиваль театрів ляльок «Подільська лялька» – 2023. Він проводиться в рамках відзначення 85-річчя Вінницького академічного обласного театру ляльок», - йдеться у повідомленні.
Зазначається, що головний меседж фестивалю – «Через серця дітей до сердець народів – заради миру в Україні». Участь у ньому беруть 15 театральних колективів з Грузії, Ізраїлю, Литви, Туреччини та України.
Фестиваль триватиме з 25 по 31 травня. Колективи представлять конкурсні вистави в онлайн-форматі. Журі визначатиме володарів головних нагород-кубків «Гран-прі», «1, 2 і 3 місця» та переможців у 10 номінаціях: «За кращу експериментальну виставу», «За збереження і розвиток традицій театру ляльок», «Дебют», «За кращу режисуру», «За кращу музику до вистави», «За кращу сценографію», «За кращі ляльки», «За кращу чоловічу роль», «За кращу жіночу роль», «За кращу епізодичну роль».
Від дитячого журі, до складу якого входять вихованці театральної студії «Фантазія», – нагорода «Приз дитячого журі». Очолює журі фестивалю театрознавець, режисер, письменник, перекладач, член-кореспондент Національної академії мистецтв України, професор, доктор мистецтвознавства, заслужений діяч мистецтв України Ростислав Коломієць.
Нагородження переможців фестивалю відбудеться 31 травня у приміщенні Вінницького академічного обласного театру ляльок.