Чоловічий склад Львівської Національної академічної чоловічої хорової капели «Дударик» завершив благодійний концертний тур у Варшаві та шести містах Латвії. Усі виручені кошти від концертів передадуть на потреби ЗСУ.

Про це у коментарі кореспондентові Укрінформу повідомив диригент та керівник "Дударика" Дмитро Кацал.
«22 березня ми чоловічим складом вирушили на гастролі з благодійними концертами на підтримку ЗСУ. Подорож тривала вісім днів, 2700 кілометрів в дорозі. Нам вдалося дати сім концертів у п’яти містах: Варшава (Польща), Рига, Даугавпілс, Єкабпілс та Саулкрасті (Латвія)», - сказав Кацал.

Він додав, що сума, яку вдалося зібрати хоровій капелі у турне, сягає 200 тис. грн. Всі кошти скерують на придбання розвідувальних дронів для ЗСУ. Першими забезпечать ними 80 ОДШБ.

За словами керівника капели, латиші дуже стримані в емоціях, на хлібосольність з «першого погляду» розраховувати не варто. Проте, це до моменту, поки не станеш «своїм» для них. А тоді вони перед тобою ладні і небеса прихилити.

«Латиші чітко усвідомили і те, що вони наступні, і те, що Україна і ЗСУ - це їх оборонці, їх надія на існування. Маленькі містечка, села і міста, безконфесійні, лютерани і католики щотижня не лише моляться за нас, а й відправляють каравани допомоги, ліків, амуніції, їжі в Україну. Волонтери Риги скоро сягнуть цифри у 1000 вантажівок для фронту, а порожніми дарувати у них не прийнято», - додав диригент.
Тур Дударика організували: член Спілки диригентів Латвії та керівниця хору Jasmīnas koris - Agita Ikauniece Rimšēviča, спілка диригентів Латвії, департамент культури (Рига), мери міст та директори закладів культури Риги, Даугавпілс, Єкабпілс та Саулкрасті, культурна асоціація Північної Риги.
Як повідомляв Укрінформ, Національна капела «Дударик» завдяки благодійному мистецькому марафону завершила збір коштів на безпілотник для 24 ОМБр імені Короля Данила.
Про збір грошей на безпілотник Львівська хорова капела оголосила 9 вересня. Мета збору – 2 млн грн. Відтоді музиканти вирушили у європейське турне, влаштували благодійні концерти у Польщі, Німеччині, Австрії, а також провели низку виступів у Львові.
Фото Дмитра Кацала