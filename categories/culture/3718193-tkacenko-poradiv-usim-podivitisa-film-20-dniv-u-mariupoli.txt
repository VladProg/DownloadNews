Міністр культури та інформаційної політики Олександр Ткаченко порадив усім подивитися фільм Мстислава Чернова «20 днів у Маріуполі».

Як передає Укрінформ, про це Ткаченко написав у Телеграмі.
«Фільм Мстислава Чернова «20 днів у Маріуполі». Раджу при нагоді подивитись усім, тим більше на великому екрані. Це дійсно вражаючий документ, вражаюча історія про героїчний супротив Маріуполя, про людей, які своєю роботою - лікарів, пожежників, поліцейський, наших військових, стримували варварську навалу з боку росіян», - заявив міністр.
За його словами, переглядати фільм буде непросто, але це варто зробити. «Так само як і варто зробити, щоб цей фільм побачив світ. Стрічка вже подорожує світом, сьогодні був представлений на фестивалі «Докудейз» (Міжнародний кінофестиваль документального кіно про права людини Docudays UA)», - зазначив Ткаченко.
За його словами, ще більш зворушливою була можливість зустріти героїв цього фільму, поліцейських, лікарів, які змушені були також покинути Маріуполь. Ткаченко зауважив, що йому закарбувалися слова одного з головних героїв про те, що «дуже важливо, щоб цей фільм побачили росіяни і безперечно - побачили у самому звільненому Маріуполі».
Міністр також згадав, що Мстислав Чернов і Євген Малолєтка були єдиними міжнародними журналістами, які знімали все, що відбувалося у місті під час російської навали та вже на початку захоплення Маріуполя.
Як повідомляв Укрінформ, українські фотографи Євген Малолєтка та Мстислав Чернов здобули Пулітцерівську премію за знімок із Маріуполя. Нагороду також присуджено відеопродюсерці Василисі Степаненко.