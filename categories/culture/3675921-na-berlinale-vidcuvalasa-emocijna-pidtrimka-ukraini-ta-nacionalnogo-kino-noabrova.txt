Під час обговорення українських фільмів у межах Берлінале європейська аудиторія проявляла інтерес до подій в Україні, а також висловлювала підтримку країні та кіно.

Про це кореспондентові Укрінформу повідомила режисерка фільму "Ти мене любиш?" Тоня Ноябрьова.


"Реакція глядачів була чудова. Я відвідала багато показів, після яких ми з командою фільму спілкувалися з аудиторією. Питань було дуже багато різного характеру - про війну, про нинішній стан України, про паралелі, що виникають у глядача, коли він бачить історію про розпад радянського союзу. Відгуки гарні: відчувається велика емоційна підтримка українського кіно та країни" , - сказала Ноябрьова.

Також, підкреслила Ноябрьова, глядачі стрічки були захоплені грою виконавиці головної ролі у фільмі - Кіри. "Те, що Карина Химчук зробила в цьому фільмі, - то для мене професійний і персональний подвиг", - наголосила вона.

Режисерка фільму зауважила, що сама прем'єра фільму була грандіозною, хоча до останнього моменту зберігалася інтрига щодо наповненості зали.

"Відчуття від прем'єри абсолютно космічні. На Берлінале так побудована система, що авторів фільму заводять до зали окремим входом, тож людей у залі не видно і складається враження, що абсолютно ніхто не прийшов. Тобто все - повний провал: будуть тільки п'ятеро твоїх друзів і порожня зала на 1 000 місць", - сказала Ноябрьова.
За її словами, лише гучні оплески дали зрозуміти, що зала повна.
"Коли ти зайшов до зали та почув ці шалені оплески, побачив тисячу людей, які навіть на балконах звисають, бо переаншлаг - тільки тоді ти розумієш, що з тобою трапилося. У цей момент ти відчуваєш гордість перед усім світом, що ти українець, твій фільм українською, і в руках ти зараз тримаєш український прапор", - наголосила вона.
Також Ноябрьова поділилася планами на майбутнє, зокрема підготовкою до створення нового фільму про українських біженців в Європі Ukraine is a capital of everything ("Україна столиця всього").
"Усе буде знято з любов'ю до України, до українців, і тільки для того, щоб привернути увагу до нас. Я можу сміливо сказати, що я хочу зробити фільм про війну, щоб закінчити цю війну", - зазначила вона.
За її словами, фільм на стадії розробки. Зокрема, написаний сценарій до майбутньої стрічки, водночас триває пошук співфінансування та продюсерів фільму.
"У моєму випадку це буде сатирична драма про біженців, які застрягли в Європі та прагнуть повернутися додому", - розповіла Ноябрьова.
Як повідомлялося, 73-й Берлінале проходив із 16 по 26 лютого. Україна представила шість фільмів, серед яких «Ти мене любиш?» Тоні Ноябрьової.
«Ти мене любиш?» — історія дорослішання, яка розгортається напередодні падіння СРСР. 17-річна Кіра стає свідком розлучення батьків, розпаду однієї країни та народження іншої. Головні ролі виконали Карина Химчук, Наталія Лазебникова, Олександр Жила та Максим Михайличенко.