У межах 30-го Lviv BookForum у Львівській міськраді презентували книгу «Найстрашніші дні мого життя».

Це видання – збірка репортажів проєкту «Свідчить Україна» (The Reckoning Project) про найбільші воєнні злочини першого року великої війни Росії проти України, повідомляє кореспондент Укрінформу.
«Під час своєї роботи ми як журналісти зібрали надзвичайні історії, які є людським обличчям цієї війни. До прикладу, Ангеліна Карякіна сама була вагітною, коли писала свідчення жінок, які були у зруйновану пологовому будинку в Маріуполі, а Олексій Радинський зібрав неймовірні факти екоциду в Чорнобильській зоні. Ми вирішили ці історії об’єднати в книгу, бо ми вважаємо, що людське обличчя війни – це найкращий спосіб для світу зрозуміти реальну ситуацію в Україні», – зазначила під час презентації журналістка, військова кореспондентка, виконавча директора The Reckoning Project Джанін ді Джованні.






У Львові презентували книгу про найбільші воєнні злочини росії проти України / Фото: Анастасія Смольєнко, Укрінформ








































Вона наголосила, що ці історії не залишають нікого байдужими, адже кожен перекладає це на свій досвід і думає, що таке б могло статися з його сім’єю. Книга «Найстрашніші дні мого життя» – це розмова про те, як справедливість в Україні може дати відсіч безкарності у всьому світі та запобігти майбутнім трагедіям.
Як зазначають автори, ця книжка є своєрідним історичним документом. Журналісти, аналітики, юристи, які є частиною The Reckoning Project, в цих матеріалах показують тяглість злодіянь і досвід інших російських злочинів – йдеться як і про історичну перспективу, так і про інші країни – Сирію, Чечню.
Серед співавторів книги: Наталя Гуменюк, Джанін ді Джованні, Віра Курико, Світлана Ославська, Олексій Радинський, Ангеліна Карякіна, Олена Ніжельська, Анна Цигима, Сейбра Айрес, Надія Бурдєй, Ірина Лопатіна, Енн Епплбом, Пітер Померанцев.
Як повідомляв Укрінформ, фокусна тема цьогорічного форуму – «Перепис майбутнього». У програмі фестивалю – 150 подій; 25 подій із прямою трансляцією на сайті; 50 видавництв на книжковому ярмарку; стенди коміксів та книг про російсько-українську війну; презентації книжок українських авторів.
Фестиваль триватиме до 8 жовтня.