Ірландський музей сучасного мистецтва в Дубліні представив на своїй платформі проєкт про роботи, викрадені російськими загарбниками з Херсонського художнього музею ім. Олексія Шовкуненка.

Як передає Укрінформ, про це повідомляє у Фейсбуці Херсонський художній музей.
«Ірландський музей сучасного мистецтва в Дубліні IMMA - Irish Museum of Modern Art представив на своїй платформі проєкт Втрачена українська спадщина - твори кращих українських художників ХХ-ХХІ ст., викрадені російськими окупантами з Херсонського художнього музею ім. Олексія Шовкуненка», - йдеться у повідомленні.

Як зазначається, виникненню ідеї проєкту завдячують київській художниці Сані Шахмурадовій-Танській (Sana Shahmuradova). Перебуваючи у квітні цього року на художній резиденції в Дубліні та працюючи з проєктом SPICE, який присвячений громадському куруванню культурної спадщини, мисткиня запропонувала IMMA познайомити відвідувачів їх ресурсу з творами, викраденими росіянами з українських музеїв. Зосередитися вона вирішила саме на колекції Херсонського художнього музею. Підкреслюється, що так одна художниця поєднала два музеї, проєкт реалізувався на сайті Ірландського музею.
Проєкт «Втрачена українська спадщина» презентує лише 32 роботи, викрадені окупантами з колекції Херсонського художнього музею. Реальні мистецькі втрати музею складають понад 11 тисяч творів.

Як повідомляв Укрінформ, працівники Херсонського художнього музею імені Олексія Шовкуненка взялися ідентифікувати викрадені твори мистецтва, які «випливли» у Криму. Наразі можна стверджувати, що під виглядом так званої «евакуації» окупанти вивезли з музею понад 11 тисяч творів мистецтва.