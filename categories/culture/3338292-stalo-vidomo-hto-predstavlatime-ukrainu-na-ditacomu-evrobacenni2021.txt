Переможницею Національного відбору на Дитячий пісенний конкурс Євробачення-2021 стала Олена Усенко. Вона представлятиме Україну на Дитячому Євробаченні у Парижі 19 грудня.

Як передає Укрінформ, про це повідомляє Суспільне.
«Переможницю з-поміж 11 учасників визначили за результатами оцінювання журі та онлайн-голосування глядачів. Олена Усенко виконувала авторську пісню «Важіль» і отримала від членів журі 52 бали, від глядачів 11 балів, загалом — 63 бали», - ідеться в повідомленні.

«Я хочу сказати усім величезне дякую. Дякую Олександру Балабанову, тому що перемогою минулого року ти дав мені стимул. Я говорю величезне “Дякую” усім членам журі! Моя пісня називається “Важіль”. Важіль — це про ухвалення рішення, рішення бути щасливим», — прокоментувала Олена.
Олені Усенко 14 років, вона живе у місті Біла Церква і навчається у Katapulta Art Music School. Минулого року вона також брала участь у Нацвідборі "Дитячого Євробачення" і навіть потрапила у фінал. Крім того, дівчина "засвітилася" у кількох популярних телевізійних талант-шоу, зокрема, "Голос. Діти". А ще Олена знімалася у кліпі Злати Огнєвіч.

Як зазначається, фінал Національного відбору відбувся у неділю, 24 жовтня, у форматі прямого ефіру на суспільному телеканалі «UA: Культура» з використанням відеозаписів виконання 11-ма учасниками наживо однієї своєї пісні або пісні, наданої Суспільним для тих, хто на першому етапі відбору не виконував оригінальної пісні.

Як повідомляв Укрінформ, Суспільний телеканал «UA: Культура» транслюватиме фінал Дитячого пісенного конкурсу Євробачення-2021, який відбудеться 19 грудня у паризькому концерт-холі La Seine Musicale, розташованому на острові Іль-Сеґен посеред річки Сена.