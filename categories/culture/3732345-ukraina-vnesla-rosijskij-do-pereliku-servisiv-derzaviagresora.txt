Російський сервіс «ИВИ» (IVI) внесено до переліку сервісів провайдерів аудіовізуальних сервісів держави-агресора.

Про це повідомляє пресслужба Національної ради з питань телебачення та радіомовлення, передає Укрінформ.
«Національна рада 6 липня затвердила Перелік аудіовізуальних медіасервісів на замовлення та сервісів провайдерів аудіовізуальних сервісів держави-агресора. Такий обов’язок закріплений за регулятором Законом України «Про медіа». Перший сервіс, який потрапив до переліку – «ИВИ» (IVI)», - йдеться у повідомленні.
Як зазначається, про внесення даного сервісу до зазначеного Переліку до Нацради звернулося ТОВ «Мегого». Розглянуті наведені у зверненні докази, а також самостійне дослідження медіарегулятором цього сервісу виявили підстави для ухвалення відповідного рішення.
У Нацраді повідомляють, що перелік поповнюватиметься надалі, у тому числі на звернення державних органів, юридичних і фізичних осіб та з власної ініціативи медіарегулятора.
Як повідомлялося, Національна рада з питань телебачення та радіомовлення зареєструвала перші сім онлайн-медіа.