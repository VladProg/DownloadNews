Журі III конкурсу короткометражних кінопроєктів ім. Кіри Муратової «Короткі зустрічі», проведеного за підтримки Міністерства культури та інформаційної політики, Держкіно та Одеської кіностудії, оголосило імена семи лауреатів та найкращі сценарії фільмів.

Про це повідомила кореспонденту Укрінформу очільниця департаменту Одеської кіностудії Світлана Ескіна.
«Журі визнало найкращими два короткометражних проєкти: «Гра всліпу» Руслана Батицького та «Нахабне пограбування» Любові Гончаренко. Другі місця поділили між собою – автори сценаріїв «Грудень-92» та «Кукурудзяне щастя» Роман Волосевич та Віталій Бабущак. А третє місце та дипломи члени журі присудили Володимиру Вакуму та Катерині Головко за кіносценарії «Моя сім’я та інші звірі» та «Невидима колекція», - зазначила Ескіна.
За її словами, також удостоєна Спеціальної відзнаки директора Одеської кіностудії авторка сценарію «АЯ» Олександра Анкудінова.
Журі конкурсу в складі Георгія Делієва, Євгена Женіна, Наталії Бузько й Андрія Кокотюхи присудили премії переможцям: за перше місце – по 500 тис. грн, за друге – по 300 тис. грн і за третє - по 200 тис. грн. Також отримала премію 12 300 грн лауреатка Спеціальної відзнаки.
Щорічний конкурс кінопроєктів ігрового короткого метру «Короткі зустрічі» ім. Кіри Муратової (хронометраж до 20 хвилин) був започаткований МКІП та Одеською кіностудією з нагоди 100-річчя кіностудії. «Головна ідея конкурсу – виявлення талантів серед молоді та розкриття їхнього потенціалу.
Фото: credo