У Львові біля пам’ятника Шевченку музиканти академічного симфонічного оркестру Луганської обласної філармонії виконали твори українських композиторів. Подія відбулася до 84-ї річниці заснування Луганщини.

Як передає Укрінформ, про це у Телеграмі повідомила Луганська обласна військова адміністрація.
«Переселенці з Луганщини зустрілись у Львові на день народження рідної області… Біля пам’ятника Тарасу Шевченку музиканти академічного симфонічного оркестру Луганської обласної філармонії під відкритим небом виконали твори українських композиторів. Мовою музики вони звернулися до України і світу, намагаючись привернути ще більше уваги суспільства до подій на сході країни, а саме у містах Сєвєродонецьк і Лисичанськ – східних форпостах нашої держави», - повідомили в ОВА.
Там зазначили, що так 84-у річницю заснування Луганської області відзначали у Львові, який надав прихисток десяткам тисяч жителів регіону.
Присутні також згадали, що у 2014 році Сєвєродонецьк і Лисичанськ вже зустрічалися із так званим «руським миром»: були захоплені проросійськими бойовиками, але у липні того ж року ці населені пункти звільнила українська армія.
Як повідомляв Укрінформ, наразі ворогом захоплені 95% території Луганської області. В адміністративному центрі області – у Сєвєродонецьку точаться запеклі бої.
Більшість населення Луганщини евакуювалися у безпечні міста та регіони України.