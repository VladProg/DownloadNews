У березні у Вікіпедії втретє проходив «Місяць культурної дипломатії України», спрямований на створення і покращення статей про Україну та українську культуру якомога більшою кількістю мов.

Про це йдеться у повідомленні Міністерства закордонних справ України, передає Укрінформ.
Відповідно до нього, глава МЗС Дмитро Кулеба відзначив, що повномасштабна агресія рф не лише не зупинила, а й зробила місяць культурної дипломатії у Вікіпедії ще масштабнішим: «Я вдячний кожному та кожній з понад півтори сотні авторів і авторок, які цьогоріч відгукнулися на наш заклик, створивши та покращивши майже півтори тисячі статей про Україну в 64 мовних розділах. Спільними зусиллями держави та громадянського суспільства ми протидіємо російській пропаганді та системно наповнюємо світовий інформаційний простір правдивими фактами про Україну та її культуру».

МЗС зауважило, що за місяць проведення кампанії до неї долучилися 154 учасники та учасниці з усього світу. Вони написали 1401 нових статей та покращили 85 наявних у 64 різних мовних розділах Вікіпедії. Зокрема, були створені статті про Наталку Полтавку французькою, фільми «Земля» та «Тіні забутих предків» угорською, Івана Марчука японською, роман «Місто» арабською, Художній музей імені Куїнджі китайською.
«Я хотів якось допомогти Україні. Одним із способів, на мою думку, є підвищення обізнаності про багатство української культури. Цього разу я зосередився на перекладі статей про визначні місця в Україні, такі як музеї, театри та оперні театри. Я сподіваюся, що завдяки цій інформації більше людей захочуть відвідати Україну після війни, що сприятиме туристичному розвитку», — ділиться учасник-вікіпедист Нягослав Жеков з Малайзії.
Деякі теми користувалися особливою популярністю серед учасників і отримали висвітлення у найбільшій кількості мовних розділів: про Київську мадонну, Півника васильківської майоліки, письменницю та історикиню Олену Апанович та інші, підкреслило МЗС. Також з’явилися статті менш поширеними мовами: про Петриківський розпис мовою тіап, баскською про український вінок, роман «Марія» мовою гуджараті, «Енеїду» валійською, паляницю індонезійською.
«Я долучився до кампанії, щоб вшанувати пам'ять мами. Вона була у Європі в середині 60-х років і дуже дорожила дитячою книжкою, написаною за мотивами української казки про рукавичку, у якій живуть лісові звірі», — розповів користувач Omotecho з Японії, який бере участь у проєкті вже втретє.
Найактивніші учасники та учасниці «Місяця культурної дипломатії України» уже скоро отримають сертифікати про участь та призи від організаторів.
«Місяць культурної дипломатії України» — ініціатива, присвячена відомим українським митцям кіно, музики, літератури, архітектури, дизайну, які зробили вагомий внесок у світову культуру. А також культурним феноменам — від мемів до символів незламності. Проєкт спільно організували ГО «Вікімедіа Україна», Український Інститут та Міністерство закордонних справ України.