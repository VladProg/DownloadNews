Реліз українського перекладу книги зіркового актора Вілла Сміта «Will» вийде у грудні майже одночасно зі світовою прем’єрою.

Про це Укрінформу повідомили у видавництві BookChef.
«Will» - це особиста подорож до глибин самопізнання й усвідомленості актора, продюсера і музиканта, дворазового номінанта на премію «Оскар» і лауреата премій «Ґреммі» та NAACP Вілла Сміта, що вилилася на сторінки цих дивовижних мемуарів, написаних в тандемі з Марком Менсоном, автором бестселера «Витончене мистецтво забивати на все», - розповіли у видавництві.

З мемуарів читачі дізнаються, як звичайний хлопець із Західної Філадельфії перетворився на одну з найяскравіших зірок спершу на музичному небосхилі, а потім і в кіноіндустрії. Адже мало кому з нас відомо, якого тиску зазнають голлівудські знаменитості, коли їхнє життя стає надбанням громадськості, однак кожен із нас має збагнути, що паливо, яке живить тебе на одному етапі твого життя, може виявитися абсолютно недієвим на наступному. Поєднання глибокої мудрості, цінних порад і захопливого стилю робить цю книжку, як і її автора, унікальними у своїй категорії.

«Мені хотілося позбавитись від прилиплого до мене образу «Вілла Сміта» і показати себе справжнього», - цитує видавництво BookChef слова Вілла Сміта.
Обкладинку книги розробив художник-візуаліст із Нового Орлеану Брендан «Bmike» Одумс.