Гурт Kalush Orchestra став амбасадором проєкту «Збережіть українську культуру».

Про це Міністерство культури та інформаційної політики повідомляє у Телеграмі, передає Укрінформ.
«Ми, гурт Kalush Orchestra, своєю діяльністю робимо все для того, щоб показати всьому світу, що наша культура є! Вона жива! Вона існує! Зараз її намагаються знищити. Тому ми раді долучитися до проєкту «Збережіть українську культуру» і закликаємо кожного з вас поширювати інформацію та донатити на відбудову зруйнованих будівель і пам’яток», – заявив лідер гурту Kalush Orchestra Олег Псюк.
Мета проєкту «Збережіть українську культуру» полягає у приверненні уваги до воєнних злочинів країни-агресора росії в Україні, відновленні та збереженні об'єктів культурної спадщини, які постраждали від російської військової агресії, та загалом популяризації української культури у світі.
Практичними завданнями проєкту є фіксація воєнних злочинів російської армії проти пам’яток культури України та залучення меценатів, донорів та представників світових урядів до збереження та відбудови української культурної спадщини.
Як повідомляв Укрінформ, за даними МКІП, на сьогодні зафіксовано понад 500 епізодів воєнних злочинів рф проти української культурної спадщини.