У Києві відбудеться презентація проєкту «Територія Гідності у доповненій реальності: музеєфікація пам’яток Майдану».

Про це повідомило Міністерство культури та інформаційної політики України, передає Укрінформ.
Захід присвячений десятій річниці Революції Гідності.
Як зауважили у МКІП, цей проєкт є першою спробою «оживити» київський Майдан 2013-2014 років за допомогою засобів доповненої реальності.

Матеріали для проєкту зібрав Національний музей Революції Гідності. На їх основі вдалося відтворити форму, пропорції та вигляд кожного об’єкта. Також створені тривимірні моделі елементів побуту й захисту майданівців.
Презентація запланована на понеділок, 6 листопада. Пройде вона в Інформаційно-виставковому центрі Музею Майдану (Київ, майдан Незалежності, 18/2, 2-й поверх). Початок – о 12:00.
Захід реалізує Національний музей Революції Гідності за підтримки Українського культурного фонду.
Як повідомляв Укрінформ, у жовтні на честь річниці Революції Гідності в Галереї протестного мистецтва Музею Майдану відкрилася художня виставка «Майдан. Аркан».