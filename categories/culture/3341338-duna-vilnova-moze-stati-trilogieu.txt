Відомий режисер Дені Вільньов хотів би зняти три, а не два фільми за сагою Френка Герберта «Дюна».

Як передає Укрінформ, про це режисер повідомив Entertainment Weekly.
На думку Вільньова, роман Френка Герберта, який налічує шість книг, надто великий. І для того, щоб відобразити образ головного героя Пола Атрейдеса та його історію, знадобляться «щонайменше три фільми».
Новий фільм "Дюна" охоплює першу половину оригінального роману Герберта, а схвалений для зйомок фільм "Дюна: Частина 2" розповість про решту. Проте Вільньов вважає, що адаптація книги «Месія Дюни» також дуже важлива для оповідання всієї саги про Пола Атрейдеса.
Наразі трилогія замість попереднього задуму – дилогії, це ймовірніше мрія режисера. Студійне керівництво схвалило поки що лише два фільми. Наскільки бажання режисера будуть близькими до виконання, продемонструють касові збори другої частини.
Як повідомляв Укрінформ, нещодавно Legendary оголосила про роботу над продовженням культової "Дюни" Дені Вільньова. Друга частина має вийти у прокат у жовтні 2023 року.