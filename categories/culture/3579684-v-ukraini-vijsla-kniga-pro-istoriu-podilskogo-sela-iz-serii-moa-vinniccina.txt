Вийшла друком нова книга із серії «Моя Вінниччина» (1000 книг про 1000 сіл) про село Озаринці Могилів-Подільського району.

Про це у Фейсбуці повідомив редактор серії «Моя Вінниччина» письменник Михайло Каменюк, передає Укрінформ.
«Виходить у світ черговий випуск книги з серії «Моя Вінниччина» (1000 книг про 1000 сіл). Це цікава розповідь про село Озаринці Могилів-Подільського району. Захоплюючі неймовірні події, дотичні до цього села, зафіксувало перо дослідника. Тут фігурують і славетний козацький полковник Остап Гоголь, і легендарний поляк-воїн «пан Володийовський», і Симон Петлюра, який звертався до озаринчан з костельного муру в час боїв на Поділлі, і чесні працьовиті люди славного села, про трудові подвиги яких знала вся велетенська радянська країна», - зазначив Каменюк.

За його словами, написав книгу «Озаринці – колиска мого дитинства» уродженець цього села журналіст Григорій Кулівар. В оповідь автор майстерно вмонтував і свої глибокі роздуми над долею Поділля й України загалом, і чимало сюжетів із життя озаринчан, яке було характерне ще й тим, що мало у своєму центрі ціле єврейське містечко (штетл), тут існував у 1930-ті роки і єврейський колгосп імені Петровського, була школа з викладанням на ідиш, ще й молодіжна сіоністська організація.
Як повідомляв Укрінформ, видавничий дім «Моя Вінниччина» відомий унікальним проєктом, у межах якого вийдуть 1 000 книг про 1000 сіл області. Це проєкт, який реалізується коштом обласного бюджету на Вінниччині. Упродовж чотирьох років існування проєкту вже видано понад 90 книг – історій більш ніж 100 населених пунктів Вінницької області.
Наразі у видавничому домі «Моя Вінниччина» також виходить друком книга про легендарного українського повстанця, краєзнавця, фольклориста, етнографа та історика Володимира Вовкодава - п'ята із краєзнавчого видавничого проєкту «Твої люди, Вінниччино».
Фото: Михайло Каменюк, Фейсбук