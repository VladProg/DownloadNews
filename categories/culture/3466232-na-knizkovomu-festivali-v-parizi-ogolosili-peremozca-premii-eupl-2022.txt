Журі Літературної премії Європейського Союзу оголосило лауреата 2022 року, яким став грузинський письменник Іва Пезуашвілі.

Як передає Укрінформ, про це повідомляє Український інститут книги.
«В межах Festival du Livre de Paris 22 квітня відбулося оголошення результатів премії European Union Prize for Literature, яка цього року була особливою. Вперше журі, сім впливових літературознавців у галузі перекладу, обрало єдиного переможця та розділило п’ять спеціальних відзнак», - ідеться в повідомленні.
Переможцем премії EUPL-2022 став грузинський письменник Іва Пезуашвілі з романом ბუნკერი ("Сміттєпровід") видавництва Intelekti. Також спеціальними відзнаками нагороджені п’ять авторів. Кожен номінант отримає грошову винагороду у 10 тисяч євро. Серед них:

українська письменниця Євгенія Кузнєцова з книжкою «Спитайте Мієчку», що вийшла у Видавництві Старого Лева;
Геа Шотерс (Gaea Schoeters) за роман "Трофей" (Бельгія);
Сладжана Ніна Перкович (Slađana Nina Perković) за книжку "У канаві" (Боснія та Герцеговина);
Тадхг Мак Доннагайн (Tadhg Mac Dhonnagáin) за книжку "Мадам Лазар" (Ірландія);
Якобо Бергарече (Jacobo Bergareche) з романом "Ідеальні дні" (Іспанія).





«До та під час російського вторгнення в Україну консорціум EUPL співпрацював з Українським інститутом книги, щоб включити українського номінанта до премії 2022 року. Обидві організації - EIBF та FEP - солідарні з Україною і, зокрема, з українськими письменниками, перекладачами, видавцями, книготорговцями та бібліотекарями. Разом із книжковою спільнотою всього світу консорціум EUPL засуджує напади російської федерації та закликає до відновлення миру в Україні», - зазначили організатори.

Як повідомляв Укрінформ, в Парижі з 22 до 24 квітня відбувається Festival du Livre de Paris – найбільший книжковий фестиваль, орієнтований на французьких читачів, де представляють видання, що вийшли друком у Франції, серед інших – переклади іноземної літератури, зокрема й української.