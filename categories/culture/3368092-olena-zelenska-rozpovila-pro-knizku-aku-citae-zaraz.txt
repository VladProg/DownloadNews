Дружина Президента Олена Зеленська закликала українців долучитися до кампанії Тижня читання в Україні й розповіла, що нині читає книгу «П'ять четвертинок апельсина».

Про це вона написала у Фейсбуці, повідомляє Укрінформ.
"Що ви зараз читаєте? Мова не про соцмережі, а про справжнє читання – книги. Сьогодні в Україні стартує (і триватиме до 19 грудня) Національний тиждень читання. Це загальнонаціональне свято, яке об'єднує читачів, письменників, бібліотекарів, видавців і книгарів по всій країні, започаткував Український інститут книги", - зазначила перша леді.
Дружина Президента розповіла, що особисто нині читає українською книгу Джоан Гарріс «П'ять четвертинок апельсина».
"Хотіла чогось атмосферного, у що можна загорнутися грудневого вечора, як у м'який плед, теплої сімейної саги на тлі історичних подій – на кшталт «Хорошого року» або «Смажених зелених помідорів…». Отримала більше: разом зі зворушливими дитячими спогадами та сімейними історіями – це книга про війну. Про її страшні наслідки навіть через покоління. Про передчасне дорослішання дітей і незрілість дорослих. Про ненависть, яку може зупинити тільки любов", - поділилася Олена Зеленська.
Вона також навела дані світових досліджень, згідно з якими оптимально за рік читати 12-20 книжок, та додала, що така кількість книг є справжнім тренажером для нашого мозку та цілеспрямованості.
"Звісно, рік закінчується, та ще можна встигнути додати до свого переліку хоча б одну книгу й поділитися враженнями з хештегом #тижденьчитання", - підкреслила перша леді.
Вона зауважила, що також до акції можна долучитися, сходивши
в найближчу бібліотеку – самому, з малечею або колегами, де обрати книжки для всієї родини чи колективу й скласти свій список для читання, або ж відвідати книгарню, де обрати книжки на подарунки або навіть придбати щось нове для місцевої бібліотеки чи школи.
Крім того, вона радить переглянути з сім’єю виставу «Я – Леся» про підліткові роки Лесі Українки, створену спеціально для сучасних підлітків.
"Нехай #тижденьчитання запам’ятається новими враженнями!", - побажала Олена Зеленська.
Як повідомлялося, перший в Україні Національний тиждень читання проходитиме з 13 по 19 грудня. Цей захід має на меті залучення українців до читання, купівлі та дарування книжок, відвідування бібліотек, а також привернення уваги до української літератури та книговидання.
Фото: ОП