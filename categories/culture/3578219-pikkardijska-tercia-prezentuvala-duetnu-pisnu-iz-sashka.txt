Українська вокальна формація «Піккардійська Терція» та композитор і виконавець Алекс Макаров, відомий під творчим псевдонімом SASHKA, презентували дуетну пісню Baby та кліп на неї.

Про це Укрінформу повідомив CEO PR Batteries Роман Мединський.

«Творчий тандем присвятив свій твір Україні, її красі та водночас героїзму. Пісня розповідає про любов до країни, зізнаючись їй у почуттях, немов до коханої дівчини», - розповів він.

Практично в унісон із релізом пісні Baby вокальна формація «Піккардійська Терція» відзначає своє професійне 30-річчя: 24 вересня 1992 року у Львові відбувся перший публічний виступ колективу.


Автором музики й тексту Baby виступив SASHKA. Як розповідає виконавець, він почав працювати над піснею ще у 2017 році, але поштовхом для завершення треку стала повномасштабна війна та захоплення його рідного Херсона. Під впливом почуттів і емоцій, викликаних цими подіями, у бомбосховищі під звуки вибухів, зіграна на старому Гібсоні, пісня була завершена.
Водночас із записом треку виникли певні складнощі. Музиканти, що взяли участь у записі, після 24 лютого були розкидані по всьому світу. Гітарна партія була записана Толіком Манді в бомбосховищі в Черкаській області, труби – в Німеччині Алексом Павлюковим (Estrada), партію акустичної гітари записав Михайло Баньковський, який волонтерив у Києві, а ударні – Олександр Муренко, що спеціально для запису приїхав у Київ із села в Житомирської області.
Кліп на пісню був знятий в мальовничому пшеничному полі в передмісті Києва.
Трек Baby доступний для прослуховування на всіх музичних стрімінгових платформах та сервісах: https://song.link/4g44jzxpvnvmb