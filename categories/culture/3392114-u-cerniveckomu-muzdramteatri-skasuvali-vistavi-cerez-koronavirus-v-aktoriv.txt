У Чернівецькому музично-драматичному театрі імені Ольги Кобилянської скасували усі вистави до кінця січня. Причиною такого рішення стало інфікування COVID-19 майже половини працівників театру.

Про це кореспонденту Укрінформу розповів директор установи Юрій Марчак.
«На сьогодні у театрі працює 26 людей, з яких 12 - це акторський склад. На коронавірус наразі хворіє 12 людей, в тому числі і актори - це майже половина працівників. Відтак показ вистав просто неможливий», - сказав Марчак.
За його словами, усі хворі працівники перебувають на лікарняних через COVID-19.
Як тільки кількість здорових працівників дозволятиме організувати нормальну роботу театру, показ вистав відновлять. Про таке рішення оголосять окремо.
Як повідомляв Укрінформ, станом на 26 січня у Чернівецькій області зафіксовано 129 526 випадків COVID-19, з яких 1060 - за минулу добу. Хворобу подолали 116 985 людей, 3 100 хворих померли.
В Україні за минулу добу, 25 січня, виявили 24 321 випадок зараження коронавірусом.