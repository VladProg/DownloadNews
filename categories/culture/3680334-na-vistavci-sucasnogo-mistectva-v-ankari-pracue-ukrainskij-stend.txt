В Анкарі 9-12 березня проходить виставка ARTAnkara Contemporary Art Fair, яка є однією з головних щорічних мистецьких подій Туреччини. Україна бере участь у виставці кілька років поспіль.

Цьогоріч на українському стенді представлені проєкти “ЦеГлинаАрт” за участі та під кураторством української художниці-керамістки Олесі Дворак-Галік та «Транзитні покоління» під кураторством мистецтвознавці Катерини Рай, повідомляє власкор Укрінформу.






На виставці сучасного мистецтва в Анкарі працює український стенд / Фото: Ольга Будник. Укрінформ








































«Насправді ми зараз воюємо за те, щоб зберегти наше мистецтво для майбутніх поколінь. Ми дуже раді, що змогли сприяти нашим митцям, прибути на цю престижну міжнародну виставку до Анкари й представити свої роботи. Проєкт “Транзитні покоління” показує різні виміри висвітлення сучасності, включаючи складнощі України, пов'язані сьогодні з війною. Другий проєкт “ЦеГлинаАрт” - десятки цеглин, виготовлені різними майстрами з різних міст. У кожній з них відображена сучасна реальність, і кожна з цих цеглин символізує певну частину життя, яку нині переживають українці”, - сказав у коментарі Укрінформу Надзвичайний та Повноважний Посол України в Туреччині Василь Боднар.
Дипломат зазначив, що попри війну українське сучасне мистецтво розвивається та дозволяє розповідати мовою форм, кольорів, мистецької думки про те, що відбувається в Україні, як український народ протистоїть російській навалі.

«Представленість на такій міжнародній виставці є надзвичайно важливою. Ми попри війну показуємо, що мистецтво живе, мистецтво розвивається. Ми маємо не тільки вкладати зараз, ми маємо творити майбунє, таким чином, допомагаючи нашим митцям», - сказав Василь Боднар.
Окрім стенду, організованого Посольством, у виставці беруть участь українські художники, які живуть і творять в Туреччині. Також тема України, боротьби українського народу з російським агресором, висвітлюється у роботах іноземних авторів.
Як повідомляв Укрінформ, у березні 2021 року українські мисткині – художниця-керамістка Олеся Дворак-Галік та мистецтвознавиця Поліна Сьомочкіна – представили роботи українських художників та керамістів на 7-й міжнародній виставці сучасного мистецтва ARTANKARA.