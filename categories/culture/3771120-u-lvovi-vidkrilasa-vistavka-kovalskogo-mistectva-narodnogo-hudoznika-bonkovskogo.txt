У Львові в Національному музеї імені А. Шептицького відкрилася виставка ковальського мистецтва народного художника України Олега Боньковського.

Про це у Фейсбуці повідомляє Львівська обласна рада, передає Укрінформ.
"У Національному музеї у Львові імені А. Шептицького відкрилася виставка творів Олега Боньковського – легендарного львівського митця, основоположника школи мистецької обробки металу, відомого у світі представника українського художнього ковальства. До експозиції увійшли твори сакрального мистецтва, інтер'єрні і екстер'єрні вироби, виконані в естетиці старовинного українського ковальства, а також фотографії впізнаваних мистецьких творів, які стали частиною архітектури Львова, міст України та світу", - йдеться у повідомленні.

Зазначається, що у представлених на виставці виробах авторства Боньковського можна прослідкувати традиції українського народного мистецтва, побачити найдавніші техніки, різдвяну і гуцульську естетику.
Побачити представлені на виставці експонати можна у головній будівлі Національного музею імені А. Шептицького, виставки триватиме до 5 листопада.
Олег Боньковський - митець і педагог, засновник кафедри художнього металу Львівської національної академії мистецтв, учасник престижних ковальських симпозіумів в Україні, США та країнах Європи.
Він був одним із перших майстрів, які наприкінці минулого століття розпочав відроджувати ковальство на Львівщині.
Фото: Львівська обласна рада