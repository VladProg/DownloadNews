Український культурний діяч Святослав Вакарчук став першим благодійником проєкту "Збережіть українську культуру" від Міністерства культури та інформаційної політики.

Як передає Укрінформ, про це повідомляє Міністерство культури та інформаційної політики.
“російські загарбники воліють не лише окупувати наші території, зруйнувати наші міста, села, виробництва, знищити поля, а разом з ними і врожай, а ще й цілеспрямовано позбавити українців майбутнього, вбиваючи кращих з кращих, та знищуючи нашу спадщину від попередніх поколінь, руйнуючи культурні центри, музеї тощо. Бо сама думка існування бодай чогось українського з глибоким історичним, культурним корінням і розвиненого майбутнього нашої країни для них нестерпна і доводить до сказу. Не вийде у них. Ніколи”, - заявив Вакарчук.
У межах проєкту на спецрахунок МКІП перераховано 350 тисяч гривень для відновлення Національного літературно-меморіального музею Григорія Сковороди, який 7 травня цілеспрямовано знищили російські військові.
МКІП спільно з телеком-оператором Vodafone Україна 22 серпня презентували проєкт "Збережіть українську культуру", спрямований на залучення благодійних коштів для відбудови пам'яток культурної спадщини в Україні.
Наразі на порталі завантажено 15 об'єктів з розподілом на категорії: “повністю зруйновані”, “пошкоджені” і “ті, які призупинили свою роботу” через війну.
Для реставрації презентованих на порталі об'єктів необхідно понад 470 мільйонів гривень.
“Під час презентації проєкту ми закликали усіх небайдужих до культури людей, провідні інституції, меценатів та іноземні уряди долучитися до збереження та відбудови української та світової культурної спадщини. Ми щиро вдячні кожному хто допомагає будь-якою сумою на відбудову української культури! Окрема вдячність Святославу Вакарчуку за те, що першим доєднався до нашого збору!", - зауважив міністр культури та інформаційної політики Олександр Ткаченко.
Задонатити будь-яку суму можна, перерахувавши її на спеціальний рахунок МКІП. Окрім того, меценати можуть стати головним донором будь-якого об'єкту, перерахувавши необхідну суму для відновлення, та назавжди стати поважним гостем цього закладу.
Благодійники можуть обрати локацію та здійснити пожертву безпосередньо на сайті проєкту. Незабаром також можна буде обрати конкретний напрямок допомоги, наприклад, відновити дах, вікна чи інтер'єр.
Як повідомляв Укрінформ, станом на 26 серпня Міністерство культури та інформаційної політики зафіксувало вже 493 епізоди руйнувань об'єктів культурної спадщини і культурних інституцій.