У місті Болград Одеської області 11-18 вересня відбудеться другий міжнародний етнографічний кінофестиваль "ОКО".

Про це Укрінформу повідомили організатори фестивалю.
«Цьогорічний кінофестиваль відбудеться 11-18 вересня – online та 16, 17, 18 вересня - offline в сонячному регіоні – Бессарабії, на півдні України, в місті Болград, яке святкує цього року свій ювілей 200 років», - зазначили організатори.
Фестиваль проходитиме за підтримки Держкіно, включатиме міжнародний і національний повнометражний та короткометражний конкурси. Наразі вже отримано понад 500 заявок із 73 країн.

«Фестиваль розділений на міжнародну та національну програму, продовжує заповіт українського пророка Тараса Шевченка – вчить свого не цуратись й чужому навчатись. Та в першу чергу – визначити та полюбити своє. Наш фестиваль кращий за будь-які підручники з географії, історії, фольклору та культурології. Мова кіно – зрозуміла, мова нашого кіно зрозуміло вчить миру та толерантності та створює міжкультурний діалог», - переконана засновниця, продюсерка і директорка кінофестивалю, фольклористка та режисерка Тетяна Станєва.
За її словами, у міжнародній конкурсній програмі представлені 34 фільми: це 8 кінострічок повного метру та 26 – короткого. До національного конкурсу повних метрів увійшло 10 стрічок, до короткометражної програми - 7 фільмів. Загалом глядачі, переглядаючи 60 фільмів, подорожуватимуть 42 країнами світу.
OKO – це кінофестиваль етнографічного та антропологічного документального кіно, де глядачі мають змогу побачити та відчути повсякденне життя малих та великих народів, спільнот, мешканців сіл та міст. Окрім того, цього року ОКО презентує нову, позаконкурсну секцію, в якій можна буде побачити художні та документальні стрічки на теми етнографії, антропології, культури; а також ретроспективу «Африка у фокусі», до якої увійшли кращі роботи з африканського континенту з торішній едиції фестивалю.
«Започатковуючи фестиваль, ми домовилися, що будемо демонструвати перш за все позитивне кіно. Але коли почали приходити заявки, ми зрозуміли, що місія фестивалю – у дещо більшому, аніж просто показати яскраве різноманіття світу. Врешті-решт, як минулого року, так і цього, до конкурсної програми увійшли дуже непрості роботи. Проте свою місію вважаємо виконаною: адже кожен фільм, який ми відібрали до показу, несе надію і справжню віру в людство», - розповіла програмна директорка кінофестивалю, режисерка та редакторка міжнародної федерації кінокритиків FIPRESCI Олена Рубашевська.
До складу журі фестивалю увійшли відомі кінематографісти та фольклористи: Володимир Войтенко (голова журі національного конкурсу, кінокритик), Андрій Різоль (кінорежисер, продюсер), Римма Зюбіна (українська акторка, телеведуча, громадська активістка), Василь Барков (голова журі міжнародного конкурсу, режисер, Болгарія), Олександр Гусєв (кінокритик), Юлія Коваленко (кінокритикиня, програмерка Docudays UA), Максим Руденко (режисер, переможець минулорічного фестивалю «ОКО»), Олена Івановська (професорка кафедри фольклористки університету імені Т. Г. Шевченка).
Фото - facebook.com/OKO.Ethnographic.Film.Festival