Цьогорічну церемонію вручення музичної премії Grammy, яка мала відбутися 31 січня в Лос-Анджелесі, перенесли на 3 квітня.

Про це повідомляє Укрінформ з посиланням на сайт премії.
Зазначається, що 64-та церемонія транслюватиметься у прямому ефірі з MGM Grand Garden Arena у Лас-Вегасі.
«Ми раді вперше привезти Grammy в Лас-Вегас і влаштувати шоу світового рівня. Відтоді, як ми оголосили про перенесення початкової дати шоу, ми отримали багато щирих повідомлень про підтримку і солідарність з боку спільноти артистів», - йдеться в заяві генерального директора Академії звукозапису Гарві Мейсона.
Вестиме захід комік, актор і телеведучий Тревор Ноа.
Інші деталі повідомлять згодом.
Як повідомляв Укрінформ, раніше 64-ту церемонію вручення музичної премії Grammy перенесли через різке поширення Омікрон-штаму коронавірусу.
Національна академія мистецтва й науки звукозапису США оголосила список номінацій у 86 категоріях.
Найбільшу кількість номінацій (11) набрав американський музикант Джон Батіст, у тому числі «за запис року» і «за альбом року». Виконавці Джастін Бібер та американки Дожа Кет та H.E.R. - будуть представлені у восьми категоріях. Сім номінацій - у Біллі Айліш та Олівії Родріго.
Кліп української режисерки Таню Муїньо на пісню Montero (Call Me By Your Name) репера Lil Nas X потрапив у список номінантів на престижну премію «Ґреммі» в категорії «Найкраще музичне відео».