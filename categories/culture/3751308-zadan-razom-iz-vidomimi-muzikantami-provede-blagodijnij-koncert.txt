23 серпня, у свій день народження, український письменник та поет Сергій Жадан разом з відомими українськими музикантами презентує проєкт «Птах» під час великого благодійного концерту.

Про це Укрінформу повідомили організатори заходу.

«Птах» - це спільний проєкт найвідомішого українського поета сучасності, номінанта на Нобелівську премію з літератури Сергія Жадана і знаної культурної платформи «Ковчег «Україна», який об’єднав поезію і музику, мистецьке видання і концерт», - розповіли організатори.
Зокрема, в проєкті «Птах» зібрали таких артистів, як фронтмен гурту «Океан Ельзи» Святослав Вакарчук, гурти «Брати Гадюкіни», «Мертвий півень», «KOZAK SYSTEM», «Жадан і Собаки», «Лінія Маннергейма», фронтвумен «Крихітка Цахес» Саша Кольцова, співачка у стилі world music (яку називають українською Бйорк) Мар’яна Садовська, Олег Каданов, Сестри Тельнюк, Христина Соловій, етноспівачка та дослідниця української традиційної пісні Уляна Горбачевська, відомий джазовий музикант Марк Токар.
Ведучий концерту - Ахтем Сеітаблаєв.
В основі проєкту – вірші Сергія Жадана, які надихнули українських музикантів на створення пісень. Зараз, після двох аншлагів у Львівській національній опері, «Птах» прямує до столиці.
«Цей концертний проєкт є презентацією артбуку «Птах: вірші, що стали піснями», який вийшов у видавництві «Ковчег «Україна» у травні цього року. Це унікальне мистецьке видання зі спецефектами – висічка, рисовий папір, копірка, дзеркальна фольга. За QR-кодами можна послухати усі музичні композиції.

Концерт «Птах» - благодійний: усі зібрані кошти будуть скеровані у фонд Сергія Жадана, який опікується як допомогою ЗСУ, так і підтримкою регіонів, які найбільше постраждали від війни Росії з Україною.
На двох львівських концертах у травні поет і його друзі-музиканти зібрали 1 000 000 гривень.