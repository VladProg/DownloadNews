У Львові відбулося оголошення результатів першого Всеукраїнського композиторського конкурсу імені Мирослава Скорика та нагородження переможців.

Про це повідомляє пресслужба Львівської національної філармонії ім. Мирослава Скорика, передає Укрінформ.
«Лауреатом I премії став композитор Максим Коломієць. Він отримав нагороду за твір Espenbaum. Надія Курінна та Євген Петров стали лауреатами II та III премій відповідно за твори Emanatio та «З’ява»», - йдеться у повідомлені.
Як зазначають організатори, головним завданням конкурсу є підтримка і промоція симфонічної творчості нової ґенерації молодих українських композиторів, збереження та розвиток традицій національної композиторської школи, яскравим представником якої є Мирослав Скорик.






У Львові нагородили переможців Першого Всеукраїнського конкурсу ім. Мирослава Скорика / Фотограф: Альона Николаєвич



















До розгляду членів журі було допущено 36 симфонічних партитур від 32 молодих українських композиторів з таких міст, як Київ, Харків, Старобільськ, Одеса, Умань, Чернівці, Львів та інших. За умовами конкурсу подавалися партитури виключно для симфонічного оркестру без участі інструментів соло чи вокалістів, а також без застосування електроніки чи мультимедіа. У конкурсі взяли участь молоді українські композитори, яким у 2021 році виповнюється не більше 40 років і які є громадянами України.
Твір переможця – Максима Коломійця буде виконано на закритті 27 Міжнародного фестивалю сучасної музики «Контрасти» у Львові 10 жовтня. Композиції інших двох лауреатів лунатимуть впродовж цього концертного сезону у стінах Львівської національної філармонії імені Мирослава Скорика.
Як повідомлялося, Всеукраїнський композиторський конкурс імені Мирослава Скорика започатковано у Львові у 2021 році та присвячено пам’яті видатного українського композитора Мирослава Скорика.