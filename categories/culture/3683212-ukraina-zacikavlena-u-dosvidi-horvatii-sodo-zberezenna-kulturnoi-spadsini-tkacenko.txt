Україна зацікавлена у вивченні досвіду Хорватії щодо організації процесу збереження культурної спадщини як під час війни, так і після її завершення.

Про це заявив міністр культури та інформаційної політики України Олександр Ткаченко на спільному брифінгу з міністром культури та ЗМІ Республіки Хорватія Ніною Обулєн Коржінек та першою заступницею міністра закордонних справ Еміне Джапаровою в Києві, повідомляє кореспондент Укрінформу.






Спільний брифінг глави МКІП Олександра Ткаченка з міністром культури та ЗМІ Хорватії Ніною Обулєн Коржінек та першою заступницею міністра закордонних справ Еміне Джапаровою / Фото: Євген Котенко, Укрінформ




























«Ми сьогодні маємо честь приймати нашу хорватську колегу. Я радий, що ми змогли обговорити ряд питань, які нас дуже об'єднують із Хорватією. Це єдина країна Європи, яка, на жаль, має досвід воєнних дій і руйнування історичної та культурної спадщини. Ми обговорили досвід Хорватії у сенсі збереження культурної спадщини та організації цього процесу як під час війни, так і після її завершення», - сказав очільник МКІП.

Своєю чергою міністр культури та ЗМІ Хорватії зазначила, що під час цього візиту, а також попередніх переговорів із першою заступницею міністра закордонних справ Еміне Джапаровою у Загребі та онлайн-спілкування з Ткаченком ішлося про хорватський досвід щодо негайної допомоги в захисті культурної та історичної спадщини, термінових заходів з її порятунку та евакуації та оцінки заподіяної війною шкоди.
«Я хочу підкреслити, що Хорватія була першою країною, для якої знищення культурної спадщини у Міжнародному суді ООН було використано для обвинувачення одного з офіцерів сербської армії. Те, що відбувається сьогодні в Україні, - це воєнні злочини не тільки проти цивільного населення та інфраструктури, а й проти вашої культурної спадщини, оскільки ворог хоче заперечити ваше право на власну ідентичність», - сказала Обулєн Коржінек.

Вона нагадала, що уряд Хорватії від початку повномасштабного вторгнення надає підтримку Україні у всіх сферах, включно з оборонною, гуманітарною та допомогою біженцям.
«Ми й надалі надаватимемо підтримку нашим друзям і партнерам в Україні не тільки у збереженні культурної спадщини, а й українським митцям та українським біженцям у Хорватії, для яких ми також маємо культурні програми», - запевнила хорватський міністр.
Водночас перша заступниця міністра закордонних справ України Еміне Джапарова звернула увагу на те, що Хорватія прийняла перший в історії парламентський саміт Кримської платформи.

За її словами, Ніна Обулєн Коржінек має дуже особисту історію війни – вона є донькою мера Дубровника, одного з найбільш постраждалих міст під час війни.
«Ми хочемо показати, яке обличчя має війна у ХХІ столітті, і як сказала пані міністр, питання відповідальності російської федерації має бути невід’ємним», - сказала Джапарова.
Вона додала, що Обулєн Коржінек є також головою хорватської Комісії у справах ЮНЕСКО, тож на порядку денному її сьогоднішнього візиту є також питання обміну досвідом між цими органами України та Хорватії.
Як повідомлялося, в Україну 16 березня прибула міністр культури Хорватії Ніна Обулєн Коржінек зі своєю командою.