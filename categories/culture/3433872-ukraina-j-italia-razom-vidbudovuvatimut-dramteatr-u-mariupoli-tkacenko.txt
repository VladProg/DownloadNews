Україна й Італія спільно відбудовуватимуть Драматичний театр у Маріуполі, знищений російськими загарбниками.

Як передає Укрінформ, про це повідомив міністр культури та інформаційної політики Олександр Ткаченко у Фейсбуці.
«Завершили розмову з міністром культурної спадщини та культурної діяльності Італії Даріо Франческіні. Міністр запевнив, що з боку Італії маємо повну солідарність з Україною. Він висловив підтримку нашій державі, так само як і запропонував співпрацю з нашими творчими колективами на час війни. Маріуполь. Спільними зусиллями наших міністерств в Україні та Італії будемо відбудовувати Маріупольський Драмтеатр одразу після перемоги України над російськими окупантами», - написав Ткаченко.
Міністри обговорили можливість залучення досвіду Італії в збереженні культурної спадщини та обліку культурних цінностей. «Будемо обмінюватись досвідом з італійськими карабінерами», - зазначив Ткаченко.
За його словами, Італія вже відмовила росіянам в участі у Венеційській бієнале та Міланському трієнале, натомість надала українським митцям додаткові можливості для виступів на цих форумах.
Також під час розмови сторони домовились про сприяння гастролям українських колективів в Італії.
«На завершення отримав від міністра запрошення долучитись до офіційної зустрічі міністрів культури та медіа ЄС, яка відбудеться наприкінці березня в режимі онлайн. Залишаємось на зв’язку з італійською стороною», - додав Ткаченко.
Як повідомлялося, міністр культури Італії Даріо Франческіні заявив, що його країна готова відновити знищений російськими загарбниками Драмтеатр у Маріуполі.
16 березня у центрі Маріуполя російські загарбники бомбовим ударом знищили Драматичний театр, де від обстрілів ховалися сотні людей.