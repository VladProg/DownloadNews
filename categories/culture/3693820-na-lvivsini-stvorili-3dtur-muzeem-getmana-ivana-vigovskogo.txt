На Стрийщині створили 3D-тур «Музей гетьмана України Івана Виговського».

Про це повідомляє пресслужба Львівської ОВА, передає Укрінформ.
«Щоб краще пізнати історію музею, краю, історію України, Сектор Культурної спадщини Стрийської РДА спільно із київською компанією «Радуга» в межах проєкту зі збереження та архівування Української культурної спадщини зняли і запустили перший 3D-тур музею», - йдеться у повідомленні.
Перший музей гетьмана України Івана Виговського, філія Львівської національної галереї мистецтв імені Б.Г. Возницького був відкритий у 2004 році. Музей функціонує у селі Руда Гніздичівської громади. Експозиція облаштована у двоповерховому будинку, де у радянський період діяла лікарня. Створення цього культурно-освітнього закладу пов'язане з перебуванням гетьмана Івана Виговського на Жидачівщині у 1660–1664 рр.
За інформацією Львівської галереї мистецтв, в експозиційних залах представлено понад 400 експонатів, серед яких портрети гетьманів авторства відомих українських та зарубіжних художників, портрети та копії портретів політичних і державних діячів козацької держави – Гетьманщини. Багато представлений батальний живопис, що демонструє історичні битви за участю козацького війська, а також твори сакрального мистецтва, зокрема ікони XVII – XVIIІ ст. з родинної церкви Виговських. Унікальним експонатом є вхідні двері з родинної церкви Воздвиження Чесного Хреста, фундаторкою якої була невістка Івана Виговського. Також у музеї експонуються предмети побуту, якими користувалися гетьман та його родина, подаровані чи передані у депозит нащадками роду.






На Львівщині створили 3D-тур музеєм гетьмана Івана Виговського / Фото: Львівська національна галерея мистецтв






















Доповнюють музейну експозицію художні твори, подаровані відомими українськими художниками, скульпторами, народними майстрами, уродженцями й вихідцями з Жидачівської та Ходорівської землі, зокрема Зеновієм Кецало, Володимиром Патиком, Євгеном Манишиним, Мироном Яцівим, Романом Романовичем та багатьма іншими.
Відомо, що із 1660 року містечко Руда разом із прилеглими селами перейшло у власність Виговських і стало малою резиденцією гетьмана в Галичині. На той час місто славилося добре укріпленим замком загальною площею понад 10 га, з різними за призначенням господарськими будівлями. Був тут навіть унікальний млин-фортеця. Сьогодні земельні вали замку чітко простежуються, а на його території росте дуб, який за свідченнями істориків посадив гетьман Виговський.
За твердженням багатьох історичних документів, саме на території Руди, і похований Іван Виговський.