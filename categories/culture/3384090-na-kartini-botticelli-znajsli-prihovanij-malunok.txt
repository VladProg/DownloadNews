На картині Сандро Боттічеллі, яку мають виставити на аукціоні наприкінці січня, знайшли приховане зображення Мадонни та немовля Ісуса за шаром фарби: ймовірно, чернетку іншої картини.

Як передає Укрінформ, про це повідомляє CNN.
Повідомляється, що малюнок знайшли на дерев’яній панелі, на якій міститься картина Боттічеллі «Муж скорботи» із зображенням Ісуса. За допомогою інфрачервоного випромінювання на панелі знайшли фрагмент малюнку.
Кріс Апостл, старший віцепрезидент аукціону та директор відділу картин старих майстрів, вважає, що цей малюнок може бути чернеткою картини «Діва ніжності» (один з основних типів зображення Богоматері). За його словами, на це вказують деталі зображення.

Як пояснює Апостл, панель була дорогим матеріалом, тож 55-річний художник, закинувши цей малюнок як чернетку, вирішив, перевернувши панель, зобразити на ній інший сюжет. Окрім цього, інфрачервоні зображення показують, як Боттічеллі змінював картину.

ЗМІ відзначає, що 27 січня картину мають виставити на аукціон Сотбіз у Нью-Йорку зі стартовою ціною в 40$ мільйонів. До того вона тривалий час перебувала у приватній колекції.