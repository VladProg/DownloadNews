В Мукачеві відновили найстаріший орган в Україні, він знаходиться у каплиці Св.Йосипа біля міського римо-католицького собору.

Про це повідомили на Ютуб-каналі євангелізаційного медіапроєкту Veritas, передає Укрінформ.
Зазначається, що працював над відновленням Шандор Шрайнер, унікальний майстер, який відновлює органи.
З його слів, орган, що відновили в каплиці Святого Йосифа, побудований в Округлій Тячівського району в 1810-х роках, на ньому чітко видно символіку Австро-Угорщини та стиль роботи тогочасних майстрів.

Орган під час відновлення, запевнив майстер, зберегли автентичним. Його дерев’яна клавіатура з клавішами зі слонової кістки має свої особливості, без спеціальної підготовки грати на органі навряд чи зможе будь-який музикант.
Як повідомляється, освятити унікальний інструмент планують незабаром, на день Святої Цецилії, покровительки церковних музик.
Орган — найбільший духовий клавішний музичний інструмент, що складається з набору труб, у які нагнітається повітря. Звук в органі створюється завдяки руху повітря в трубах різного діаметра, довжини, матеріалу (метал або деревина). Керування органом здійснюється з органної катедри — пульту органу, де містяться ігрові механізми (клавіші, педалі тощо) та кнопки вмикання/вимикання регістрів. Гра на органі здійснюється обома руками та ногами органіста, за допомоги (або без) помічника, котрий перегортає сторінки нот.
Переважна більшість органів розташована в церквах (римського обряду та протестантських), концертних та музичних навчальних закладах (академіях, консерваторіях, коледжах, училищах).
Фото: Wikipedia