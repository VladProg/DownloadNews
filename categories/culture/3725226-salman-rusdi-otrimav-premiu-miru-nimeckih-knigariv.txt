Британсько-американський письменник Салман Рушді став лауреатом престижної Премії миру німецьких книгарів.

Про це повідомляє Associated Press, передає Укрінформ.
Як зазначається, письменник удостоєний премії за свою літературну творчість, рішучість та позитивне ставлення до життя попри небезпеку.
«Він описує силу, з якою жорстокі режими руйнують цілі суспільства, але й незламність духу опору окремих людей», – наголосило журі.
Експерти відзначають, що у творах Рушді «поєднує оповідне бачення з постійним літературним новаторством, гумором і мудрістю».
Рушді отримає нагороду у Франкфурті 22 жовтня.
Премія миру німецьких книгарів (Friedenspreis des Deutschen Buchhandels) - нагорода діячам літератури та мистецтва за внесок у розбудову миру та взаєморозуміння між народами. Її заснували в 1949 році. Відтоді премію щорічно вручає спілка німецьких книготорговців під час Франкфуртського книжкового ярмарку.
Як повідомлялося, у серпні минулого року Салман Рушді зазнав численних ножових поранень під час виступу на літературному фестивалі у штаті Нью-Йорк.
Роман Рушді "Сатанинські вірші", написаний 1988 року, викликав обурення у багатьох мусульман, які побачили в книзі образу пророка Мухаммеда. Іранський аятола Рухолла Хомейні публічно прокляв Рушді та засудив його до смерті. За голову письменника в Ірані оголосили багатомільйонну винагороду.
Тривалий час письменник був змушений переховуватися, а його книжку заборонили в низці країн. Протягом кількох років Рушді перебував під постійною охороною британської поліції. У 2002 році уряд Великої Британії отримав від Ірану негласні гарантії безпеки письменника, і охорону зняли.
Фото: Getty Images