Поліція Житомирщини вивчає обставини підпалу історичної пам'ятки в смт Червоне.

Пожежники встановили, що там мало місце необережне поводження з вогнем.
Про це в коментарі кореспонденту Укрінформу повідомила речниця поліції Житомирщини Вікторія Дубовик.
«За висновками пожежників, там мало місце необережне поводження з вогнем. Наразі поліція перевіряє інформацію щодо того, хто там міг бути на момент виникнення пожежі та хто міг її спричинити», - сказала Дубовик.
З її слів, вилучаються записи з камер відеоспостереження, опитують свідків - чи міг хтось там грітися.
Речниця Поліції Житомирщини повідомила, що перевірку здійснюють слідчі Бердичівського відділення поліції Житомирщини.
У смт Червоне Бердичівського району Житомирської області вночі 17 жовтня загорілася пам'ятка архітектури кінця ХІХ століття - будинок культури на території маєтку Грохольських-Терещенків. Це був будинок культури, пам'ятка архітектури кін. ХІХ ст. (без реєстру). Від історичної будівлі внаслідок пожежі залишилася лише коробка.
Як раніше повідомляв Укрінформ, Господарський суд Житомирської області ухвалив рішення повернути державі маєток Терещенків у смт Червоне, який перебував у власності Житомирської єпархії УПЦ (МП).
Фото: Фейсбук\Червоне туристичне