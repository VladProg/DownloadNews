У київському Центрі сучасного мистецтва М17 з 23 вересня до 24 жовтня експонуватиметься виставка «На акваторії заводу купатися було заборонено».

Про це Укрінформу повідомили організатори мистецького заходу.
«На акваторії заводу купатися було заборонено» під кураторством Жанни Кадирової та Майї Колеснік — це перша масштабна презентація робіт художників, які протягом останніх років працювали на території колишнього Одеського судноремонтного заводу СРЗ-2, перетворивши її на унікальний культурний кластер і трансмедіальну лабораторію. За декілька років закрита територія СРЗ-2 стала симбіозом скульптурних, малярських, шовкотрафаретних та інженерних майстерень, музичної студії, а також ательє. Умови ж, що уможливили цей органічний синтез і діалог мистецтв, є винятковими для новітньої історії українського мистецтва», - ідеться в повідомленні.
Зазначається, що виставка досліджує феномен виникнення самоорганізованої творчої спільноти й самі ці об'єднавчі умови, головною з яких став простір - полишений судноремонтний завод в історичному центрі Одеси, який сьогодні існує під загрозою зникнення через пріоритети масштабної забудови берегової лінії. На прикладі арткластера СРЗ-2 проєкт порушує питання нестабільного становища митця у суспільстві, а також можливостей для його реалізації та розвитку.
Як коментує директорка ЦСМ М17 Наталія Шпитковська, амбіції арткластерів лежать у площині освоєння і розвитку територій, тоді як мистецтва - у прагненні постійно розширювати власні кордони.
«Унікальності проєктові «На акваторії заводу...» задає, зокрема, його мобільність. Перенесення арткластера з увібраним ним контекстом місця до іншої локації гіпотетично має запустити процес переформування і цієї нової локації, і самої спільноти. Вже наприкінці вересня М17 перетвориться на простір колективної творчості, не стримуваної галерейними правилами, де зійдуться різні контексти. Для нас важливо, що кураторками цих трансформацій стали досвідчені мисткині Жанна Кадирова і Майя Колеснік, що разом з учасниками виставки проходили увесь шлях складання артспільноти під дахом Одеського судноремонтного заводу. З нетерпінням чекаємо побачити, який результат матимуть мистецькі акти самоорганізованого ком'юніті СРЗ-2», - зазначає вона.
Як уточнюється, до експозиції ввійдуть роботи таких художників: Женя Вольно, Вася Дмитрик, Максим Зацарінний, Жанна Кадирова, Павло Клименко, Commercialpublicart, Наталія Кушнір, Наталія Мариненко, МНПЛ, Денис Рубан, Ereh Saw, Микита Тищенко, Дарія Чечушкова, Ксенія Щербакова та інших.
Представлено буде й артефакти з минулого життя заводу, архівні матеріали.
Офіційне відкриття проєкту - 23 вересня о 19:00. Адреса Центру сучасного мистецтва М17: вул. Антоновича, 102-104.
Вхід безоплатний за умов попередньої реєстрації. Реєстраційна форма - за посиланням.
Фото: m17.kiev.ua