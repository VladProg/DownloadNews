Естонське російськомовне «Радіо 4» більше не ставитиме в ефір пісні російських виконавців, які підтримують напад рф на Україну.

Як передає Укрінформ, про це повідомляє ERR.
«Ми ухвалили таке внутрішньоредакційне рішення. Зараз думки російських знаменитостей можна знайти у відкритому доступі – у соціальних мережах, наприклад. Хтось висловив підтримку війні, хтось навпаки висловив гнів, біль, лють щодо війни. Ті, хто активно підтримує прокремлівську позицію, у нашому ефірі більше не звучать», – розповіла головний редактор «Радіо 4» Юлія Балій.
Важливим чинником для внесення в стоп-лист була також участь у пропагандистському концерті в Лужниках 18 березня на підтримку дій російської влади. «Було нескладно подивитись, хто на ньому виступав. Цих музикантів зі свого плейлиста ми, гадаю, виключили назавжди», - пояснює Балій.
За її словами, список виконавців, чиї пісні опинилися під забороною «Радіо 4», поповнюватиметься. Наприклад, ще недавно в ефірі звучав гурт Uma2rman, але з'ясувалося, що він став учасником «всеросійського музично-патріотичного марафону zа росію».
«Спочатку ця група була нейтральною. Але тепер доведеться додавати їх до нашого списку. Нічого не вдієш. З другого боку, наприклад, гурт Бі-2 вчора відмовився виступати в Омську на тлі плакату "zа президента!" Літера z зараз під забороною в Естонії, а в росії, навпаки, - на кожному кроці. Концерт у результаті не відбувся. Така позиція також є. І вона гідна», - зазначила головний редактор медіа.
«Радіо 4» входить до складу Естонської національної телерадіомовної корпорації та має серед російськомовних медіаканалів країни найбільшу аудиторію.
24 лютого росія почала новий етап восьмирічної війни проти України – повномасштабний наступ. Ворог чинить масовані обстріли та бомбардування мирних українських міст і сіл.
ЗСУ, Сили територіальної оборони та весь український народ ефективно чинять спротив російським військам і завдають їм великих втрат.
Після початку війни проти росії було запроваджено масштабні санкції з боку світової спільноти.