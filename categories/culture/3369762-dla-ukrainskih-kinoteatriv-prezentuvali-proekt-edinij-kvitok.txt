Система "Єдиний квиток" від Державного агентства з питань кіно створена з метою ефективного використання та планування державного бюджету, отримання прозорої звітності, стимулювання розвитку українського кінематографа та формування привабливої відкритої індустрії для міжнародного ринку.

На цьому наголошувалося на її презентації, повідомляє кореспондент Укрінформу.
“Нарешті ми вже можемо презентувати нашу платформу, до якої йшли сім місяців. Згідно з законом, з 2017 року вона мала бути, але тільки в цьому році у нас з’явилася така можливість — і технічна, і фінансова. І, сподіваюсь, ви всі її оціните. Тестовий запуск у нас розпочинається зараз... Нарешті в Україні запрацює чесна, прозора система Єдиного квитка”, - сказала голова Держкіно Марина Кудерчук.
Вона зазначила, що в Україні на сьогодні відсутня єдина база і немає статистичних даних щодо фільмів навіть українського виробництва, зокрема, в Держкіно не завжди бачать повну картину щодо продажу фільмів, які вироблені за кошти держави.
“Я прийшов підтримати те, над чим ми всі разом працювали від самого початку нашої каденції. Працювала велика робоча група — представники Комітету гуманітарної політики і підкомітету кінематографії, Держкіно, кінотеатрів. І сьогодні ми нарешті подивимося фінальний продукт. Я вважаю, що з цього часу вже піде прозорий, нормальний бізнес, і це буде лише сприяти розвитку українського кіно”, - сказав голова підкомітету у сфері кінематографа та реклами, заступник голови Комітету з питань гуманітарної та інформаційної політики Павло Сушко.
Як зауважив співзасновник та власник ТОВ "Маестро Тікет Систем" Роман Порядченко, який презентував проєкт, Єдиний квиток - це система збору, обліку та обробки інформації про демонстрацію кінофільмів у кінотеатрах України.
“Держава поставила перед нами завдання розробити інструмент, який дасть змогу автоматично збирати дані про реалізацію квитків для створення прозорого ринку і додатково отримувати аналітику з метою розвитку українського кінематографа та створення умов для збільшення частки ринку саме українського кіно. Для кінотеатрів було завдання створити спрощену систему звітності перед дистриб’юторами, а також можливість прозорих, рівних для всіх правил гри на ринку кінематографії. І за допомогою даного проєкту дистриб’ютори мають змогу отримувати аналітичні дані щодо продажів того чи іншого фільму і оперативно за потреби коригувати рекламну кампанію для збільшення продажів”, - розповів Порядченко.
Він зазначив, що цей програмний продукт є набором модулів, які взаємодіють по АРІ-протоколу. Дана програма забезпечення не залежить від програм кінотеатрів і за допомогою горизонтального масштабування дозволяє швидко адаптуватися до великого навантаження.
“Модуль статистики передбачає збір даних по всіх транзакціях від кінотеатрів — як від продажів, так і від повернень. Таким чином, ми отримуємо максимально об’єктивну інформацію про стан продажів у даному кінотеатрі за певнихи позиціями і можемо будувати відповідні звіти. Модуль аналітики передбачає створення звітів щодо динаміки продажів. Таким чином, ми можемо порівнювати продажі фільмів в розрізі часу, кінотеатрів, регіонів — і відповідно коригувати інформацію щодо рекламної кампанії”, - сказав Порядченко.
За його словами, також проєктом передбачено чимало інструментів, які дадуть змогу спростити роботу й аналітику. Це, зокрема, автоматизація бізнес-процесів щодо отримання прокатних свідоцтв.
“На даний час створена основа функціоналу, що дозволяє вже комунікувати з кінотеатрами і отримувати необхідну інформацію. Я впевнений, що даний проєкт дасть додатковий поштовх для розвитку кінематографії України і прозорості ринку”, - підкреслив Порядченко.
Він додав також, що статистика буде постійно відображатися на сайті Держкіно і дистриб’ютори матимуть максимально прозору інформацію щодо продажів.