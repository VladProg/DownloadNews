Голлівудський актор та продюсер Шон Пенн уперше приїхав до України.

Як повідомляє Укрінформ, Пенн приїхав до Києва знімати документальне кіно про нашу країну. А на Інститутській, де його помітили, актор брав інтерв'ю на місці розстрілів Небесної сотні, інформує ТСН.
Повідомляється, що зйомки максимально засекречені. Знімальній групі заборонено розповідати будь-які подробиці, а героїв його інтерв'ю просять зберігати конфіденційність.

ФОТО ІГОРЯ ПОШИВАЙЛА З FACEBOOK
Пенн вже не перший день в Києві. У понеділок він записував інтерв'ю із власником ветеранського бізнесу Леонідом Остальцевим. Піцерію той відкрив, повернувшись з війни, і думав, як жити далі. Вмів робити піцу, тому зрештою і взявся за цю справу. Зараз - це не просто успішний ресторан, а цілий напрям: під його франшизою працює не один ветеранський заклад. "В мене тепер новий друг", - написав Остальцев в Instagram після розмови з Шоном Пенном.

Шон Пенн та Леонід Остальцев / instagram.com/leonid_ostaltsev
Окрім Києва, найближчі декілька днів світова зірка планує побувати у зоні бойових дій на передовій. Повідомляється, що Шона Пенна повезуть до Маріуполя. Далі будуть вирішувати, як то кажуть, "за ситуацією".
Як відомо, Шон Пенн – володар двох "Оскарів" за картини "Таємнича ріка" та "Гарві Мілк" , "Золотого глобуса" та "Каннської пальмової гілки" а ще багатьох нагород. Останні двадцять років, крім знімань в кіно, він займається волонтерською діяльністю і знімає документалку в бідних країнах, бере інтерв'ю у знакових людей.
Серед найбільш резонансних – розмова із відомим наркобароном Хоакіном Гусманом Лоера, більш відомим як Ель Чапо. Цього мексиканця називали найнебезпечнішим злочинцем світу, а журнал Forbes ставив його на двадцять друге місце в рейтингу найвпливовіших. Невдовзі після зустрічі з Шоном Пенном Ель Чапо арештували.
Фото: Alen Fraser