У Вінниці назвали переможців Всеукраїнської літературної премії ім. Михайла Коцюбинського у п'яти номінаціях.

Про це кореспондентові Укрінформу повідомив член журі премії – голова Вінницької обласної організації НСПУ Вадим Вітковський.
«Попри війну, літературне життя в Україні триває. Відтак, визначено й переможців Всеукраїнської літературної премії ім. Михайла Коцюбинського. Журі визначило кращих у п'яти номінаціях. Свої нагороди вони отримають 16 вересня у музеї Михайла Коцюбинського у Вінниці», - повідомив Вітковський.
За його словами, на здобуття Всеукраїнської літературної премії ім. Михайла Коцюбинського цьогоріч претендувало 20 авторів з різних регіонів країни. Журі обрало кращих у кожній із п'яти номінацій.
Так, у номінації «Художня проза» кращим визнано твір «Мисливці за градами» письменника з Білої Церкви Андрія Кириченка. У номінації «Поезія» перемогла збірка вінничанки Руслани Мельничук «Кармічна любов». Серед науково-популярної літератури визнано кращою книгу рівненського професора Ярослава Поліщука «Краса у дзеркалах буття. Постать М. Коцюбинського в українській літературі».
Переможцем премії в номінації «Дитяча література» стала «Книжечка нова про старі дива» Олександра Височанського з Вінниччини, а кращим художнім перекладом серед поданих на здобуття премії стала робота волинянина Миколи Мартинюка, який переклав з чеської поезію Броніслави Волкової «Вітер на колінах».
Як повідомлялось, премія ім. Михайла Коцюбинського заснована 1981 року і є найстарішою та найпрестижнішою премією Вінниччини у царині літератури. Серед засновників – Вінницька організація Національної спілки письменників України. З 1992 року вона перейшла під патронат Вінницької облдержадміністрації та обласної Ради, і відтоді набула всеукраїнського статусу. Вручається українським літераторам за високохудожні доробки, що звеличують гуманістичні ідеали.