До Шевченківських днів та на підтримку України у відсічі ворогові компанія ІнсайтМедіа відкрила для вільного перегляду фільм режисера Олександра Денисенка "Тарас. Повернення".

Як передає Укрінформ, про це повідомляє пресслужба Держкіно.
«Зібрані пожертви будуть використані для надання гуманітарної допомоги, в тому числі для організації евакуації мирних мешканців з районів активних бойових дій», - ідеться в повідомленні.
Як зазначається, створена за підтримки Держкіно стрічка режисера та письменника Олександра Денисенка "Тарас. Повернення" – це масштабна екранізація його однойменного роману про останні місяці заслання Тараса Шевченка в російській царській армії, що окупувала в середині ХІХ ст. казахські степи.
Поет, засланий на військову службу в російській царській армії, отримує звістку від друзів про помилування його царем Олександром II. Однак військове керівництво Новопетровського форту не поспішає повідомляти про це Тараса й не видає наказу про його звільнення. Більше того, до форту з таємною місією прибуває агент з Петербурга…
Режисер та автор сценарію стрічки "Тарас. Повернення" Олександр Денисенко – представник відомої творчої династії Денисенків / Наум, тісно пов’язаної з увічненням образу Шевченка в кінематографі. Його батько Володимир Денисенко зняв фільм Шевченкіани "Сон" 1964 року. Мати, відома акторка Наталія Наум, – героїня фільмів "Сон" (Ядвіга Гусиковська), просвітницького телесеріалу "Шевченко. Заповіт" і змонтованого на його основі художнього фільму "Поет і Княжна" (роль княгині Репніної) режисера Станіслава Клименка. Брат, Тарас Денисенко зіграв Тараса Шевченка у просвітницькому серіалі "Шевченко. Заповіт".
Створенню фільму Шевченкіани "Тарас. Повернення" передували 40 років занурення Олександра Денисенка в наукову та творчу Шевченкіану.
У фільмі все достовірне – від костюмів до місць зйомок: розкішні пейзажі півострова Мангістау переплітаються з містичним співом Katya Chilly та мелодіями Мирослава Скорика. "Тарас. Повернення" став останнім фільмом, для якого Скорик написав музику.
Виробництво: ІнсайтМедіа продюсерський центр, Tanaris Production (Казахстан) за участі Одеської кіностудії. Стрічку створено за підтримки Державного агентства України з питань кіно.
Як повідомяв Укрінформ, Держкіно запрошує переглянути на своєму YouTube-каналі короткометражний фільм режисера Віктора Придувалова "Кобзарський цех" про диво народження кобзи.