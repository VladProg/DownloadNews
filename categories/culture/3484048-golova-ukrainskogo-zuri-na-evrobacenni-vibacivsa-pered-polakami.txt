Голова журі від України на міжнародному пісенному конкурсі «Євробачення-2022» Вадим Лисиця вибачився перед польським народом за те, що представник Польщі не отримав від національного журі балів, і пояснив, що вони діяли за регламентом.

Про це Лисиця сказав під час zoom-брифінгу, повідомляє кореспондент Укрінформу.
«Я вибачаюся перед польським народом за те, що вийшло так, але нічого зробити не можу, бо це принципова позиція. І все зроблено чесно. Вся наша і моя також любов, яка спрямована польському народу за його величезну допомогу, виразилася в 12 балів від глядачів. Я наголошую, що ми працювали суто по регламенту. Результати голосування ми побачили разом з усіма вночі. І для нас це теж було дивина», - сказав голова журі.
Він додав, що більшість країн ЄС проголосували так само, як українці, оскільки оцінювали рівень співу, постановку номеру і загальне враження.
На запитання кореспондента Укрінформу, як так вийшло, що є члени журі (яких всього 5), які зізнаються, що ставили 10 та 7 балів, а в результаті конкурсант з Польщі отримав від України - 0, Лисиця відповів, що члени журі ставили не бали, а позицію. Тобто 1 – за найкращий виступ, 24 – за найгірший.
«Потім вираховується середнє і виходить кількість балів, які отримує країна. Ці підрахунки робить Європейська мовна спілка», - додав Лисиця.
За словами голови делегації України на Євробаченні Оксани Скибінської, після конкурсу до Європейської мовної спілки звернулися шість країн, які зазначили, що віддавали свої голоси за Україну, проте їх помилково приписали іншим конкурсантам. Наразі цю ситуацію з’ясовують.
Як повідомляв Укрінформ, від національного журі України Польща не отримала жодного бала Євробаченні-2022. Польське та литовське професійне журі дали Україні 12 балів. При цьому українські глядачі віддали Польщі максимальний бал – 12, Литві – 10. Це сколихнуло соціальні мережі.
Міністр культури та інформаційної політики Олександр Ткаченко заявив, що за оцінку українського журі виконавцям з Польщі та Литви дуже соромно, та запевнив, що перемога України є спільною.
Як повідомлялося, український гурт Kalush Orchestra переміг у фіналі Євробачення-2022.