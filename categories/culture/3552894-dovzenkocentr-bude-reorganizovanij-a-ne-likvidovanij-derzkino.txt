Наказ Державного агентства України з питань кіно не передбачає ліквідацію Національного центру Олександра Довженка, а лише його реорганізацію.

Як передає Укрінформ, про це ідеться у заяві Держкіно.
Автори заяви зазначають, що обговорення питання реорганізації державного підприємства "Національний центр Олександра Довженка" почалося ще задовго до війни в країні, у той час, коли центр ще перебував у сфері управління Міністерства культури та інформаційної політики, а війна лише актуалізувала це питання.
Наказом Держкіно не передбачається ліквідації центру, лише його реорганізація:
- шляхом виділення з утворенням окремої (самостійної) юридичної особи – державного підприємства "Українська анімаційна студія";
- шляхом виділення і передачі повноважень щодо архівування комплектів вихідних матеріалів фільмів, вихідних матеріалів фільму, створених повністю або частково за рахунок коштів державного бюджету, а також фільмокопій фільмів, створених в Україні за рахунок коштів юридичних осіб приватної форми власності та фізичних осіб, до державної установи "Науковий центр кінематографії України".
Усі інші функції та завдання, передбачені статутом Центру Довженка, залишаються за центром. Це дозволить центру приділити більшу увагу розвитку музейної справи та кінокультури, організації різноманітних івентів для її збагачення та поширення, ідеться в заяві.
Як пояснили у Держкіно, рішення про реорганізацію прийнято для подальшого розвитку національної анімації, відповідно до статей 80, 104-107, 109 Цивільного кодексу України, статті 56 Господарського кодексу України, законів "Про управління об'єктами державної власності", "Про державну реєстрацію юридичних осіб, фізичних осіб - підприємців та громадських формувань", "Про кінематографію". Існує необхідність реорганізувати Центр Довженка шляхом виділення з утворенням окремої (самостійної) юридичної особи – державного підприємства "Українська анімаційна студія".
Як зауважили у Держкіно, в Україні вкрай обмежена кількість анімаційних студій. Усі діючі студії мають виключно приватну форму власності. До 2019 року було державне підприємство "Українська кіностудія анімаційних фільмів". Це була найстаріша українська державна студія анімаційних фільмів, заснована у 1959 році шляхом виокремлення зі складу державної Київської студії науково-популярних фільмів, але ліквідована у 2019 році.
30 червня 2019 року згідно з наказом Міністерства культури від 29 березня 2019 року № 256 ця кіностудія була реорганізована шляхом приєднання до Центру Довженка.
Центр не займається виробництвом анімаційних фільмів, а дохід отримує від державних дотацій та оренди нежитлових приміщень. У структурі центру не утворено підрозділ, який би опікувався питаннями анімації. Майно держпідприємства "Українська кіностудія анімаційних фільмів", передане до Центру Довженка, не використовується за цільовим призначенням та перебуває з 2019 року в зачиненому приміщенні. Утримання нежитлових приміщень площею 982,2 кв. м, прибудинкової території здійснюється за рахунок держпідприємства "Національна кінематека України". Центр Довженка самоусувається від компенсації витрат, пов’язаних з утриманням нежитлових приміщень. Через це державне підприємство "Національна кінематека України" змушене звертатись до суду задля стягнення з Центру Довженка заборгованості, пов’язаної з утриманням нежитлових приміщень, пояснили у Держкіно.
Зараз борг становить близько 300000,00 грн. Тобто, дії Центру Довженка призводять до нераціонального витрачання державних коштів, підкреслили в агентстві.
Державне підприємство "Українська анімаційна студія" буде правонаступником майнових і немайнових прав та обов’язків держпідприємства "Українська кіностудія анімаційних фільмів" та продовжить славетну історію національної анімації, переконані у Держкіно.
Як сказано у заяві агентства, статтею 17 Закону України "Про кінематографію" передбачено створення Державного фонду фільмів України.
Довженко-Центр не є архівною установою у розумінні чинного законодавства щодо забезпечення обліку і зберігання архівних документів, використання відомостей, що в них містяться, та формування Національного архівного фонду і/або здійснення управління, науково-дослідної та інформаційної діяльності у сфері архівної справи і діловодства. У статуті центру зазначено, що підприємство є закладом культури.
Центр є госпрозрахунковим підприємством із частковою дотацією з держбюджету. Фактично, за Господарським кодексом України, підприємство має за рахунок доходу, отриманого від здійснення своєї господарської діяльності, покривати всі видатки, пов’язані із основною статутною діяльністю. Однак в останні роки центр підтримує статутну діяльність лише за рахунок дотації, отриманої від держави, – у 2021-2022 роках це 7606 тис. грн. щороку, а також доходів, отриманих від оренди приміщень. Жодної іншої діяльності, від якої центр як госпрозрахункове підприємство має отримувати прибуток, не здійснюється. Натомість, при формуванні бюджету на 2022 рік центр подав запит на збільшення дотації із держбюджету до 20000 тис. грн, зауважили в Держкіно.
Статутом центру встановлено, що Фільмофонд є державною власністю і переданий центру на зберігання. Колекція фільмів та інших кіноматеріалів Фільмофонду не входить до складу майна, яке відображається у самостійному балансі центру. Отже, центр є лише зберігачем Фільмофонду, а не самим Фільмофондом та архівною установою, створеною для цього, підкреслили автори заяві.
Створення Державного фонду фільмів України прямо передбачено статтею 17 Закону "Про кінематографію". У липні 2011 року була створена державна установа "Науковий центр кінематографії України". Це науково-дослідна установа, заснована на праві державної власності, зараз вона належить до сфери управління Держкіно. Одним із завдань Наукового центру кінематографії є розробка проєктів, які сприяють збереженню національної кіноспадщини, та створення на базі сучасних інформаційних технологій банку даних кінематографічної інформації, її компьютерна обробка та поширення, а також ряд питань, пов’язаних із науковими дослідженнями у сфері кінематографії. Саме з метою створення Державного фонду фільмів приймалося рішення реорганізувати державну установу "Науковий центр кінематографії України". Для цього Центр Довженка має передати повноваження щодо архівування комплектів вихідних матеріалів фільмів, вихідних матеріалів фільму, створених повністю або частково за рахунок коштів держбюджету, а також фільмокопій фільмів, створених в Україні за рахунок коштів юридичних осіб приватної форми власності та фізичних осіб, до державної установи "Науковий центр кінематографії України". Як наукова установа вона може користуватися податковими пільгами відповідно до законодавства України. Тобто, це буде державна установа, що здійснює архівну та науково-дослідницьку діяльність з метою розвитку фільмофонду, відновлення, реставрування і збереження творів національної та світової кінематографічної спадщини, розповсюдження відповідної інформації, наголосили у Держкіно.
Натомість, це дозволить Центру Довженка приділити більшу увагу розвитку музейної справи та кінокультури, переконані у Держкіно.
Як запевнили в агентстві, при реорганізації будь-якої установи не йдеться про звільнення чи розпуск працівників. У таких випадках за трудовим законодавством усім працівникам пропонується місце роботи на аналогічних посадах у новій структурі. При реорганізації Центру Довженка буду утворені три самостійні (окремі) юридичні особи, і всі працівники зможуть за фахом отримати робоче місце в одній із цих організацій.
Як повідомлялося, Національний центр Олександра Довженка – державний фільмофонд України, аудіовізуальний архів. Це єдиний в Україні член Міжнародної федерації кіноархівів (FIAF).
Згідно з інформацією на сайті установи, Довженко-Центр об’єднує сучасне фільмосховище з системою клімат-контролю, єдину в Україні кінокопіювальну лабораторію, Музей кіно, паперовий кіноархів, медіатеку та власне видавництво й здійснює збереження, популяризацію, дослідження та поширення національної кіноспадщини в Україні та за кордоном.
У січні уряд передав цілісний майновий комплекс Центру Довженка до сфери управління Держкіно.
Фото: hromadske.ua