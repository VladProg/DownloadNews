Скарбниця Національного музею історії України оголосила 21 червня Днем пекторалі.

Як передає Укрінформ, про це Скарбниця Національного музею історії України повідомляє у Фейсбуці.
З цієї нагоди музей організував онлайн-виставку під назвою «Золота пектораль», на якій зібрані архівні фото та цитати з польового щоденника археолога Бориса Мозолевського, який 21 червня 1971 року знайшов золоту пектораль у Дніпропетровській області в кургані Товста Могила.

Національний музей історії спільно з українською художницею Оленою Літорелль випустив колекцію ексклюзивних шовкових хусток з елементами легендарної пекторалі з кургану Товста Могила.

«Ці хустки - своєрідна нагорода Скарбниці музею. Вони виготовлені обмеженим накладом, і благодійний фонд розвитку Національного музею історії України надає їх донаторам музею як відзнаку за вагомі внески», - сказано в повідомленні.

Ексклюзивні хустки від благодійного фонду розвитку Національного музею історії України можна отримати за таких умов: за внесок від 5 тис. грн можна отримати хустку 73х73 см; за внесок від 10 тис. грн можна отримати хустку 93х93 см або двобічний шовковий твіллі 180х9 см.
Ці кошти музей планує використати на професійне освітлення для виставок.
Як повідомляв Укрінформ, Міністерство культури та інформаційної політики планує створити електронний реєстр, куди музеї вноситимуть дані про об’єкти мистецтва, які в них зберігаються, реставруються, перевозяться або були втрачені.
Фото: Facebook, Скарбниця Національного музею історії України