У віці 96 років помер легендарний американський співак Тоні Беннетт, чия музикальна кар’єра тривала сім десятиліть.

Як передає Укрінформ, про це повідомляє The Guardian.
Смерть Беннетта підтвердив його публіцист.
Зазначається, що Беннетт став відомим світу завдяки своїй фірмовій пісні 1962 року «I Left My Heart in San Francisco» (Я залишив своє серце у Сан-Франциско), а також після свого видатного кар’єрного повернення у 80-х і 90-х роках, яке забезпечило йому стійку популярність до похилого віку.
Він отримав 18 премій «Греммі», у тому числі нагороду «За життєві досягнення» у 2001 році, Співак під час свої кар’єри продав понад 50 мільйонів платівок по всьому світу.
У 2020 році стало відомо, що співаку у 2016 році діагностували Альцгеймер.
Впродовж свого життя Беннетт також був прихильником руху за громадянські права, брав участь у марші Сельми до Монтгомері (рух за виборчі права темношкірих американців) в 1965 році та відмовився виступати в ПАР під час апартеїду.
Як повідомляв Укрінформ, у Франції померла 76-річна англо-французька актриса й співачка Джейн Біркін.


Фото: Today.com