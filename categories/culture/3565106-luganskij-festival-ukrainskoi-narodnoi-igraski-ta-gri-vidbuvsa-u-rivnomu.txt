У Рівному фестиваль зібрав луганських та волинських майстрів народного мистецтва.

Про це, передає Укрінформ, повідомляє пресслужба Рівненської ОВА.
«Традиції живуть, не дивлячись на війну. У Рівному пройшло свято української іграшки та гри, яке ще минулого року ми святкували у Кремінній на березі річки Красна. Сьогодні ж луганські майстрині спеціально приїхали до Рівного зі своїми мистецькими доробками, які вразили місцевих мешканців. Було багато ігор, танців та співу, яскраво і масштабно, так, як було вдома… і ще обов‘язково буде!», - зазначив начальник Луганської ОВА Сергій Гайдай.
Також повідомляється, що нині Рівненщина стала домівкою для багатьох жителів Луганської області, зокрема Сєвєродонецька та Кремінної, тож в організаторів виникла ідея відродити цю культурно-мистецьку ініціативу. Окрім цього, між письменницькою спільнотою Луганщини та Рівненщини відбувся телеміст.






Луганський фестиваль української народної іграшки та гри відбувся у Рівному / Фото: rv.gov.ua




























Як повідомляв Укрінформ, до повномасштабної російської агресії фестиваль української народної іграшки та гри проводили з ініціативи управління культури, національностей, релігій та туризму Луганської ОДА. Фестиваль збирав майстрів народної творчості не тільки Луганщини, а й інших регіонів України. Мета проведення цього свята, традиція проведення якого продовжилась у Рівному – розвиток та популяризація народних цінностей, культурної спадщини України, національно-патріотичного виховання різних поколінь.
З часу повномасштабного вторгнення росії Рівненщина прийняла понад 77 тисяч вимушено переміщених українців. Нині в області залишилося близько 50 тисяч переселенців.