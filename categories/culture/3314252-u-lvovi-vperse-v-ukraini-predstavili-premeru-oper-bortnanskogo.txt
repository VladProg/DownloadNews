Уперше у репертуарі Львівської опери та національних оперних театрів України представили прем’єру опер Дмитра Бортнянського «Сокіл» і «Алкід», до 270-ї річниці з дня народження українського композитора.

Про це на пресбрифінгу повідомив генеральний директор Львівської національної опери Василь Вовкун, передає кореспондент Укрінформу.






Генеральна репетиція опер Дмитра Бортнянського "Сокіл" і "Алкід" / Фото: Маркіян Лисейко































«Такого ще не було в репертуарі Львівської опери і оперних театрів України. Ця постановка – це переломний момент у Львівській опері, яка завершує період соцреалізму і переходить у зовсім інший вимір. Наш театр, як вагон вже зараз тісно прив’язується до європейського поїзда. Мені хотілося подивитися на цей матеріал не українськими очима. Ми хочемо живого сучасного оперного театру: де є психологія всіх героїв, де є філософія твору, де є дія, конфлікт, вокал, пластика, де є сценографія, атмосфера і середовище. І, власне, саме в цій команді я відчув, що вони можуть це зробити», - зазначив Вовкун.
Сучасну версію опер на сцені Львівської національної опери здійснив німецький режисер Андреас Вайріх і сценографка та дизайнерка костюмів Анна Шеттль під орудою всесвітньо відомої диригентки Оксани Линів.
Опери Дмитра Бортнянського вперше були представлені у 1770-1780 роках: прем’єра «Алкіда» відбулася у Венеції, а «Сокола» – у Санкт-Петербурзі, де Бортнянський зробив кар’єру при дворі, будучи одним із найвідоміших композиторів свого часу.
Як зазначила диригент-постановник Оксана Линів, привезти оперу Бортнянського «Алкід» на сцену українського національного оперного театру було її мрією понад 20 років. Ще в 1998 році Линів брала участь, як співачка камерного хору «Глорія» у створенні запису для французької фірми, і вже тоді її вразила європейськість цієї музики. Вона зрозуміла, що не можна допустити, щоб цей матеріал знаходився тільки на полицях архівів і був відомим лише вузькому колу спеціалістів. Згодом диригентка ініціювала напівсценічне виконання опери в Одесі, а потім театральну постановку в Свірзькому замку.
«Коли мені сказали, що ми можемо поставити «Алкід» у Львівській опері, в мене настав момент гордості, і цей проєкт я поставила собі в пріорітет на цей сезон. Тим більше, що композитор цього року святкує свій 270-річний ювілей», - наголосила Линів.
Диригентка зазначає, що працюючи вже понад 10 років у Європі побачила, як режисери і постановники підходять до класики з сучасним поглядом і вирішила втілити таку концепцію в Україні.
«Класичне мистецтво – це не музейний експонат, який має лежати мертвим, щоб час від часу з нього протирати пил, а це дійсно духовний скарб і неперервна традиція. І дуже важливий діалог нашого сучасного покоління з цією спадщиною», - додала Линів.
За концепцією дія опер відбувається у теперішній час. Постановка порушує питання ізоляції, «карантину» наших почуттів, а також психологічного тиску та становлення особистості, хоч в операх не бракує і комедійних ситуацій. Сценографію та костюми до прем’єри готували майже місяць, від початку театрального сезону. Пошито понад 100 костюмів для солістів, артистів хору та балету, виготовлено приблизно 20 боксерських груш як елементів декорацій, які стають неочікуваним сюрпризом для глядачів. Цікавим елементом постановки є кімната з рухомими стінами, що повністю вкриті тканиною.
Прем’єра опер «Сокіл і «Алкід» відбувається впродовж вихідних 11, 12 вересня. Сьогодні, одночасно з публікою в залі театру прем’єру побачать у всьому світі, адже запланована онлайн-трансляція вистави.