У Лондоні відбулась одна з основних світових подій, присвячених промоції кінолокацій та продакшн-сервісів із усього світу – виставка FOCUS.


Цьогоріч на ній був представлений і Український стенд, організований Українською кіноасоціацією за підтримки Державного агентства з питань кіно. Як передає Укрінформ, про це повідомляє пресслужба агентства.
“7 грудня в лондонському Business Design Centre вже всьоме стартував міжнародний захід для професійної кіноспільноти: виставка FOCUS 2021 – The meeting place for the international production. Україна вчетверте стала учасницею FOCUS і після карантинної перерви повернулася до Лондона зі стендом”, - ідеться у повідомленні.






На виставці FOCUS у Лондоні представили українські кінолокації/Фото: usfa.gov.ua






















Як зазначається, одночасно на кількох локаціях розпочали свою роботу виставка та офіційна програма заходів від лідерів світової індустрії аудіовізуального контенту. Паралельно стартувала віртуальна платформа, що забезпечила ширше представлення події в онлайн-форматі, на якій Україна, зокрема, також мала свій віртуальний стенд.
Український національний стенд працював під гаслом #UkraineIsYourDestination і презентував найповнішу інформацію щодо продакшн-потужностей та локацій для зйомок в Україні. Відвідувачі мали нагоду ознайомитися з останніми напрацюваннями: онлайн-каталогом українських локацій Ukrainian Film Locations, каталогом локацій Львова LvivLocationGuide та інформаційними брошурами про систему кешрібейтів і державну підтримку у сфері кіно. На моніторах стенду транслювалися надані українськими компаніями відеоматеріали – тизери, трейлери, шоуріли та проморолики кінокомісій.
У межах офіційної програми FOCUS 2021 було проведено презентацію "Discover Ukraine: 2021 Incentives and Locations", яка презентувала міжнародній аудиторії позитивні зміни в українській індустрії аудіовізуального контенту.
Основний фокус було зосереджено на діючій системі кешрібейтів та різноманітності українських локацій. Програма презентації включала загальну та актуальну інформацію про Україну, ключові показники національного кіноринку, кейси успішних на міжнародній арені українських проєктів, інформацію про систему державного фінансування, інфраструктуру, основних гравців ринку, локації, останні досягнення індустрії та переваги організації зйомок в Україні. Також аудиторії презентували проєкти, реалізовані Українською кіноасоціацією за підтримки Держкіно – Експедиції локаціями для зйомок в Україні 2020 та 2021 років, під час яких разом із провідними українськими локейшн-менеджерами було досліджено сотні локацій, а результати оформлено в зручний каталог-маршрут.
До презентації долучилися представники українських компаній зі значним досвідом співпраці з міжнародними проєктами. Українських колег підтримав британський копродюсер створеного за підтримки Держкіно шпигунського трилера "Спадок брехні" (Legacy of Lies) Марк Фоліньо (Mark Foligno). Він поділився успішним досвідом фільмування в Україні й дав високу оцінку професійному рівню організації зйомок.
Повідомляється, що презентацію України відвідали близько півсотні міжнародних продюсерів та представників продакшенів, а організатори відзначили помітний інтерес відвідувачів виставки до українського заходу. Потужності та переваги України як кіновиробника відзначили, зокрема, у фаховому виданні Makers.


Фото: usfa.gov.ua