Музей українського філософа на Харківщині оголосив благодійний збір “301 справжній друг Сковороди”, аби зібрати 3 млн грн, кошти спрямують на консервацію зруйнованої будівлі.

Про це повідомляється на сайті Національного літературно-меморіального музею Г. С. Сковороди, передає Укрінформ.
“Наближається ще одна зима, а музей все ще не законсервований. Чим довше ми чекаємо, тим більше він руйнується. Для того, щоб цього не сталося, ми пропонуємо консолідувати зусилля та зібрати кошти для збереження музею як надбання культурної спадщини і вічної подяки від майбутніх поколінь”, - йдеться у дописі.
Зазначається, що зібрана сума стане частиною співфінансування протиаварійних робіт та збереже музей від тотального руйнування, дозволить провести реставрацію пошкоджених внаслідок ракетного удару експонатів музею.
Організатори також сподіваються на увагу міжнародних фондів та донорів до музею.
“Твій справжній друг Григорій Савич” - саме так сам Сковорода підписувався у листах до своїх друзів та учнів. Об'єднуємо усіх, хто хоче стати другом Сковороди, хто готовий зробити свій внесок — приємні дрібнички, які так цінував сам Савич. Покажемо силу дружби!”, - закликають у музеї.
В установі також готові прийняти будівельні, пакувальні матеріали.
У той же час проводиться тендер на невідкладні протиаварійні та консерваційні роботи в будівлі музею, зауважили кореспонденту Укрінформу в Харківській обласній військовій адміністрації.
“Тендер оголошений. Він в процесі. Це першочергові заходи, які ми маємо зробити. Проєкт консервації готовий. Як тільки буде переможець, роботи одразу почнуться”, - сказав начальник ОВА Олег Синєгубов.
Як свідчить документація на сайті “Прозоро”, тендер оголосили вже втретє (26 жовтня, 3 та 22 листопада). Перші два аукціони не відбулися через відсутність пропозицій.
Вказувалося, що роботи мають провести до 30 травня 2024 року.
На торги приходило одне підприємство, документи якого не відповідали всім вимогам закупівлі.
В тендері, оголошеному 22 листопада, вказується, що роботи мають бути проведені до 27 грудня 2023 року. Очікувана вартість не змінилася - 8,5 млн грн.
Як повідомлялося, 6 травня 2022 року, близько 23:00, російська ракета зруйнувала старовинну садибу в с. Сковородинівка Богодухівського району Харківщини, ударною хвилею було пошкоджено комору ХІХ століття та Будинок управляючого, які є складовими музейного комплексу.