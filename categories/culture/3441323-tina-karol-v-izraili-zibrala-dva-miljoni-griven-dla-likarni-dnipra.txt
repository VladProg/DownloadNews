Відома українська співачка Тіна Кароль взяла участь у благодійному концерті на підтримку України у Тель-Авіві та зібрала 2 млн гривень допомоги для закупівлі медикаментів для Дніпровської лікарні №4.

Про це повідомила пресслужба співачки на її сторінці в Інстаграм, передає Укрінформ.
“Дніпровська лікарня звернулась за допомогою, зараз вона приймає поранених з усього східного регіону. Лікарні потрібні ліки, специфічні медикаменти. Метою нашого благодійного вечора було збирання грошей для допомоги у закупівлі того, що найнеобхідніше госпіталю. Зараз ми всі присвячені одній справі, і кожен на своєму фронті. Ми хочемо зберегти Україну та віримо у нашу перемогу”, - сказала співачка.
Гроші вона збирала для Дніпровської лікарні №4 - саме там зараз приймають поранених та постраждалих із Дніпровської, Запорізької областей та Маріуполя.
24 лютого розпочалося масштабне російське вторгнення в Україну. Агресор обстрілює та руйнує ключові об'єкти інфраструктури, житлові квартали українських міст та сіл із використанням артилерії, реактивних систем залпового вогню та балістичних ракет. На боротьбу із загарбниками піднявся весь народ України; ЗСУ та Сили територіальної оборони зупинили наступ ворога та завдають йому великих втрат.