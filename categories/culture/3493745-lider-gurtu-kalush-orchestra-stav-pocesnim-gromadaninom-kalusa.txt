Лідер гурту Kalush Orchestra Олег Псюк став почесним громадянином Калуша.

Про це у Фейсбуці повідомила Калуська міська рада, передає Укрінформ.
«Калуська міська рада 26 травня 2022 року згідно з рішенням № 1388 присвоїла Псюку Олегу Романовичу, лідеру і засновнику гурту «Kalush Orchestra» звання Почесного громадянина міста Калуша», - йдеться у повідомленні міськради.
Тут зазначили, що це звання Олегу Псюку присвоїли за популяризацію міста та України у світі на пісенному конкурсі Євробачення-2022 у Турині.
Відомо, що реп-гурт «Kalush» Олег Псюк створив у 2019 році і назвав його на честь рідного міста. На сцені Євробачення Олег Псюк закликав увесь світ допомогти охоронцям Маріуполя та «Азовсталі».
Фото: Ukraine Media Center