Серію майстер-класів з народних ремесел запропонували відвідати у Рівному внутрішньо переміщеним особам та місцевим жителям, які цікавляться народними традиціями.

Про це повідомляє кореспондент Укрінформу.
«Упродовж двох вихідних запросили рівнян і тих, хто через російську агресію прибув у місто, бодай на кілька годин зняти психологічну напругу, яка є нині у кожного. У нашому парку гості зможуть стати учасниками направду цікавого дійства, що зранку розпочалося на березі озера. Передусім дорослі та діти випробують свою точність зі стрільби із лука, освоять ази ковальського мистецтва, ліпитимуть з глини різноманітні ужиткові речі», - розповів кореспонденту агентства ініціатор створення парку історичної реконструкції «Оствиця» Юрій Ойцюсь.






У Рівному проводять майстер-класи з народних ремесел для внутрішньо переміщених осіб та місцевих жителів / Фото: Парк історичної реконструкції «Оствиця»








































За його словами, упродовж вихідних у парку тривають майстер-класи з різьби по дереву, плетіння оригінальних віночків, виготовлення декоративних свічок та ангелів-оберегів.
Як повідомляв Укрінформ, у Рівному два роки тому ентузіасти просто неба заклали парк історичної реконструкції «Оствиця».
Це історико-культурний проєкт, який відтворює атмосферу доби Русі за допомогою історичної реконструкції та експериментальної археології. Тут частково відтворено давньоруське городище, яке в ХІ-ХІІ століттях існувало на лівому березі озера Басів Кут. Також майстри виготовили два прадавні човни, один із яких – дев'ятиметровий «Драккар Гунгнір». Зараз на березі зводять дерев'яні будиночки, облаштуватимуть корабельню, алею майстрів, стрільбище, сцену, огорожу у формі частоколу та вхідну браму. Це місце вже стало туристичною локацією, де відбуваються покази різноманітних сцен реконструкції історичних подій та фестивалі з використанням копій прадавніх човнів.