Відомий російський театральний та кіноактор Ігор Ясулович помер у віці 81 років.

Як передає Укрінформ, про це повідомляється в Телеграм-каналі Російського інституту театрального мистецтва.
«З великою гіркістю повідомляємо, що сьогодні не стало нашого видатного майстра, народного артиста Росії Ігоря Миколайовича Ясуловича», - йдеться у повідомленні.
Ігор Ясулович народився 24 вересня 1941 року в Куйбишевській області РРФСР. У кіно дебютував 1961 року у фільмі «Дев'ять днів одного року». Загалом у доробку актора понад 320 ролей. Він був характерним артистом з різким акторським малюнком. Найбільше запам’ятався глядачам ролями у комедійних картинах: «Діамантова рука», «12 стільців», «Той самий Мюнхгаузен».
Актор знімався й у фільмах українського виробництва: «Хто повернеться — долюбить» (1966), «Назад дороги немає» (1970), обидва - Кіностудія ім. Довженка; «По вулицях комод водили» (1979), Одеська кіностудія.
Також Ясулович був відомий своєю громадською діяльністю та чіткою опозиційною до чинної кремлівської влади позицією. Виступав на підтримку російських політв’язнів.
2014 року разом з іншими діячами культури Ясулович підписав звернення під назвою «Проти війни, проти самоізоляції Росії, проти реставрації тоталітаризму». Він підтримував утримуваного Росією українського кінорежисера Олега Сенцова. Був учасником програм Радіо Свобода.