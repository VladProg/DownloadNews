Американська співачка Брітні Спірс здобула перемогу в тяганині зі своїм батьком: суддя Лос-Анджелеса позбавив Джеймі Спірса статусу розпорядника її майна, що оцінюється в $60 млн.

Як передає Укрінформ, про це повідомляє CNN.
Адвокат співачки Метью Розенгарт назвав Джеймі Спірса «жорстокою, токсичною людиною і кривдником» та звинуватив у тому, що він установив записувальний пристрій у спальні дочки.
«Ми дізналися, що пан Спірс… доручив охороні, яку оплачує моя клієнтка, встановити підслуховувальний пристрій у її спальні», - сказав захисник. Він додав, що співачка має намір розробити план щодо повного припинення опіки в найближчі місяць-півтора.
Суддя призначив дату засідання для розгляду цього питання на 12 листопада.
Тим часом прихильники Брітні зібралися біля будівлі суду, щоб відзначити перемогу. Наречений співачки Сем Асгарі, віддавши належне шанувальникам її таланту, написав в Інстаграмі: «Свободу Брітні! Вітаю! Вона зробила це. Її фанатів недарма називають армією».
Нагадаємо, Джеймі Спірс, який був розпорядником майна своєї дочки, раніше також опікувався її особистими питаннями, здоров’ям та лікуванням, але відмовився від цієї ролі у 2019 році.
Як повідомляв Укрінформ, цього літа він, за словами адвоката Брітні, нібито заявляв і про бажання відійти від опікування доччиним майном.
39-річна попзірка протягом декількох місяців намагалася усунути батька від будь-якого втручання у її життя. Вона залишається під опікою Джоді Монтгомері, яка займається її медичними та особистими справами.
Спірс не виступала з 2018 року, заявляючи, що не повернеться на сцену, поки батько зберігає контроль над її кар'єрою.