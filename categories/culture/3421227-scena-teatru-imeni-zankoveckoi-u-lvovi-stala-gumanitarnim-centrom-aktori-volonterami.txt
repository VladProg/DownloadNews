У львівському Національному театрі імені Марії Заньковецької розгорнули активну волонтерську роботу.

Про це повідомили активісти, передає Укрінформ.
"Адміністрація театру віддала приміщення фоє та сцени для розподілу гуманітарної допомоги й роботи волонтерських організацій. Актори театру також плетуть сітки для фронту, пакують товари, необхідні вимушено переселеним особам", - йдеться у повідомленні.
Театральні художники - реставратори Оксана Гірняк та Максим Гончарук, спільно з працівниками Львівського музею історії релігії, виготовляють плакати. Мистецьким проєктом у час війни працівники театру, актори та музейники мають намір ще більше гуртувати й мотивувати українців.
"Ми віримо і знаємо, що Україна переможе, й у нас усе буде гаразд. Слава Україні!" - переконані актори.
Колектив театру вдячний за допомогу колегам, партнерам з різних країн, усім небайдужим, які приносять речі, медикаменти, продукти.
Волонтерський центр у театрі Марії Заньковецької працює щоденно з 10 до 19 години. Номери телефонів координаторів: 0679022317 та 0662870280
24 лютого президент РФ Путін оголосив війну Україні і розпочав масштабне вторгнення. Російські війська вбивають мирне населення, обстрілюють та знищують ключові об'єкти інфраструктури, ракети влучають в житлові будинки українців.