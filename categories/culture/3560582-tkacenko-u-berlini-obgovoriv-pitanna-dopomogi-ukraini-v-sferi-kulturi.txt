Міністр культури та інформаційної політики Олександр Ткаченко провів у Берліні зустрічі з колегами та закликав їх активніше підтримувати українську культуру.

Про це він заявив українським журналістам, передає кореспондент Укрінформу.

Очільник МКІП повідомив, що відбулася, зокрема, зустріч у відомстві державного міністра з питань культури та медіа Клаудії Рот, з іншими державними міністрами, які відповідають за різні напрямки допомоги Україні саме в сфері культури.






Ткаченко обговорив у Берліні питання допомоги Україні в сфері культури / Фото надані відомством міністра Рот




















































«Є, безперечно, здобутки стосовно питання охорони культурної спадщини, допомоги в сфері медіа, підтримки тих колективів, які знаходяться в Німеччині, і навіть в сфері видавництва. Але наші очікування набагато більші», - констатував міністр.
За його словами, він прямо сказав пані Рот і її колегам про те, що «має існувати спеціальна програма німецького уряду стосовно допомоги українській культурі». Такий фонд, нагадав Ткаченко, існує в Україні. Він зауважив, що «допомога такої великої країни, як Німеччина, українським діячам, українській культурі, спадщині, медіа є надзвичайно важливою саме зараз: не післязавтра, не колись у майбутньому, «але тут, зараз і сьогодні».
«Це – головна мета, яку треба ставити публічно, публічно повідомляти про те, що без такої допомоги з боку Німеччини зберігати українську культурну спадщину, яка є частиною світової спадщини, допомагати нашим артистам буде надзвичайно складно. Це критичний момент», - заявив Ткаченко та висловив сподівання, що допомога Німеччини знайде відповідний відгук в Україні.
На сайті Федерального уряду зазначається, що Клаудіа Рот зустрілася зі своїм українським колегою Олександром Ткаченком і обговорила з ним ситуацію в українській культурі. Рот підтвердила непохитну солідарність Німеччини з Україною, зокрема, в культурній та медіа-політиці, - йдеться у повідомленні.
«Ми продовжуватимемо всіма силами захищати українську культуру та фахівців у сфері культури та медіа, які стали біженцями, щоб вони могли продовжувати працювати в Німеччині. Крім того, ми продовжуватимемо діяти проти російської пропаганди та дезінформації в майбутньому», - пообіцяла Рот.
Нагадаємо, державний міністр культури Рот у червні відвідала Одесу.
Того ж дня відбулася зустріч із заступником керівника Комітету з питань культури та медіа Бундестагу ФРН Марком Вандервітцом; державним міністром закордонних справ Німеччини, депутатом Бундестагу Тобіасом Лінднером. Ткаченко разом із Рот відвідали Академіію Баренбойма-Саіда, де зустрілися з українськими стипендіатами. Глава МКІП дав інтерв’ю низці німецьких ЗМІ.
Додатковий бюджет німецького уряду для захисту українських культурних скарбів та підтримки українських діячів культура та медіа, затверджений 27 квітня з метою пом’якшення наслідків російської агресії у сфері культури та ЗМІ, сягає 20 мільйонів євро. Близько половини з цих коштів уже затверджено. Серед пріоритетів гуманітарної допомоги Німеччини – збереження культурної спадщини України. З цією метою Офісом урядового уповноваженого та МЗС Німеччини створено Мережу захисту культурних цінностей України.