Івано-Франківський національний академічний драматичний театр імені Івана Франка підготував першу прем’єру нового сезону – музичну комедію «У джазі тільки дівчата». На великій сцені її вперше покажуть 29 та 30 вересня.

Про це в Івано-Франківську на пресконференції розповів генеральний директор – художній керівник театру, народний артист України Ростислав Держипільський, передає кореспондент Укрінформу.
«Кожна прем’єра у нашому театрі особлива. Переконаний, «У джазі тільки дівчата», яка відбудеться у нас 29- 30 вересня, стане однією з улюблених вистав для нашого глядача. Це відомий і улюблений матеріал мільйонів людей у світі. Але тим, що він відомий, він є небезпечним і складним для постановки і не кожний театральний колектив може з цим справитись», - зазначив Держипільський.
Режисер-постановник музичної комедії Назарій Панів розповів, що почав працювати над музичною комедією ще до початку повномасштабної війни рф проти України. Відразу після 24 лютого задумався, чи потрібна людям сьогодні комедія. Втім, коли займався волонтерською справою у центрі «Рух опору - рух допомоги», який театр відкрив у перші дні війни для допомоги військовим та переселенцям, збагнув, що музична комедія таки на часі.
«Там ми бачили, що люди постійно приходять в театр, запитують про квитки. Деяких людей ми вже знаємо в обличчя. Ось це стало для мене основним рушієм та визначальним важелем, що потрібно робити цю виставу. Щоб люди, які переїхали з тих міст, де обстрілюють, і пережили багато страшних речей, могли бодай на кілька годин поринути у зовсім в іншу атмосферу 20-30-х років», - зазначив Панів.
Він додав, що його команда зовсім немає намірів копіювати всесвітню відому кінокомедію, а лише нею надихається. Відтак, каже режисер, у виставі ніхто не побачить стереотипів білявки Монро, але не виключає, що її привід таки може з’явитись у вигляді іронічної цитати чи мему, відомого в усьому світі.
«Наш жанровий підхід передбачає, так би мовити, вільну українську сценічну фантазію та тему комедії Біллі Вайлдера, або ж українську сценічну гру на полі американського фільму. Свого часу американський кінематограф постійно відгукувався на ті рефлексії, які відбувались у суспільстві. Комедії там з’являлись тоді не просто так, а для того, щоб люди могли відпочити від депресій та політичних ситуацій», - уточнює режисер.
Він зауважив, що для музичної комедії в театрі створені понад 80 унікальних костюмів. Окрім того, розроблені перуки у стилі 20-х років, створений 5-ти метровий дерев’яний поїзд, де відбуватиметься дія, а 20 акторів гратимуть та танцюватимуть під джазову музику диксиленд.
«Я б не сказав, що акторам найважче було навчитись танцювати на підборах. Є моменти, коли потрібно підтримувати один одного, шукати баланс, і це на підборах складно… У виставі є 10-11 пластичних постановчих номерів. Я для себе обрав напрямок лінді-хоп (афро-американський танець, - авт.), плюс чарльстон. Ми стараємось знайти те, що допоможе відтворити ту епоху. Для мене це - великий виклик. Я ставлю не лише танцювальну частину, але й композиційну, щоб те, що глядач чує, те й бачив та відчував», - говорить хореограф-постановник Дмитро Лека.
Він зазначив, що вся складність роботи над виставою полягає в тому, аби відтворити відому історію краще, ніж було раніше. Відтак, актори обіцяють показати її на сцені легко та красиво, бо розуміють, що ця музична комедія має стати в репертуарі театру своєрідною терапією для глядачів, яка допоможе їм триматись у час війни.