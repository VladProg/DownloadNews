В Австралії, у місті Аделаїда, відкрили виставку картин, які намалювали українські військовослужбовці під час реабілітації у Рівненському обласному госпіталі ветеранів війни.

Як передає Укрінформ, про це повідомляє Рівненська обласна рада.
«В столиці і промисловому центрі Південної Австралії місті Аделаїда відкрили благодійну виставку «Ціна свободи». На ній експонуються картини, які намалювали військовослужбовці під час реабілітації у комунальному підприємстві «Рівненський обласний госпіталь ветеранів війни», - йдеться у повідомленні.

Як зазначається, ці картини передали в Австралію за підтримки обласної ради.

Підкреслюється, що відвідувачі виставки мають змогу задонатити на підтримку України.
Голова Рівненської обласної ради Андрій Карауш подякував небайдужому австралійському народу за постійну підтримку української армії та громадян.
З перших днів війни, як інформують в облраді, представники Асоціації українців Південної Австралії організовують різні заходи на підтримку Збройних Сил України. Взимку українським військовим на Донеччину було відправлено 30 тактичних шоломів від австралійських друзів.
Фото: ror.gov.ua