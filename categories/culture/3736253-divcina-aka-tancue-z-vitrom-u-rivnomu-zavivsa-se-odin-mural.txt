На Рівненщині з’явився ще один мурал Костянтина Качановського - дівчина, яка танцює з вітром. Малюнок прикрасив стіну першого поверху Рівненської ОДА.

Як передає Укрінформ, про це повідомляє в Телеграмі голова Рівненської ОДА Віталій Коваль.
«Кожна моя робота – це завжди новий досвід, адже люблю експериментувати, додаючи нові техніки. В цій роботі попрацював над динамікою та рухом. Танець з вітром додає легкість та таємничу енергетику», - розповів художник вуличного мистецтва Костянтин Качановський.

Роботи цього художника можна впізнати за кольоровою палітрою та композицією. Він працює в реалістичному стилі, але в кожній картині є Україна.
«Коли малював попередні вуличні картини, то до мене підходили перехожі і дякували. Саме тоді я зрозумів, що моя праця недаремна, вона надихає та створює настрій. Досі, коли бачу рівнян у футболках, де зображені мої роботи, радію. Ніби і звик, але завжди – це приємна нотка у душі», - розповів митець стріт-арту.
Художник вуличного мистецтва Костянтин Качановський вже написав понад 20 робіт на різних поверхнях. Це стіни фасадів, коридорів, розбомблені руїни на деокупованих територіях Херсонщини.
Як повідомляв Укрінформ, у Херсоні стартував арт-фестиваль муралів на бомбосховищах «Від Конституції до Незалежності».