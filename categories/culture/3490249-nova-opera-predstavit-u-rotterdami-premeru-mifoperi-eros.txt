Українська музична формація NOVA OPERA спільно із режисеркою Еллі Папаконстантіну (Греція) та композитором Сергієм Вілкою представлять прем'єру міф-опери EROS 26 травня на O. Festival у Роттердамі (Нідерланди).

Про це Укрінформу повідомила PR-координаторка формації NOVA OPERA Лідія Карпенко.


"Це результат співпраці української музичної формації NOVA OPERA, композитора Сергія Вілки, режисерки Еллі Папаконстантіну (Греція) та ODC Ensemble, мультиінструменталістки Катеріни Фотінакі", – розповіла вона.


Міжнародна колаборація розпочалася задовго до початку агресивного вторгнення російської федерації на територію України. Цей факт вніс кардинальні зміни до раніше напрацьованого матеріалу. Історія, в основі якої твір "Бенкет" Платона та роздуми про грані любові, поповнилась особистими задокументованими свідченнями української команди про війну. Відтак, із головного оперного майданчика Роттердама пролунають слова про силу любові, завдяки якій українці звільняють рідну землю від ворогів, яка дає сили долати зло та наближати перемогу.

"EROS було перероблено протягом кількох тижнів після російського вторгнення. Ми говоримо з місця втрати, страху, болю та війни. У міфічній площині оповіді відвідуємо давніх філософів і поетів "Бенкету", сподіваючись у найважчі часи повернути втрачену віру в людей", – розповіла режисерка опери Еллі Папаконстантіну.


"Ми препаруємо поняття любові. Це лише закоханість? Яких граней упродовж цивілізаційного поступу набуває ерос? Що це – бог, чи людина, почуття…", – додав вокаліст Андрій Кошман.

"Любов – те, що об'єднує. 24 лютого ми всі сплотилися, і з любові до рідної країни українці роблять все задля її захисту, задля збереження нашої цілісності. На шляху ми зустріли багато людей, які допомагали чим могли. З нами працює чудова професійна команда. Цінно відчувати підтримку та побажання перемоги. Це все – любов", – зазначила вокалістка Анна Кірш.

У міф-опері EROS використано алгоритмічні методи композиції, імпровізаційні здібності музикантів NOVA OPERA.

"EROS кардинально трансформувався від задуму до реалізації, зазнав метаморфози під час робочого процесу. Такий, доволі agile, підхід в роботі, змістив акцент з фігури композитора (в його традиційному типовому розумінні), перевів його у фігуру автора музичних рішень вистави. І це є доволі логічним, тому що дозволяє швидше та гнучкіше реагувати на творчі завдання, що ставить перед нами режисерка. Тому і музика підпорядкована драматичній дії та покликана працювати на цілісне враження від EROSу, а не виокремлюватися", – пояснив музичне рішення опери композитор Сергій Вілка.

Масштабний міжнародний проєкт – міф-опера EROS – здійснюється за підтримки Міністерства культури Греції, House of Europe, Фонду виконавських мистецтв NL.