Фотопроєкт про український національний одяг «Вільні», створений за участі волонтерів, – це і про самобутність нації, яку не знищить війна.

Це підкреслила дружина Президента Олена Зеленська у Телеграмі, передає Укрінформ.
«Український національний одяг – окремий вид мистецтва. Щоб зберегти нашу культурну спадщину, шестеро українців, які нині займаються волонтерством, одягли традиційні строї у неймовірно чуттєвому фотопроєкті “Вільні”… На сторінці проєкту Ukrainian garment ще більше такої самобутньої, такої рідної краси. Яку – упевнена – не знищить ця війна», - написала Зеленська.





Перша леді зазначила, що серед учасників проєкту – військовий медик і ветеран АТО Олександра Завальна, бандурист і учасник гурту ONUKA Євген Йовенко, українська телеведуча Роза Аль-Намрі. На них одяг, який сто років тому носили в різних куточках України: на Київщині, Полтавщині, Вінниччині, Рівненщині, Закарпатті, Сумщині.
Зеленська також зацитувала одного з авторів проєкту, художника Данієля Скрипника.
«Цей одяг зберігся, незважаючи на безліч нищівних подій: Першу світову війну, колективізацію, голодомори, Другу світову війну, радянську епоху. Тож ми віримо, що українська культура переживе і цей темний, страшний період і розквітне буйним цвітом та знову розправить свої крила», – написав він.
Як повідомляв Укрінформ, у берлінському артцентрі Alte Münze 7 - 15 травня експонуватиметься виставка «Захоплений будинок». Вона познайомить європейську аудиторію з творчістю сучасних українських художників, серед яких ті, хто після російського вторгнення 24 лютого 2022 року залишився жити та працювати у зоні бойових дій. Після Берліна виставку покажуть у Парижі, Римі та Амстердамі.
Фото: Телеграм Олена Зеленська