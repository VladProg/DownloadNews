Головний режисер Київського академічного театру драми та комедії на лівому березі Дніпра Тамара Трунова випустила в Алітуському міському театрі з литовськими акторами виставу «Blogi keliai» («Погані дороги»).

Про це повідомляє пресслужба Міністерства культури та інформаційної політики, передає Укрінформ.
Вистава, створена за п’єсою Наталки Ворожбит, розповідає воєнні історії з Донбасу 2014 року.
«Я ціную можливість розмови з литовськими акторами та глядачами. Вистава народжується у тісній взаємодії: розмовах, сльозах, у взаємній зацікавленості. Це виклик — втілювати вдруге той самий текст — у новому контексті та в новому часі, а тому і зовсім по-новому. Мені бути у цьому процесі неспокійно та хвилююче», — зазначила Трунова.

У МКІП нагадали, що вистава «Погані дороги» отримала Шевченківську премію 2022 року в номінації «Театральне мистецтво».
Як повідомляв Укрінформ, Тамара Трунова стала лауреатом премії імені Леся Курбаса у 2022 році.
Фото: МКІП