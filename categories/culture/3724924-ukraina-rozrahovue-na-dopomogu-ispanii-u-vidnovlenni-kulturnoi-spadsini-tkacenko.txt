Міністр культури та інформаційної політики України Олександр Ткаченко обговорив з міністром культури та спорту Іспанії Мікель Ісета Лоренсо співпрацю у відновленні культурної спадщини та протидію незаконній торгівлі культурними цінностями.

Про результати онлайн-зустрічі Ткаченко інформує в Телеграмі, передає Укрінформ.
"Обговорили напрямки підтримки України, зокрема захист та діджиталізацію культурної спадщини країни, розширення співпраці між культурними установами України, країн ЄС та, зокрема, Іспанії, інформаційну безпеку та механізми протидії незаконній торгівлі культурними цінностями, які росіяни викрали з України", - написав він.
Ткаченко також поінформував колегу про пошкоджені та зруйновані пам’ятки культурної спадщини внаслідок російської агресії, а також про втрати після спричиненої росіянами катастрофи на Каховській ГЕС.
Крім того, сторони обговорили потребу у відновлення постраждалих регіонів і можливе підписання Меморандуму про взаєморозуміння щодо співробітництва та допомоги у сфері культури та охорони культурної спадщини між МКІП та Міністерством культури Іспанії.
"Ми дуже зацікавлені в спільних проєктах та представленні українського мистецтва в передових музеях світу. Сподіваюсь, що українське мистецтво зможе знайти своє місце в Музеї Прадо, так само, як це вже відбувається в Луврі у Франції", - додав Ткаченко.
Водночас очільник МКІП привітав колегу з прийдешнім головуванням Іспанії в Раді Європейського Союзу, яке розпочнеться з 1 липня та триватиме пів року. Принагідно Ткаченко обговорив з Лоренсо можливу участь України в наступному засіданні Ради міністрів культури ЄС та запропонував порядок денний такої зустрічі, присвяченій Україні.
"Минулого року, коли Україна вперше була запрошена взяти участь наживо, я мав змогу донести важливу інформацію про війну та потреби України. Що стало ще одним імпульсом системної допомоги та підтримки колег", - підкреслив міністр.
Як повідомляв Укрінформ, очільник МКІП Олександр Ткаченко обговорив з віцепрезидентом Європейської комісії з популяризації європейського способу життя Маргарітісом Схінасом актуальні питання співробітництва у сфері культури та збереження культурної спадщини.