Повнометражну стрічку режисера Максима Наконечного "Бачення метелика" ("Спас") відібрано на конкурс 75-го Каннського кінофестивалю.

Як передає Укрінформ, про це Державне агентство з питань кіно повідомило у Фейсбуці.
Світова прем’єра створеного за підтримки Держкіно фільму Наконечного Butterfly vision (раніше відомого за робочою назвою "Спас"), відбудеться в секції "Особливий погляд" (Un Certain Regard) офіційного відбору 75-го Каннського кінофестивалю. Фокус цієї категорії – фільми, які, на думку програмного відділу фестивалю, матимуть сильний вплив на розвиток кіномистецтва.
Повнометражний дебют Наконечного – це жорстка і сюрреалістична історія про жінку-воїна, яка не бажає бути жертвою. Після звільнення з ворожого полону аеророзвідниця Ліля намагається повернутися до мирного життя в Україні. Біль і травма через пережите повсякчас виринають на поверхню, ніби уві сні, та щось всередині неї не дозволяє забути, чому вона мусить жити далі.
Режисер і сценарист – Максим Наконечний, співсценарист – Ірина Цілик, продюсерки – Єлизавета Сміт і Дар'я Бассель.
Головні ролі зіграли актори театру та кіно Ріта Бурковська та Любомир Валівоць. Серед акторського складу є відома драматург та режисер Наталка Ворожбит, актор і волонтер Мирослав Гай. У фільмі також зіграли непрофесійні актори.
За словами режисера, він плекав надію, що фільм здебільшого буде про минуле і про наслідки війни, з якими суспільство мало б впоратися. Але фільм виявився про теперішнє і майбутнє, про передчуття великої війни та місце, яке займає в ній кожна людина.
“Каннський міжнародний фестиваль - це найкращий майданчик для того, аби саме українські голоси були почуті, й світ нарешті почав правильно розставляти акценти, бачити зв‘язки російської культури й російської агресії, і розглядати українсько-російські стосунки крізь колоніальну оптику. Ми з командою фільму сповнені рішучості зробити для цього все можливе”, - заявив Наконечний.
Країни виробництва фільму: Україна (TABOR), Чехія (MasterFilm), Хорватія (4Film), Швеція (Sisyfos Film Production). Фільм створено за підтримки Державного агентства України з питань кіно та Міністерства культури та інформаційної політики України, Eurimages, Чеського кінофонду, Хорватського аудіовізуального центру, Шведського кіноінституту, Українського культурного фонду та Українського інституту.
Як повідомляв Укрінформ, 17 квітня у турецькій Анталії в межах Всесвітнього благодійного кіномарафону CinemAid Ukraine Charity Film Marathon глядачі побачать історичну драму "Чужа молитва" режисера Ахтема Сеітаблаєва та короткометражні фільми "Домовина" Кадіма Тарасова і "Клоун" Олександра Кирієнка.
Фото: Фейсбук ДержКіно України