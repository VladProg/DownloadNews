У жовтневій афіші Національної опери України, крім цікавого та різноманітного поточного репертуару, заявлені дві грандіозні події.

Про це Укрінформу повідомили у пресслужбі театру.
«Це – довгоочікувана прем’єра опери «Казки Гофмана» Жака Оффенбаха (концертне виконання) та Міжнародний фестиваль Ballet UA за участі найяскравіших зірок світового та українського балету», - йдеться у повідомленні.
Як зазначається, фестиваль Ballet UA впродовж 21-23 жовтня представить на сцені Національної опери виступи найяскравіших зірок світового та українського балету і молодих танцівників. Грандіозне свято для шанувальників мистецтва танцю об’єднає на одній сцені артистів з різних країн світу - Німеччини, Франції, Великої Британії, Литви, а також семи українських театрів.
Крім того, Ballet UA стане відкритим творчим майданчиком без жанрових обмежень для яскравих, талановитих вітчизняних і зарубіжних артистів та хореографів.
У межах фестивалю вперше відбудеться нагородження Премією «Stars. Ballet UA», яку заснувала Гільдія АРТ, якою будуть відзначені найвищі особисті досягнення вітчизняних танцівників за минулий сезон у номінаціях: найкращі соліст, солістка, дует, приз глядацьких симпатій. Претендентів на премію висували українські театри. Кульмінацією фестивалю Ballet UA стане Гала-концерт зірок світового балету, де разом з guest stars виступатимуть і лауреати премії «Stars. Ballet UA».
У програмі: 21 жовтня - урочисте відкриття Ballet UA; прем’єра балету «Широко заплющені очі» (постановник – Віктор Іщук); другий акт балету «Данте» (постановник – Ярослав Іваненко). 22 жовтня - конференція «Еволюція балету в Україні»; відкритий урок-репетиція для дітей із сімей постраждалих внаслідок військового конфлікту на Донбасі; виступи кращих танцівників театрів України; оголошення і нагородження лауреатів Премії «Stars. Ballet UA». 23 жовтня - Гала-концерт міжнародних запрошених гостей і лауреатів Премії «Stars. Ballet UA»; урочисте закриття фестивалю.
Художній керівник фестивалю, голова журі – народна артистка України, художній керівник балетної трупи Національної опери України ім.Т. Г. Шевченка Олена Філіп’єва.
Як повідомляється, 29 жовтня відбудеться прем’єра опери Жака Оффенбаха «Казки Гофмана» в концертному виконанні, але згодом вистава буде «одягнута» у костюми та декорації. Ця опера ставилася на сцені театру сто років тому - вперше у сезон 1908–1909 рр., потім у 1913 році та 1927-му.
Головний герой опери – Гофман, романтичний митець, який шукає здійснення своєї мрії про ідеальне кохання в абсолютно різних жінках. Тут дуже багато містики, цікавих і казкових подій. Звучатиме вона мовою оригіналу – французькою.
«Казки Гофмана» мають доволі заплутану історію, оповиту таємницями і загадковими подіями. «В оригіналі це зингшпіль, де поєднуються спів і діалоги, але після смерті автора матеріал доповнювався та переписувався Ернестом Гіро та іншими композиторами. Там з’явилися музичні речитативи і навряд чи вони належать Оффенбаху. У різних версіях цієї опери дуже часто змінюють місцями акти, а фінал – це взагалі величезна загадка. Він усюди різний. Навіть у сучасному клавірі, котрим я зараз користуюся, є два альтернативних завершення: одне зовсім коротеньке, а друге – більш ліричне, з епілогом», - коментує диригент-постановник Микола Дядюра.
Режисер-постановник – відомий британський режисер Тоні Палмер. Диригент-постановник – Микола Дядюра. Художник-постановник – Марія Левитська. Хормейстер-постановник – Богдан Пліш.
У виконавському складі - Валентин Дитюк, Дмитро Іванченко, Тарас Штонда, Сергій Магера, Лілія Гревцова, Сусанна Чахоян, Анжеліна Швачка, Ксенія Бахрітдінова-Кравчук.
У пресслужбі зауважили, що квитки надходять у продаж поступово, за два тижні до заявленої дати вистави чи концерти, щоб глядачі не мали проблем з переносами вистав або поверненням квитків.
У репертуарі театру можливі зміни – слідкуйте за афішею.