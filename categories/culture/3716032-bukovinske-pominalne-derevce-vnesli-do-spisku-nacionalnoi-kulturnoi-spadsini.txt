Експертна рада при Міністерстві культури та інформаційної політики України внесла до списку національної культурної спадщини Буковинське поминальне деревце з дарами.

Про це повідомляє Чернівецька обласна рада у Фейсбуці, передає Укрінформ.
"Рішенням експертної ради при Міністерстві культури та інформаційної політики елемент "Буковинське поминальне деревце з дарами" внесено до списку національної культурної спадщини", - йдеться у повідомленні
Зазначається, що ошатне поминальне дерево у ріст дорослої людини чи дитини, прикрашене символічною випічкою, фруктами, свічками – це дар на той світ. У Чернівецькій області його називають пом, парастас, деревце, коливце, прутчик. Кожна фігурка має глибоку духовну семантику – птахи небесні, драбинка на небо, ключ від Царства Небесного тощо.

Експедиційне вивчення традиції фахівці Буковинського центру культури і мистецтв розпочали 5 років тому. За цей час вдалося здійснити класифікацію цього ритуального атрибута, зібрати фото- та відеоархів, опублікувати кілька наукових та науково-популярних нарисів про звичай. Також було знято документальний фільм «Буковинський обрядовий хліб» та успішно його презентовано.

Важливо, що цей елемент є спільним для українців Буковини, румунів та молдован.
Як повідомляв Укрінформ, МКІП додало п'ять нових елементів до Національного переліку елементів нематеріальної культурної спадщини України, зокрема традицію рогозоплетіння з Вінниччини, традицію наряджання могильних хрестів на Рівненському Поліссі, культуру традиційного вівчарства Бессарабії та знання, пов'язані з ним, традицію повіншування Василів у селі Липівка Івано-Франківської області.