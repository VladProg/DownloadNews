У Києві та Кракові з нагоди 30-річчя партнерської співпраці міст пройде 35-годинний музичний перформанс «VEXATIONS: мантра для Києва».

Про це повідомила Київська міська державна адміністрація, передає Укрінформ.
Як зазначається, під час заходу 30 піаністів протягом 35 годин без зупинки виконуватимуть твір французького композитора Еріка Саті Vexations («Турботи»).
Перформанс розпочнеться у краківському кіноцентрі «Київ» у суботу, 30 вересня, о 07:00 за київським часом. Завдяки інтернет-сполученню в культурному кластері «Краків» у Києві з’явиться віртуальний рояль.
Триватиме захід до неділі, 1 жовтня, орієнтовно до 18:00. У межах перформансу Vexations пролунає одночасно в українському та польському містах 840 разів.

Напередодні заходу заступник міського голови – секретар Київської міської ради Володимир Бондаренко провів онлайн-зустріч із представниками Ради міста Кракова та подякував польським колегам.
Як зауважив він, офіційно побратимство міст почалося у 1993 році, а в період повномасштабної війни Краків знову показав, що є для української столиці «надійним другом і партнером».
Бондаренко відзначив допомогу, надану Краковом після повномасштабного вторгнення в Україну російських військ. Так, із першого дня місто відкрило свої кордони та домівки українським біженцям, надавши людям прихисток і допомогу.
«Краків став найбільшим хабом, який із перших днів допомагав направляти до воюючої України гуманітарну допомогу, і генерував цю допомогу разом з усім світом. Я радий, що наразі з польськими колегами ми можемо говорити про майбутні заходи, планувати навіть за цих умов, взаємодіяти у сфері культури. І саме сьогодні під час цієї війни ми разом продовжуємо відстоювати культуру. Цьому доказом є майбутній захід «Vexations – мантра для Києва» – унікальна подія, яка відбуватиметься наживо одночасно у двох містах, двох країнах та двох світах – реальному та віртуальному», – зазначив посадовець.
За його словами, цей перформанс є найкращим підтвердженням культурній взаємодії між містами.
Як повідомляв Укрінформ, у вересні у Варшаві пройшов фестиваль «Дні української музики».