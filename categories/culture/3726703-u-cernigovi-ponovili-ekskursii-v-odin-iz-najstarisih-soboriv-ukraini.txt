У Чернігові 900-річний Борисоглібський собор поновив екскурсії після перерви, викликаної російсько-українською війною.

Про це повідомляє телеканал "Новий Чернігів", передає Укрінформ.

Відео: Телеканал "Новий Чернігів"
"Борисоглібський собор пропонує для огляду тимчасову фотовиставку, яка розповідає про архітектурні й археологічні дослідження пам’яток заповідника «Чернігів стародавній» та про Борисоглібський собор як унікальну пам’ятку архітектури початку 12-го століття", – зазначила заступниця генерального директора заповідника «Чернігів стародавній» Олена Ванжула.
За її словами, у перші дні російсько-української війни співробітникам заповідника «Чернігів стародавній» довелося рятувати історичну спадщину. Пам’ятки, які розташовані на території Валу, не зазнали катастрофічних руйнувань.
Собор Бориса і Гліба в Чернігові був збудований князем Давидом. Саме в цьому соборі князя поховали в 1123 році. Храм зруйнували в 1239 році під час навали хана Батия та спалили в 1611 році польські шляхтичі. Собор відбудували в 1627-28 роках католицькі монахи ордену домініканців.
Фото: Ілля Сараєв/wikipedia