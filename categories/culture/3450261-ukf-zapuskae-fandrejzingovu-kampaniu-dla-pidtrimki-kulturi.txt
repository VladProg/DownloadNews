Український культурний фонд розпочинає фандрейзингову кампанію для підтримки культури.

Як передає Укрінформ, про це повідомляється на сайті фонду.
«Понад місяць триває повномасштабна війна, яку розв'язала російська федерація на території вільної України. Втрати української культури, завдані російською армією, включають не лише матеріальну (музеї, архіви, театри, пам’ятники) та нематеріальну культурну спадщину (традиції, фольклор, пісні тощо), а й людей - носіїв цих традицій, професійних митців, культурних менеджерів та інших професіоналів сектору, які формують ідентичність української культури», - зазначили в УКФ.
Водночас там наголосили, що сьогодні війна в Україні вимагає нової актуальної місії Українського культурного фонду та об’єднання зусиль заради збереження культурної спадщини українського народу. Тому фонд розпочинає фандрейзингову кампанію та закликає приватних, закордонних та філантропічних партнерів долучитися до ініціативи.
Український культурний фонд пропонує: підтримати працівників сфери культури, які залишились в Україні і потребують термінового забезпечення базового рівня життя та безпеки (формат - стипендії); культурно-мистецькі проєкти, спрямовані на популяризацію української культури за кордоном, реалізацію проєктів в Україні (формат - гранти); українські медіа; діяльність УКФ, спрямовану на адміністративні витрати фонду.
Детально про алгоритм підтримки української культури та УКФ за посиланням.
24 лютого росія розпочала повномасштабну війну проти України і всієї Європи. російські окупанти продовжують безжально нищити українську культурну спадщину, публічно заявляючи, що української культури немає і не було. Вони продовжують обстрілювати та грабувати українські музеї, нищити українські театри та картинні галереї.
Фото з відкритих джерел