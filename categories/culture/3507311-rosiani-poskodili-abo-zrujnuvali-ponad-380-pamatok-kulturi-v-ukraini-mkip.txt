На сьогодні зафіксовано понад 380 випадків руйнування або пошкодження російськими загарбниками пам’яток культурної спадщини на території України.

Про це повідомила заступниця міністра культури та інформаційної політики Анастасія Бондар на брифінгу у Медіацентрі Україна – Укрінформ.
"На сьогодні зафіксовано вже більше 380 випадків руйнувань або пошкоджень наших пам’яток архітектури, археології, релігії та історії", сказала вона.
У цьому зв'язку Бондар нагадала про проєкт Сulturecrimes, у межах якого збирається інформація про об’єкти, які постраждали від дій російської армії.
“Цей ресурс дуже допомагає нам не тільки збирати інформацію про пошкоджені об’єкти, а й розуміти взагалі ступінь зруйнованості, а значить - і планувати майбутню відбудову та використовувати цю інформацію в майбутніх міжнародних судах”, - сказала заступниця міністра.
Як повідомлялося, Міністерство культури та інформаційної політики фіксує злочини росіян проти культурної спадщини за допомогою національної платформи culturecrimes.mkip.gov.ua.