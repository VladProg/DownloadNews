Творці представили офіційний трейлер стрічки «Я, Ніна», який вийде на великі екрани кінотеатрів 7 вересня.

Про це Укрінформу повідомили в кінокомпанії «Артхаус Трафік».

«Трейлер знайомить глядачів із головною героїнею - сильною особистістю, красивою та успішною телеведучою Ніною Сокіл (прототипом цього образу стала Яніна Соколова, чия особиста історія стала натхненням для створення фільму). У житті головної героїні є все, про що тільки можна мріяти: любов, кар’єра, прихильники. В одну мить фатальна новина руйнує все, до чого зірка так довго йшла. Саме ця перешкода змусить її зрозуміти, хто вона насправді, і що є найважливішим у житті», - розповіли у кінокомпанії.
У трейлері звучить пісня «Сьомий день» рокгурту «Друга Ріка». Ця композиція стала офіційним саундтреком стрічки. Фронтмен гурту Валерій Харчишин з’являється у фільмі в камео.
Режисеркою фільму є Марися Нікітюк, відома своєю попередньою стрічкою «Коли падають дерева» - учасницею Берлінале та найкращим дебютом 2018 року за версією Національної премії кінокритиків «Кіноколо».
У головній ролі дебютувала психологиня, блогерка й акторка Ксенія Хижняк. Також у фільмі зіграли Олексій Тритенко («Мирний-21», «Я працюю на цвинтарі»), який нині служить у ЗСУ, Максим Панченко(«Червоний. Без лінії фронту»), Ігор Колтовський («Погані дороги», «І будуть люди», «Червоний»).
Над картиною працювала зіркова команда кінематографістів. Оператор-постановник - володар «Срібного ведмедя» Берлінале Сергій Михальчук («Довбуш», «Дике поле», «Поводир»), який з початком повномасштабного вторгнення став військовослужбовцем. Нещодавно про нього вийшла документальна стрічка «Культура vs Війна». Композитор - один із найзатребуваніших професіоналів в українському кіно Антон Байбаков, який має досвід роботи над фільмами «Залізні метелики», «Віктор_Робот», «Брама». Режисер монтажу - Іван Банніков(«Люксембург, Люксембург», «Земля блакитна, ніби апельсин», «Коли падають дерева»), який також долучився до лав ЗСУ. Продюсерки: Яніна Соколова та Юлія Сінькевич.
Світова прем’єра картини відбулася на Tallinn Black Nights Film Festival, який входить до переліку 15 найпрестижніших кінофестивалів у світі. Також стрічку показали на другому за обсягом та значенням фестивалі Німеччини - Filmfest München. «Я, Ніна» був фільмом-відкриттям міжнародного кінофестивалю «Миколайчук OPEN», на якому відбулася українська прем’єра картини.
Фільм є українсько-німецькою копродукцією виробництва компанії «Яніна Соколова Продакшен». Картина створена за підтримки Державного Агентства України з питань кіно, фонду Nordmedia та Українського культурного фонду.