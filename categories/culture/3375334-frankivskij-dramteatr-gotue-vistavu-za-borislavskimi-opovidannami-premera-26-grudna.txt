Івано-Франківський драмтеатр доповнив свій репертуар виставою за «Бориславськими оповіданнями» Івана Франка «Навернений Грішник» режисера Назарія Паніва.

Про це в Івано-Франківську на пресконференції з приводу прем’єрної постановки розповів директор і художній керівник Івано-Франківського драмтеатру, народний артист України Ростислав Держипільський, передає кореспондент Укрінформу.
«Режисер Назар Панів підійшов до мене з «Бориславськими оповіданнями»… Зізнаюсь, вони мене вразили, бо і зараз є надзвичайно актуальними, особливо коли ухвалили закон про земельну реформу. Мене вразив той жах, який відбувався наприкінці 19 століття, коли у Бориславі знайшли нафту і люди тоді могли перетворитися з господаря на жебрака на своїй землі… Усе це є в нашій виставі «Навернений Грішник», яка стала четвертою роботою режисера Назарія Паніва і доповнила наш репертуар», - запевняє Держипільський.
За його словами, постановка «Навернений Грішник» розповідає про те, як у загальній глобалізації вберегти себе й українську націю. Сам режисер Панів зізнається, що ця постановка є даниною місту Бориславу, звідки він сам родом, та Івано-Франківську, де він нині служить театру.
«Навернений Грішник» - це антиутопія, і на сценічних майданчиках такий жанр зустрічається дуже не часто. Сам Франко його диктує, бо у своїх оповіданнях він постійно наголошує на тому, що є вибір, що буде і в нашій виставі», - зазначає Панів.
Він додає, що найскладніше у роботі над постановкою було відмовитись від окремих франкових розділів, аби антиутопія ожила на сцені. У роботі з акторами довелось працювати, експериментуючи і вдень, і вночі. Режисер стверджує, що творчість Франка настільки складна і цікава, що від неї важко відволіктися.
Прем’єрні покази постановки «Навернений Грішник» відбудуться на сцені Івано-Франківського драмтеатру 26 та 28 грудня. Особливу атмосферу створять світлини старого Борислава 19-20 століття, які режисеру надав краєзнавець Ігор Романюк.
Як повідомляло агентство, Івано-Франківський драмтеатр передали із комунальної у державну власність.
Іван Франко упродовж своєї понад 40-літньої творчої активності працював як оригінальний письменник (поет, прозаїк, драматург) і перекладач, літературний критик і публіцист, багатогранний науковець — літературо-, мово-, перекладо- й мистецтвознавець, етнолог і фольклорист, історик, соціолог, політолог, економіст, філософ. Усього за життя Франка окремими книгами та брошурами було понад 220 видань, у тому числі понад 60 збірок його оригінальних і перекладних творів різних жанрів.