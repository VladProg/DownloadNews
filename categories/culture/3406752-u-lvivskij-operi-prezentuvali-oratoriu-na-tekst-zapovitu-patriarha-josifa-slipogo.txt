У Львівській опері представили прем’єру ораторії українського композитора Ігоря Щербакова на текст заповіту Йосифа Сліпого «Великого бажайте!» з нагоди 130-річчя Патріарха.

Про це повідомляє пресслужба Львівської ОДА, передає Укрінформ.
«Сьогодні, у часі великої гібридної війни, яка триває вже 8 років, такі постаті, як Патріарх Йосиф, стають нам прикладом, а також опорою у дні сумнівів та тривоги. Він – один з тих, хто пройшов крізь жорстокі репресії тоталітарного режиму і не зрадив совісті й власного народу. Приклад його служіння Богу й Україні є зразком правильного життєвого шляху», - зазначив заступник голови Львівської ОДА Іван Собко.






У Львівській опері презентували ораторію на текст заповіту Патріарха Йосифа Сліпого / Фото: Львівська ОДА






















Ораторію у Львівській опері виконали хор та камерний оркестр Заслуженої академічної капели «Трембіта» та симфонічний оркестр оперної студії Національної музичної академії ім. М. Лисенка. Під час концерту глядачі могли спостерігати відео іконописних робіт.
Разом з тим у Львівській опері відзначили 20-ту річницю єпископських свячень учня та послідовника Йосифа Сліпого, архієпископа та митрополита Львівського УГКЦ Ігоря Возьняка.
«Дуже важливо відчувати особливо в такі непрості часи, як сьогодні, підтримку церкви, яка в різний час завжди мала найбільші довіру і підтримку в людей. Такі ж довіру і підтримку маєте Ви! Повсякдень пам’ятаємо і шануємо Вас! Дякуємо за можливість отримувати мудрі поради», - привітав митрополита Собко.
Верховний архієпископ Йосиф Сліпий — єпископ Української греко-католицької церкви, кардинал Римо-католицької церкви народився 17 лютого 1892 у с. Заздрість Тернопільської області. У квітні 1945 р. радянська влада заарештовує весь єпископат греко-католицької церкви, що перебував на території УРСР. Серед високого духовенства був і митрополит Йосиф Сліпий. Впродовж майже 20 років його перевозили з табору в табір. Задіявши всі можливі дипломатичні зв’язки, Ватикан як Римська апостольська столиця таки домігся звільнення митрополита. Також до цієї акції долучився президент Америки Дж.Ф. Кеннеді. 12 січня 1963 року рішенням Верховної Ради СРСР митрополита Йосифа Сліпого було звільнено з умовою, що він залишить Радянський Союз. 9 лютого 1963 він прибув до Риму, оселився у Ватикані. Митрополит Йосиф на Вселенському соборі Католицької церкви у Ватикані запропонував створити патріархат Української Католицької Церкви. У Римі за його сприяння побудовано Собор святої Софії. 7 вересня 1984 року Йосиф Сліпий помер у Римі. У серпні 1992 року прах кардинала перепоховали із собору святої Софії в Римі до крипти собору св. Юра у Львові.