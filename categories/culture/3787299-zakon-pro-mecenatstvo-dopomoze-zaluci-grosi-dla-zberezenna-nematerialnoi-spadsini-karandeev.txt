Очільник Міністерства культури та інформаційної політики Ростислав Карандєєв вважає, що ухвалення закону про меценатство допоможе залучити додаткові джерела фінансування для кращого функціонування сфери нематеріальної культурної спадщини.

Як передає Укрінформ, про це т. в. о. міністра культури та інформаційної політики сказав під час круглого столу «Традиційні ремесла: заради миру та соціальної злагоди», повідомляє пресслужба МКІП.
«Збереження нашої нематеріальної спадщини – серед викликів сьогодення. Маємо максимально долучити до цього процесу однодумців. Принаймні тих, хто готовий підтримати, й тих, хто буде реалізовувати завдання на практиці. Бізнес готовий допомагати, але хотілося б, щоб це був цілий соціальний рух. Соціально відповідальний бізнес має долучатись до такої філософії навіть під час війни. Нам важливо запропонувати стратегію інтересу бізнесу в цій допомозі. Тому важливо завершити роботу з розробки закону про меценатство», – зазначив Карандєєв.

Він підкреслив, що закон допоможе залучити додаткові джерела фінансування для кращого функціонування сфери нематеріальної культурної спадщини, що сприятиме укріпленню зв’язків майстрів з бізнесом задля розвитку галузі.
Водночас Карандєєв наголосив, що українська нематеріальна культурна спадщина – це частина культурної дипломатії.






Круглий стіл «Традиційні ремесла: заради миру та соціальної злагоди» / Фото: МКІП






















Під час заходу експерти обговорили основні виклики та перспективи, пов’язані з охороною нематеріальної культурної спадщини не тільки на національному, а й на міжнародному рівнях. Йшлося також про можливість громад оцінити збитки, завдані війною, а також перспективи повоєнного відновлення.
Як повідомлялося, Міністерство культури та інформаційної політики переглядає статус ще 14 нерухомих пам'яток національного значення, які можуть бути вилучені з Державного реєстру нерухомих пам’яток культурної спадщини національного значення.