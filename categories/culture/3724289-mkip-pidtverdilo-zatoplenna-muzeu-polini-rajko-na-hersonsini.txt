Підтвердилася інформація про руйнування в тимчасово захоплених Олешках Херсонської області будинку-музею української художниці Поліни Райко, який затопило внаслідок підриву російськими військами Каховської ГЕС.

Про це Міністерство культури та інформаційної політики України повідомило у Телеграмі, передає Укрінформ.

Як зауважили у МКІП, раніше інформація про ймовірне затоплення будинку вже ширилася мережею. На той час підтвердити її можливості не було, оскільки оселя художниці розташована на тимчасово захопленій ворогом території.
"На жаль, інформація про руйнування будинку-музею Поліни Райко підтвердилася і вже є перші фото наслідків знищення країною-терористом одного з яскравих прикладів українського мистецства, що несло в собі історію", – зазначили у відомстві.
У міністерстві нагадали, що на стінах будинку Райко відтворила власну біографію, зобразивши портрети родини, а також улюблену символіку та птахів різних форм, кольорів і видів.
"Значення таких унікальних місць – ще одна демонстрація того, як росія намагається знищити українську культуру та історію", – підкреслили у МКІП.
Як повідомляв Укрінформ, через підрив росіянами греблі Каховської ГЕС у Херсонській і Миколаївський областях до зони ризику потрапили 147 закладів культури та мистецької освіти.
Фото: МКІП, Facebook