У Верховній Раді відбувся камерний концерт Kyiv Symphony Orchestra. Музиканти виконали два твори – "Щедрик" в обробці Маршала Файна на музику Миколи Леонтовича та Другу симфонію Максима Березовського.

Як повідомляє кореспондент Укрінформу, музичне дійство відбувалося в кулуарах другого поверху.
"Ми сьогодні зіграли Другу симфонію Максима Березовського – українського класика і, можна сказати, світового композитора. Він – справжня скеля класичної української музики, класичного українського бароко. Окрім цього, зіграли "Щедрика" Леонтовича. Це справжній світовий хіт. Обробок "Щедрика" дуже велика кількість. Цей твір у душі кожного українця, тому ми намагаємося передати запал від нього до наших слухачів", – розповів у коментарі агентству диригент оркестру Іван Стецький.
За його словами, колектив готувався до виконання відповідних двох творів упродовж тривалого часу. "Ми працювали над цією музикою, і я можу сказати, що вона дуже жива, дуже вогняна та безперечно чіпляє", – додав диригент.

Kyiv Symphony Orchestra – музичний колектив, що з 1979 року базується в Києві.
П'ятниця, 17 грудня, є останнім пленарним днем у Верховній Раді у цьому році.
Фото: censor.net