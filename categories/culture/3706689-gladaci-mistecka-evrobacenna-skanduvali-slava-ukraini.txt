Тисячі глядачів скандували “Слава Україні” в містечку “Євробачення” на історичному березі річки в Ліверпулі.

Про це повідомляє Укрінформ із посиланням на британське інформагентство PA Media.
“Тисячі людей скандували “Слава Україні” разом з українським гуртом під час запального виступу в містечку “Євробачення” на історичному березі річки в Ліверпулі”, - йдеться у повідомленні.
Зазначається, що український гурт Go_A, заснований у 2012 році, представляв Україну на пісенному конкурсі Євробачення у 2021 році із піснею “Шум”, посівши п'яте місце.
У Ліверпулі на бульварі Пір-Хед в рамках вечора музики з охопленої війною України різні музиканти вийшли на сцену. Серед них були рок-гурт Антитіла та електронний дует Tvorchi, які цього року представлятимуть Україну на Євробаченні.
Під час заходу сонця над річкою Мерсі, солістка гурту Go_A Катерина Павленко закликала присутніх обійнятися.
Серед глядачів було багато дітей. Деякі діти, загорнуті в українські прапори, сиділи на плечах у дорослих, або були одягнуті в кепки і футболки в національних синьо-жовтих кольорах.
Павленко назвала Ліверпуль прекрасним містом, але закликала глядачів “не забувати, чому ми сьогодні тут”. “Сподіваюся, ви пам'ятаєте про біль українців”, - додала вона.
Під час однієї з пісень співачка закликала гдядачів стати в коло і водити хоровод під ритм музики бас-гітари.
Наприкінці виступу гурту Go_A Павленко звернулася до присутніх: “Я виступаю на сцені, щоб принести людям радість, але зараз українці відчувають біль”, після чого вона назвала росію “терористичною державою”.
Після заключної пісні “Шум”, з якою гурт виступав у фіналі Євробачення, Павленко закликала аудиторію приєднатися до її скандування “Слава Україні” і “Героям слава”,
Музика Go_A поєднує в собі такі стилі як ейсід-хаус, техно та традиційні українські мелодії.
Як повідомляв Укрінформ, гурт TVORCHI, що цьогоріч представляє Україну на Євробаченні, на церемонії відкриття конкурсу підтримав збір на порятунок передчасно народжених українських дітей.

Фото: PA Media