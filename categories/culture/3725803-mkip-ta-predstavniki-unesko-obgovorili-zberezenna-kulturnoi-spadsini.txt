Заступниця міністра культури та інформаційної політики Катерина Чуєва у рамках засідання дорадчої групи донорів Фонду UNESCO Heritage Emergency Fund в Парижі обговорила з представниками ЮНЕСКО актуальні питання збереження культурної спадщини України.

Як передає Укрінформ, про це повідомляє МКІП.

Зазначається, що Чуєва провела низку робочих зустрічей з представниками ЮНЕСКО, зокрема з директором Центру Всесвітньої спадщини ЮНЕСКО Лазаре Еллунду Ассомо.
Засідання Дорадчої групи донорів очолили співголови: заступник генерального директора ЮНЕСКО Ернесто Оттоне та очільник представництва Норвегії при ЮНЕСКО Халвор Хвідеберг.
Оттоне зазначив, що досвід України підтвердив необхідність розробки нових механізмів надання та координації допомоги, оскільки вперше виникла ситуація, коли Фонд надає допомогу під час війни, а не у постконфліктний чи післявоєнний період.

Під час засідання був розглянутий звіт Фонду за 2022 рік, котрий буде перекладено всіма офіційними мови ООН, крім російської.

Основні донори Фонду, що були присутні на заході, зокрема Норвегія, Естонія, Канада, Катар та Князівство Монако, підтвердили готовність продовжувати надавати підтримку Україні.
Чуєва від імені Міністерства культури та інформаційної політики висловила вдячність за підтримку, яку Україна отримала і продовжує отримувати від ЮНЕСКО та держав-учасниць Конвенції.
Вона зауважила, що жодна країна не здатна самотужки подолати виклики, котрі постають, якщо війна приходить на її землю».
«Досвід України підтверджує, що світ не залишив нас сам на сам у цій боротьбі. Ми віримо у дієвість міжнародних організацій і ефективність взаємної підтримки та співпраці. Численні проєкти, які були започатковані протягом останнього року у сфері матеріальної та нематеріальної спадщини за підтримки ЮНЕСКО та інших міжнародних партнерів, як всередині, так і за межами України, надають впевненість українцям у підтримці й наснагу долати виклики воєнного часу», - підкреслила Чуєва.
Вона зазначила, що «все те, що ми робимо зараз, створює підґрунтя для розбудови сталого громадянського суспільства, професійних спільнот та нової моделі захисту і управління національною спадщиною. Це не тільки допомога тут і зараз, це інвестиції в майбутнє. Ми готові поділитися набутим досвідом та сподіваємося, що одного дня Україна зможе сама надавати допомогу тим, хто її потребує».
Heritage Emergency Fund – це механізм нецільового фінансування, за участю багатьох донорів, який був заснований ЮНЕСКО в 2015 році з метою надання організації можливості швидко та ефективно реагувати на надзвичайні ситуації, спричинені конфліктами та катастрофами.

Це один з ключових фондів ЮНЕСКО, який з самого початку повномасштабного вторгнення росії на територію України активно мобілізувався для підтримки заходів реагування на надзвичайні ситуації з метою захисту культурної спадщини та культурного розмаїття в Україні.

Фонд підтримав 14 проєктів в сфері культурної спадщини в Україні, зокрема ті, що стосуються цифрової трансформації, збереження матеріальної та нематеріальної спадщини, підтримки жінок-мисткинь та фахівців у галузі культурної спадщини, а також боротьби з незаконним обігом української культурної спадщини та іншими сферами.

Як повідомляв Укрінформ, міністр культури та інформаційної політики Олександр Ткаченко обговорив з міністром культури та спорту Іспанії Мікель Ісета Лоренсо співпрацю у відновленні української культурної спадщини, протидію незаконній торгівлі культурними цінностями та можливу участь України в наступному засіданні Ради міністрів культури ЄС.
Фото: МКІП