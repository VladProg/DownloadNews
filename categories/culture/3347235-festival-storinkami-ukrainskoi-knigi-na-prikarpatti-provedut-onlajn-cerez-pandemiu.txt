На Прикарпатті через пандемію коронавірусу фестиваль-презентація «Сторінками української книги» відбудеться у форматі онлайн.

Як передає Укрінформ, про це повідомляє Івано-Франківська ОДА.
«На відзначення Дня української писемності та мови в рамках виконання регіональної цільової програми підтримки книговидання уже 8 рік поспіль традиційно проходить фестиваль-презентація сучасної української книжкової продукції «Сторінками української книги». Цьогоріч пандемія коронавірусу внесла корективи в його організацію, тому заходи проходитимуть в онлайн-форматі», - йдеться у повідомленні.

Зазначається, що заходи фестивалю пройдуть на ресурсах обласних ЗМІ з 8 до 11 листопада. Планують презентації нових видань та інтерв’ю з письменниками Прикарпаття.

В ОДА зауважили, що у 2021 році за кошти обласного бюджету надруковані та придбані 28 видань загальним накладом дев'ять тисяч примірників.

«Профінансовано твори світлої пам’яті лауреатів національної премії ім. Т Шевченка Степана Пушика і Василя Портяка. Вийшли друком книги цьогорічних ювілярів - Ярослава Ясіньського та Неоніли Стефурак, а також наших письменників Ольги Деркачової, Степана Процюка, Василя Нагірняка, Марії Дзюби, Юрія Винничука. У рамках програми побачили світ твори класиків Михайла Ломацького, Леся Мартовича, відомих науковців Ольги Слоньовської, Степана Хороба, Миколи Лесюка, Володимира Качкана, Петра Сіреджука, Романа Горака», - додали в Івано-Франківській ОДА.
Тут обіцяють, що всі книжкові новинки надійдуть в бібліотеки Прикарпаття.
Як повідомляло агентство, Івано-Франківська область з 30 жовтня увійшла в "червону" зону епіднебезпеки.
Фото в тексті: if.gov.ua