Стрічка режисера Дениса Тарасова «БожеВільні» отримала приз глядацьких симпатій на Варшавському міжнародному кінофестивалі.

Про це повідомило Державне агентство з питань кіно у Фейсбуці, передає Укрінформ.
Зазначається, що дебютний фільм режисера Тарасова «БожеВільні», світова премʼєра якого відбулась 13 жовтня, отримав приз глядацьких симпатій у категорії «Художні фільми».
Сюжет фільму «БожеВільні» (Diagnosis: Dissent) знайомить глядача з долею людей, яким довелося жити в СРСР в 70-ті роки ХХ сторіччя, саме в той час, коли на його теренах набирало чергових обертів переслідування громадян за справедливе прагнення до свободи та демократії. Зокрема, у ті роки «каральна психіатрія» - «винахід» каральних радянських органів - досягла небачених масштабів.

Стрічка розповідає історію простої молодої людини, яку запроторили до психіатричної лікарні через любов до забороненої в ті часи західної рок-музики.
Головну роль у фільмі виконав Костянтин Темляк. Також у стрічці знялися Ірма Вітовська, Сергій Калантай, Остап Ступка, Віталій Салій, Наталія Бабенко, Андрій Мостренко, Павло Костіцин, Сергій Кисіль, Анастасія Пустовіт, Дмитро Олійник, Євген Черников, Олег Стефан, Артем Мартинішин, Олесь Каціон, Олег Стальчук, Віктор Жданов.
Фільм створили ТОВ «Спільна перемога продакшн», FILM.UA Group, Національна кінематека України, Mountain Bear Production за підтримки Державного агентства України з питань кіно.
Як повідомляв Укрінформ, прем’єра історичної драми «БожеВільні» / Diagnosis: Dissent» відбулася у межах Варшавського міжнародного кінофестивалю.
Зйомки стрічки «БожеВільні» завершені влітку 2021 року. Проходили вони в Києві у психіатричній лікарні ім. Павлова, на території якої художник-постановник Іван Тищенко відтворив поверх та подвір'я клініки відповідно до часу.
Фото: Держкіно