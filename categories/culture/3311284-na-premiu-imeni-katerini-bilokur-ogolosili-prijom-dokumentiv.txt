Державне агентство з питань мистецтв та мистецької освіти починає приймати документи на здобуття премії імені Катерини Білокур.

Про це Укрінформу повідомили у пресслужбі Держмистецтв.
«Прийом документів здійснюється з 10 вересня до 1 листопада 2021 року. На здобуття премії подається твір (цикл творів), що створений та оприлюднений протягом останніх п’яти років, але не пізніше ніж за три місяці до його подання на здобуття премії, має позитивні рецензії у мистецтвознавчій літературі, засобах масової інформації», - ідеться в повідомленні.
Як зазначається, відбір творчих робіт претендентів здійснюються за такими критеріями: володіння художніми техніками народного (декоративно-ужиткового) мистецтва; використання у декоративному живописі технік та технологій, художньо-мистецьких прийомів на високому мистецькому рівні; участь у всеукраїнських, міжнародних виставках народного, декоративно-ужиткового мистецтва, художніх симпозіумах, етномистецьких святах тощо; участь у заходах з відродження, розвитку та популяризації національного мистецтва.
Пропозиції щодо претендентів на здобуття премії вносяться інститутами громадянського суспільства, що спрямовують свою роботу на підтримку культури та мистецтва, підприємствами, установами, організаціями усіх форм власності та навчальними закладами сфери культури і мистецтва.
Подавати документи слід на адресу Держмистецтв (вул. Б. Грінченка, 1, м. Київ, 01001).
Премія присуджується щорічно до дня народження Катерини Білокур — 7 грудня майстрам народного мистецтва за твір (цикл творів), що відзначаються автентичністю та високою професійною майстерністю. Грошова винагорода – 20 тис. грн.
Всі деталі за посиланням.