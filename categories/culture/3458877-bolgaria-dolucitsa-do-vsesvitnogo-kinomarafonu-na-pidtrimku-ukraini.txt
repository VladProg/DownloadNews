Всесвітній CinemAid Ukraine Charity Film Marathon відбудеться 18 - 20 квітня у столиці Болгарії Софії.

Як передає Укрінформ, про це повідомляє пресслужба Держкіно.
«У міському інституті культури "Надія" в межах кіномарафону глядачі побачать створені за підтримки Держкіно повнометражні фільми "Мої думки тихі" й "Шляхетні волоцюги" та короткометражні стрічки альманаху "Все починається в Києві", - ідеться в повідомленні.
Як зазначається, кінопокази відбуватимуться українською мовою з болгарськими субтитрами.
Всі зібрані кошти будуть спрямовані на технічну підтримку кіноекспедиції з фільмування життя й боротьби українців за свободу під час війни від відомої кіноспільноти "Жовтий автобус".
Головний герой ліричної комедії Антоніо Лукіча "Мої думки тихі" звукорежисер і композитор Вадим має безліч невдач у роботі та особистому житті, але отримує шанс розпочати все спочатку.
Події музичної комедії Олександра Березаня "Шляхетні волоцюги" відбуваються у Львові у 1938-1939 роках. Це історія батярів Боді та Мірека, що живуть із гаслом "Любити Львів, жінок та жарти". Аби життя було яскравим, вони вдаються до авантюр. Однак все стає значно заплутанішим, коли друзям доводиться стати опікунами дівчини, на яку одночасно полюють НКВС та нацисти.
Добірка короткометражних фільмів "Все починається в Києві" присвячена українській столиці та її мешканцям. Глядачі побачать стрічки "Анна" Олеся Саніна, "Травень" Віктора Придувалова, "Клоун" Олександра Кирієнка, "Звичайний ранок" Кадіма Тарасова, "Урок" Михайла Іллєнка, "На краю" Олександра Ітигілова та "Прощена неділя" Олександра Кирієнка. Фільми екранізовано в межах проєкту "Дивись українське".
Захід відбудеться під патронатом Посольства України в Болгарії за підтримки мерії Софії, міського культурного інституту "Надія" та Спілки українських організацій "Мати Україна". Співорганізатори з української сторони є КП "Київкінофільм" та Асоціація "Дивись українське!".
Як повідомляв Укрінформ, CinemAid Ukraine Charity Film Marathon розпочався 31 березня у столиці Туреччини Анкарі показом фільму Михайла Іллєнка "Толока".
CinemAid Ukraine Charity Film Marathon – серія показів українського кіно за кордоном на підтримку України. Благодійний кіномарафон ініційований Державним агентством з питань кіно спільно з Українською кіноакадемією, Асоціацією "Дивись українське", Українською Кіноасоціацією, ГО "УкрКіноФест", ГО "Спілка підприємців теле та кіноіндустрії", ГО "Нарешті", КП "Київкінофільм", БО БФ "Двері" та ГО "Центр розвитку креативних індустрій".