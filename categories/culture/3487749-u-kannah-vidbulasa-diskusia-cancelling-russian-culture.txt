На Каннському кіноринку Marché du Film 19 травня відбулася дискусія Cancelling Russian Culture: Cinema as an Instrument of Russian Propaganda and War.

Як передає Укрінформ, про це повідомляє пресслужба Держкіно.
«Це івент, спрямований на подолання наслідків багаторічної діяльності російської кіноіндустрії зі спотворення та дегуманізації образу України та українців. Учасники події, організованої Національним павільйоном України за підтримки Американського павільйону, навели аудиторії вагомі аргументи про неприпустимість під час розв’язаної росією війни давати можливість представникам країни-агресора бути присутніми на міжнародній культурній арені», - ідеться в повідомленні.
Модератор події кінопродюсер та засновник кінокомпанії F Films Андрій Фесяк нагадав, що "у той час, поки люди у світі дивляться кіно, в Україні ворог руйнує міста й кінотеатри в них". Він наголосив, що культура загалом – і кіно зокрема – завжди була ідеологічною зброєю, котру росія роками використовувала для нав’язування наративів антиукраїнської шовіністичної пропаганди.


Як наочний аргумент представникам світової та української кіноіндустрії, дипломатичних кіл, журналістам, представили відеоролик із кричущими фрагментами популярних російських фільмів, що готували глядачів до кривавої війни з Україною, заперечували її існування, зображали українців "нацистами" та ворогами рф.
Голова Державного агентства України з питань кіно Марина Кудерчук нагадала про численні петиції та звернення агентства та Української кіноакадемії до світового кінематографічного співтовариства із закликом до бойкоту російського кінематографа.
Зокрема Кудерчук наголосила, що Держкіно багато разів зверталося до Каннського кінофестивалю та Міністерства культури Франції стосовно неприпустимості участі російського аудіовізуального контенту у кінофестивалі під час війни, розв'язаної росією проти України. І хоча оргкомітет фестивалю зрештою ухвалив рішення про відмову приймати офіційні делегації або представників, пов'язаних із урядом рф, він залишив у конкурсній програмі фільм російського режисера Кирила Сєрєбрєннікова "Дружина Чайковського", аргументуючи це опозиційністю режисера до російської влади.


Історичного аспекту необхідності культурного бойкоту торкнувся артдиректор Київського міжнародного кінофестивалю "Молодість" Андрій Халпахчі. Він підкреслив необхідність зміщення фокусу з російської культури в першу чергу в самій Україні, навів приклади виключення фільмів країни-агресора з програм інших фестивалів і наголосив на необхідності культурної деокупації.
«Після розпаду СРСР неможливо було облаштувати українські посольства в країнах Європи, оскільки росія привласнила всі радянські посольства на цих територіях. Те ж саме відбувалося у галузі дистрибуції західних фільмів – російські компанії купляли права на всі ексрадянські території: Україну, Грузію тощо. І навіть через економічний аспект заморожували для деяких авторських фільмів можливість бути показаними в Україні – буцімто невигідно. Тобто росія окупувала все. Сьогодні ми маємо відділення великих компаній в Україні, але центральні регіональні офіси все одно залишаються у москві і саме там вирішують, коли будуть релізи в Україні. Це має змінитися», - наголосив Халпахчі.
Своєю чергою радник Посольства України у Франції Вікторія Гуленко акцентувала на у необхідності повної відміни участі представників росії у будь-яких світових подіях суспільного значення - не лише у кінофестивалях, але й спортивних змаганнях, закордонних виступах російських музикантів та артистів тощо, оскільки це так само пропагує наративи рф і зміщує акценти з їхньої колективної відповідальності за агресію проти України.
Зокрема вона нагадала про те, що Європейська мовна спілка вже наступного дня після повномасштабного нападу рф на Україну відсторонила країну-агресора від участі в Євробаченні, і зазначила, що так само мав би вчинити і Каннський кінофестиваль.
«Позиція Канн щодо Сєрєбрєннікова викликає подив, оскільки біографія режисера щільно пов’язана із владиславом сурковим, що працював у путінській адміністрації. До фінансування робіт режисера долучався Фонд Суркова. І це тоді, коли загальновідомо, що саме Сурков – архітектор російської пропагандистської машини, робота якої була тригером початку війни на Донбасі 2014 року. Щодо безпосередньо фільму "Дружина Чайковського", то він профінансований приватним фондом "Кінопрайм" Романа Абрамовича, котрий зараз перебуває під європейськими санкціями», - сказала Гуленко.
Виконавча директорка Української кіноасоціації Вікторія Ярмощук наголосила на необхідності повного відмежування країни-агресора від доступу до світового кіноринку. Вона закликала припинити будь-який бізнес із суб’єктами підприємницької діяльності рф, зупинити дистрибуцію та ліцензування контенту для території росії, адже кошти, котрі завдяки цьому заробляють російські дистрибутори, кінотеатри, кіновиробники, згодом через податки фактично йдуть на фінансування страшної війни проти мирного населення Європи, а також на продовження роботи російської пропагандистської машини.
Зазначається, що 20 травня на кіноринку Marché du Film Національний павільйон України представить презентацію Discover Ukraine. Подія буде сфокусована на можливостях міжнародної співпраці з нашою кіноіндустрією та питаннях підтримки її роботи під час війни.
Як повідомлялося, 17 - 28 травня проходить 75-ий Каннський кінофестиваль.
Каннський міжнародний кінофестиваль став однією з майже 100 світових культурних інституцій, закладів та подій, які припинили будь-яку співпрацю з культурними та креативними секторами у рф.
Фото: Держкіно