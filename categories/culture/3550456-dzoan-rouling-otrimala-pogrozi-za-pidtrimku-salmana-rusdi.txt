Поліція Шотландії розслідує погрози, які у Твіттері отримала письменниця Джоан Роулінг, авторка "Гаррі Поттера"

Про це повідомляє BBC, передає Укрінформ.

Погрози надійшли після того, як Джоан Роулінг публічно підтримала письменника Салмана Рушді, котрий кілька днів тому пережив замах на вбивство.
Вона засудила напад і висловила сподівання, що Рушді незабаром одужає.

Як зазначається, невдовзі письменниця отримала повідомлення у Твіттері: "Не хвилюйся. Ти - наступна". Роулінг заявила, що погрозами вже зайнялася поліція.
З цього ж акаунту (його вже видалено) підтримували чоловіка, який напав на Рушді, уточнює BBC.
Як повідомлялося, 12 серпня під час літературного вечора в штаті Нью-Йорк на Рушді було скоєно напад. Чоловік атакував письменника на сцені, завдавши йому кількох ударів ножем.
75-річний Рушді дістав ножові поранення у шию та живіт. Його доправили гелікоптером у лікарню в місті Ері, штат Пенсильванія. Після багатогодинної операції Рушді під'єднали до апарата ШВЛ.
Поліція заарештувала нападника, 24-річного жителя Нью-Джерсі Хаді Матара.