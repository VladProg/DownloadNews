На Варшавському книжковому ярмарку українські видавці продали практично всі книжки.

Про це повідомляє Укрінформ із посиланням на Міністерства культури та інформаційної політики.
«На українському стенді, який цьогоріч працював під гаслом «Дякуємо, Польще», були представлені книжки, які розповідають про сучасну українську культуру, від 24 українських видавців. Всього за підтримки посольства України у Польщі до Варшави було доставлено близько 1800 українських книжок, практично всі були продані на ярмарку», - зазначили у відомстві.


Повідомляється, що основними відвідувачами та покупцями на українському стенді були саме українці, однак книжки українською купували й поляки, які почали вивчати мову або хотіли підтримати українське книговидання.
На відкритті заходу інавгураційну промову виголосила українська письменниця Оксана Забужко, яка цього року отримала почесну нагороду Варшавського книжкового ярмарку 2022 IKAR за тривалу присутність українського голосу за свободу та права людини у світовій літературі.

Загалом у найбільшому літературному заході Польщі взяло участь понад 500 видавців із 13 країн Європи: Польщі, Німеччини, Норвегії, Вірменії, Бельгії, Чехії, Франції, Іспанії, Румунії, Швейцарії, Угорщини та Великої Британії.
Організаторами заходу виступили Міністерство культури та інформаційної політики України, Український інститут книги, посольство України у Польщі, Український інститут, PEN Ukraine, Книжковий арсенал, Форум видавців.
Як повідомлялося, Варшавський книжковий ярмарок проходив у столиці Польщі 26-29 травня.
Фото: МКІП