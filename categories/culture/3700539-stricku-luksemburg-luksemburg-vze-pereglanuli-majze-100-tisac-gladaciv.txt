Фільм Антоніо Лукіча «Люксембург, Люксембург» вже зібрав понад 14 мільйонів гривень в прокаті, його переглянуло 93 878 глядачів.

Про це повідомляє пресслужба Державного агентства України з питань кіно, передає Укрінформ.
"Люксембург, Люксембург" режисера Антоніо Лукіча після другого вікенду прокату зібрав 6,59 млн грн, що майже на 1 мільйон гривень більше, ніж у стартові вихідні (12-17 квітня). Усього ж з 12 квітня фільм уже встиг заробити понад 14 мільйонів гривень, його переглянуло 93 878 глядачів", - йдеться у повідомленні.
Сюжет стрічки ґрунтується на історії братів-близнюків, які дізнаються, що їхній давно зниклий батько захворів у Люксембургу. Вони вирушають у подорож, аби побачити його востаннє.
Головні ролі у стрічці «Люксембург, Люксембург» зіграли учасники реп-гурту «Курган і Agregat» – брати Раміл та Аміл Насірови.
Як повідомлялося, у всеукраїнський прокат фільм «Люксембург, Люксембург» вийшов 13 квітня.