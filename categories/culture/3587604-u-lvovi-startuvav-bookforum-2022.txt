У Львові відкрився 29-й міжнародний Книжковий форум (BookForum), який проходитеме до 9 жовтня. Попри повномасштабну війну в країні Форум стає майданчиком для дискусій інтелектуалів з усього світу.

Як передає кореспондент Укрінформу, відкриття Форуму розпочалося з хвилини мовчання за загиблими цивільними та військовими у російсько-українській війні.


Привітання учасникам, організаторам і гостям 29-го Книжкового форуму від Президента України Володимира Зеленського зачитав керівник Львівської ОВА Максим Козицький.
У своєму привітанні Глава держави сказав, що вже більше, ніж півроку ми є свідками того, як російська агресія нищить наші території, українську культуру, мову, книгу як символ свободи і незламності нашого народу.
«Сьогодні, коли Збройні сили України мужньо боронять рідну країну від ворожої навали, для нас життєво необхідно зберегти національну культуру та ідентичність. Саме тому ми на всіх платформах доносимо світові правду про те, що відбувається зараз в Україні, про свавілля і злочини росіян проти людяності», - заявив Зеленський та подякував друзям і партнерам за те, що вони стоять разом з нами у цій війні, що стали амбасадорами України у боротьбі за свободу та демократичні цінності всієї Європи.
«Переконаний, що разом ми переможемо!», - наголосив у привітанні Зеленський.






У Львові розпочав роботу BookForum 2022 / Фото: 4studio



















Cпеціальний гість форуму - письменник Олександр Михед, солдат ЗСУ, підкреслив, що маємо вижити, аби свідчити і не дати забути про злочини росії: «Чим більше вони нас вб’ють, тим більше нас свідчитиме про їхнє зло».
У зв'язку із заходами безпеки цьогорічний Форум пройде в гібридному форматі: офлайн-дискусії з онлайн-трансляціями.
Основне завдання BookForum 2022 – на міжнародному рівні порушити питання покарання російських пропагандистів нарівні з військовими злочинцями та сприяти організації міжнародного трибуналу для замовників і виконавців найбільшої війни в Європі з часів Другої світової. Упродовж чотирьох днів гості Форуму шукатимуть зрозумілі алгоритми дій, дискутуючи на різні актуальні теми. Серед тем - як війна в Україні змінить Європу; про імперіалізм та ідентичність; про пропаганду та покарання пропагандистів.
У програмі Книжкового форуму також дискусії на теми «Любов і втрата»; «Жінки і війна»; «Мистецтво в час конфлікту»; «Імперіалізм та ідентичність»; «Ідея Європи»; «Гроші та культура: як культурні інституції стають російськими офшорами», «Журналісти та письменники на війні» та багато інших. Також пройдуть ранкові читання для дітей із Сашком Дерманським, публічні розмова Філіпа Сендса та Вікторії Амеліної, з Маргарет Етвуд тощо.
Один із найбільших літературних фестивалів світу проходить за підтримки Агентства США з міжнародного розвитку (USAID). Digital партнер Bookforum - Hay Festival (Велика Британія).