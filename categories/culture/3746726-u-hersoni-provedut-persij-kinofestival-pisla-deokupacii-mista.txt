На Kherson Film Fest, що стартує у середині серпня, покажуть 10 стрічок.

Про це інформує Державне агентство з питань кіно на сторінці у Фейсбуці, передає Укрінформ.

«Мистецьке життя Херсона не зупинити. І поява нового фестивалю в місті — це ознака відновлення громадського і культурного середовища. Наповнення його новими, життєствердними смислами й посилання. Ми непереможні й вільні, та у нас попереду багато роботи з відновлення міста», — підкреслив один з ініціаторів події, директор і художній керівник Херсонського обласного академічного театру ім. Куліша Олександр Книга.
До програми Херсонського кінофестивалю увійшло сім повнометражних та три короткометражні фільми. Зокрема, відкриють фестиваль стрічкою «Королі репу» Мирослава Латика, а закриватимуть - фільмом «Три жінки» Максима Мельника.
Також покажуть картини «Іван і Марта» Сергія Буковського, «Поема про море» Юлії Солнцевої та «Заповідник Асканія» Андрія Литвиненка.
Блок короткометражних фільмів складається з українських стрічок 2022 - 2023 років, а саме: «Велика маленька війна» Мирослава Латика, «ГКЧП» Аркадія Непиталюка, «Капітан Бровари» Едуарда Нечмоглода.
Серед дитячих фільмів презентують іспанську роботу «Душа команди» Роберто Буесо та нідерландсько-бельгійський фільм «Паця» Маші Гальберштад.
Херсонський кінофестиваль відбудеться в середині серпня. Вхід на всі покази – безплатний, за реєстрацією через соціальні мережі. З метою безпеки точний час та місце публічно не повідомляються.
Організаторами події також стали керівник кіноконцертної зали «Ювілейний» Юрій Коваль, кіножурналіст і програмний директор фестивалю Алекс Малишенко та продюсерка проєкту Анастасія Ларіна.
Концепт візуального стилю розробила дизайнерка Міжнародного фестивалю документального кіно про права людини Docudays UA Даша Подольцева.
Фестиваль проходить за підтримки Департаменту реалізації гуманітарної політики Херсонської обласної адміністрації.
Партнери: Arthouse Traffic, Чілдрен Кінофест, Ad Astra, Kristi Films, UP Hub, Довженко-Центр : Dovzhenko Centre, Ай К’ю, Поліґон Філм, 435 FILMS, Family Production. Інформаційна підтримка: Move in Movie.
Як повідомляв Укрінформ, українську драму La Palisiada й документальні фільми «Алое, фікус, авокадо і 6 драцен» та «Ми не згаснемо» презентують на 29-му Кінофестивалі у Сараєві 11-18 серпня.