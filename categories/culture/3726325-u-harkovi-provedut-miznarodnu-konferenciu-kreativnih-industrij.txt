У Харкові 27-28 червня відбудеться міжнародна конференція креативних індустрій «Харків. Культура. Залізобетон: виклики, можливості, перспективи».

Презентація ініціативи відбулася в пресцентрі Укрінформу.
"Ситуація, у якій ми знаходимося, вимагає від нас розв'язувати нагальні питання, зокрема, безпеки. Але нам варто замислитися про те, куди ми йдемо, якою ми бачимо нашу країну та культуру в майбутньому, якою ми хочемо показати Україну світові. Наша конференція, може, і не дасть якихось конкретних рішень, однак наше завдання проговорити ці питання, зібрати в одному полі різні напрямки культури", - сказала режисерка Харківського національного академічного театру опери та балету імені Миколи Лисенка/Схід Опера, кураторка міжнародної конференції креативних індустрій «Харків. Культура. Залізобетон: виклики, можливості, перспективи» Жанна Чепела.
За її словами, конференція збере представників креативних індустрій, зокрема, із галузей театрального мистецтва, музики, освіти, музеєзнавства, архітектури, моди. Захід передбачає онлайн та офлайн формати. Усі охочі можуть долучитися, заповнивши заявку на сайті.
Під час зустрічі українські креативники не лише озвучать нагальні проблеми, а й перейматимуть досвід закордонних колег, які долучаться онлайн.
Челепа зауважила, що митці Литовського національного театру опери та балету поділяться досвідом сепарації національної культури від нав'язаної Радянським Союзом. Водночас представники міланського Teatro del Buratto розкажуть про молодіжні програми.
"Ми вважаємо, що потрібно шукати формати взаємодії між культурними інституціями та молоддю", - підкреслила кураторка проєкту.
Також партнером конференції став Харківський національний педагогічний університет ім. Г.С. Сковороди - "освітній заклад, який попри значні ушкодження внаслідок бомбардувань, продовжує працювати".
Під час конференції працюватиме кілька секцій, включно з такими: "Нації – це нарації", "Місце української культури на світовій культурній мапі", "Стратегії розвитку українських креативних індустрій як складова частина загальної стратегії розвитку України: можливості та виклики", "Українська перемога та післявоєнні виклики".
Як підкреслив в.о. генерального директора-художнього керівника ХНАТОБ/Схід Опера Ігор Тулузов, українська культура нарешті позбулася комплексу меншовартості відносно російської, що дає можливість посісти нішу в галузево-бізнесовому напрямку, яку до цього в Європі посідала російська культура. Тому створення якісного національного продукту для України є одним із найважливіших завдань.
Проєкт реалізується у рамках Програми підтримки українських студій ім.Лисяка-Рудницького, Українського інституту та Фонду «Демократичні ініціативи імені Ілька Кучеріва» за фінансової підтримки міжнародного фонду «Відродження».