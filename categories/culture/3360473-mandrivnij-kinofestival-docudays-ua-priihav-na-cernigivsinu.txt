На Чернігівщині стартує XVIII Мандрівний міжнародний фестиваль документального кіно про права людини Docudays UA.

Про це повідомляється у надісланому кореспонденту Укрінформу пресрелізі.
"01 грудня розпочинається XVIII Мандрівний міжнародний фестиваль документального кіно про права людини Docudays UA у Чернігівській області. Він відбудеться у комбінованому форматі: онлайн - на платформі DOCUSPACE - та офлайн", - ідеться у повідомленні.
Організатори зазначають, що демонстрація 12 кращих документальних стрічок, створених упродовж останніх двох років, відбудеться у п'яти містах та містечках Чернігівщини. Майданчиками для показів та обговорень фільмів стануть кінотеатри, будинки культури, школи, вищі навчальні заклади, кіноклуби Docudays UA, бібліотеки, установи Державної кримінально-виконавчої служби України та інші локації. Усі фестивальні офлайн-події відбуватимуться з дотриманням карантинних норм.
У межах фестивалю пройдуть також онлайн-кінопокази та просвітницькі заходи. Глядачі зможуть поспілкуватися з запрошеними правозахисниками, експертами в різних сферах, діячами культури.
За інформацією, розміщеною у Фейсбуці на сторінці Мандрівного Docudays UA на Чернігівщині, наразі заплановане проведення 43 сеансів. До їх організації долучились Чернігів, Ніжин, Корюківка та село Количівка. Не залишаться без уваги й ті населені пункти області, які не змогли організувати офлайн-заходи. Вони долучаться до фестивалю онлайн.