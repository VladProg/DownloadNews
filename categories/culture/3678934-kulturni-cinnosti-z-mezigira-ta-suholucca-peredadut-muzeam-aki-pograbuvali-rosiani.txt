Книги, картини, ікони та інші культурні цінності з резиденції «Межигір’я» та мисливського будинку «Сухолуччя» передадуть у музеї, що постраждали від російської агресії.

Про це повідомляє пресслужба Міністерства культури та інформаційної політики, передає Укрінформ.
«Вилучені культурні цінності мають належати усім українцям. Збереження цих предметів для суспільства, їх вивчення й публічне представлення – абсолютний пріоритет нашої національної музейної політики. Ми плануємо передати предмети профільним музеям, зокрема тим, які зазнали руйнувань унаслідок російської агресії, та тим, які пограбували росіяни», – сказав очільник МКІП Олександр Ткаченко.
Повідомляється, що наразі стягнуті активи зберігаються в Національному художньому музеї України. Далі МКІП ухвалить рішення про передачу цінностей для постійного зберігання до конкретних закладів.
«Рішенню МКІП передує рішення Експертно-фондової ради з питань безоплатної передачі вилучених або конфіскованих культурних цінностей, обернених відповідно до закону в дохід держави», - підкреслюється у повідомленні.
Так, вилучено картини, зокрема, «Вид Феодосії в місячну ніч» І. К. Айвазовського, «Вид на долину Аніо біля Тіволі» К. Моргенштерна. Також наявні книги, включно з Апостолом, виданим Іваном Федоровим в 1574 році, ікони ХІХ ст. «Богоматір Скоропослушниця», «Воскресіння Христове зі святами», «Богородиця Казанська», вази, дерев’яні скульптури, годинник підлоговий у стилі Людовіка ХV, виготовлений в 1765 році у Франції.
Також до власності держави перейшла монета із зображенням Хреста Єфросинії Полоцької та вставками зі штучного каміння, пам'ятна медаль «Образ Казанської Богоматері», набір пам'ятних медалей «В пам'ять 200-річчя перемоги у війні 1812 року», мощовик з мощами Святого Віктора, 61 лист «Спеціальної карти Європейської Росії» автора І.А. Стрельбицького, виконані в 1921 році в росії, горщик періоду Трипільської культури.
Як повідомлялося, на підставі рішень Вищого антикорупційного суду від 12 грудня 2022 року та Апеляційної палати ВАКС від 4 січня 2023 року, до Фонду державного майна перейшли, зокрема, 573 предмети, які мають культурну цінність, з резиденції «Межигір’я» та мисливського будинку «Сухолуччя».