Стримінговий сервіс Netflix придбав права на онлайн показ фільму Олега Сенцова “Носоріг”.

Про це повідомив український кінорежисер Олег Сенцов у Фейсбуці.
“Netflix придбав права на онлайн показ Rhino / Носоріг”, - написав Сенцов.
"Носоріг" є другою повнометражною роботою режисера Олега Сенцова. Світова прем’єра фільму відбулася на 78-му Венеційському кінофестивалі в офіційній конкурсній програмі "Горизонти", українська – восени 2021 року на Київському тижні критики. Стрічка Сенцова нещодавно була визнана найкращою на Стокгольмському міжнародному кінофестивалі, а перемогу у номінації "Найкращий актор" отримав виконавець головної ролі Сергій Філімонов. Раніше він також був визнаний найкращим актором на Міжнародному кінофестивалі у Батумі.
Історія фільму заснована на реальних подіях 1990-х в Україні. Головний герой на прізвисько Носоріг потрапляє до кримінального світу і починає свій кривавий шлях, який приведе його зовсім не туди, куди він очікував.
Зйомки "Носорога" проходили в Кривому Розі, Львові та Києві й завершилися в грудні 2020 року. Фільм створений у копродукції України, Польщі та Німеччини. Українську сторону виробництва представляють продюсери Денис Іванов ("Артхаус Трафік") та Олег Сенцов ("Край Кінема"). Польські співпродюсери – Даріуш Яблонський, Віолетта Камінська, Ізабела Войчік (Apple Film Production), німецькі – Хайно Декерт, Тіна Бьорнер (Ma.ja.de. Fiction). Міжнародний дистриб’ютор стрічки – компанія WestEnd Films.
Створення фільму підтримано Міністерством культури та інформаційної політики України, Державним агентством України з питань кіно, фондом підтримки спільного кіновиробництва та прокату кінематографічних та аудіовізуальних робіт EURIMAGES, Польським кіноінститутом, німецьким кінофондом Medienboard Berlin-Brandenburg.
Вихід у кінотеатральний прокат кримінальної драми Олега Сенцова "Носоріг" заплановано на 17 лютого 2022 року.