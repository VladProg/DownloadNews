Держкіно презентувало офіційний трейлер української комедії "Велика прогулянка", що вийде в прокат у лютому.

Як передає Укрінформ, про це повідомляє пресслужба агентства.
“Дивіться офіційний трейлер за участю Олени Кравець, Юрія Ткача, Ірини Гатун, Андрія Ісаєнка, Позитива, футболістів Андрія П'ятова та Євгена Коноплянки та VERKA SERDUCHKA з мамою - і поспішайте в кіно вже з 24 лютого 2022 року”, - ідеться в повідомленні.
Як зазначається, сюжет "Великої прогулянки" розгортається навколо протистояння двох родин - місцевих бізнесменів Наливайченків та працівників культури Драгоманових. Обидві сім’ї претендують на ідеальну галявину під шашлики. Їхні чвари та суперечки здатні перевернути догори дригом усе в радіусі кількох кілометрів. На що підуть звичайні українські родини, аби врешті-решт здобути бажане?

Виробництво FILM.UA Production за підтримки Держкіно. Дистриб’ютори - Kinomania та FILM.UA Distribution.
Режисер Олег Зборовський. Автори сценарію - Артур Лерман, В'ячеслав Островцев, Гарік Бірча. Продюсери - Ірина Костюк, Вікторія Корогод, Надія Коротушка, Наталя Стрибук.
У ролях - Юрій Ткач, Олена Кравець, Андрій Ісаєнко, Ірина Гатун, Михайло Жонін, Олексій Завгородній/Позитив, Ілля Паладін, Марго Крупіна-Біньковська, Вероніка Лук’яненко, Алекс Березовський, Валерій Швець, Владислав Писаренко. Камео - VERKA SERDUCHKA & мама, Андрій П'ятов, Євген Коноплянка.
Як повідомляв Укрінформ, “Велика прогулянка” - одна з 13 українських стрічок, створених за підтримки Держкіно, що вийдуть в кінотеатральний прокат 2022 року.