Книжкова палата презентувала виставку "Російсько-українська війна в друкованих виданнях України", що охоплює літературу з 2014 до 2023 років.

Про це повідомляє кореспондент Укрінформу.






Книжкова палата презентувала виставку "Російсько-українська війна в друкованих виданнях України" / Фото: Євген Котенко, Укрінформ

















































"Видавнича складова - це серйозний сегмент інформаційної політики країни. Тому у нас народилася ідея показати палітру видань, створених під час війни, які присвячено відстоюванню суверенітету нашої країни", - зазначив перший заступник директора з наукової роботи Книжкової палати Анатолій Мураховський.
На виставці представлено майже 200 експонатів, зокрема, художні твори, документалістика, мемуаристика, епістолярії, публіцистика та періодичні видання, опубліковані протягом 2014-2023 років. Водночас значний сегмент експозиції становить військова періодика, включно з журналами "Наука і оборона", "Наука і техніка Повітряних Сил ЗСУ", "Повітряна міць України", "Цитаделя".
"Без сумніву, документування історії для нас як для українців є важливою справою, оскільки аналіз нашого минулого показує, що завжди хтось прагнув спотворити нашу історію. Тому нам важливо для майбутніх поколінь зробити так, щоб об'єктивне сьогодення було зафіксовано. І не обов'язково це робити у форматі доповідей для Генштабу. Документування містить і рефлексію учасників подій, які накладають на сухі цифри емоційність", - сказав виконувач обов'язків міністра культури та інформаційної політики Ростислав Карандєєв.
Книжкову виставку доповнює експозиція "Міста-герої", яку розробив Центр досліджень воєнної історії ЗСУ. Там міститься інформація про Харків, Херсон, Чернігів, Миколаїв, Волноваху, Маріуполь, Охтирку, Гостомель, Бучу та Ірпінь, які взяли на себе удар перших атак ворога.
"Одним із завдань центру є комунікація з суспільством. Зокрема, ми розповідаємо про події російсько-української війни через виставкові проєкти. Сьогодні презентовано виставку, присвячену містам-героям. Це - прояв героїзму на прикладі мешканців 10-ти міст, які надали величезну допомогу Силам оборони й можливість містам - фортецям втриматися", - розповів представник Центру досліджень воєнної історії ЗСУ Ігор Полуектов.
Як повідомляв Укрінформ, у Києві 20 жовтня у Національному музеї історії України у Другій світовій війні відбулась презентація виставки "Загроза з неба", де представлені ворожі дрони, які вразила українська ППО.