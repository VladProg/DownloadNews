В Організації Об’єднаних Націй з питань освіти, науки та культури (ЮНЕСКО) підтвердили пошкодження в Україні від початку повномасштабного вторгнення Росії 274 культурних об’єктів.

Про це повідомляється на сайті організації, передає Укрінформ.
«Станом на 26 липня 2023 року ЮНЕСКО підтвердила пошкодження з 24 лютого 2022 року 274 об'єктів – 117 релігійних об'єктів, 27 музеїв, 98 будівель, що мають історичну та/або мистецьку цінність, 19 пам'ятників, 12 бібліотек, 1 архів», – йдеться у повідомленні.
В Організації наголосили, що проводять попередню оцінку шкоди культурним цінностям шляхом перехресної перевірки повідомлень про інциденти з кількох надійних джерел.
ЮНЕСКО також розробляє разом із партнерськими організаціями механізм незалежної скоординованої оцінки даних в Україні, включаючи аналіз супутникових знімків, відповідно до положень Гаазької конвенції про захист культурних цінностей у випадку збройного конфлікту 1954 року.
У звіті організація наводить дані по регіонам, в яких зафіксовані пошкодження культурних об’єктів унаслідок розв'язаної РФ повномасштабної війни в Україні.
Найбільше таких об’єктів, за даними ЮНЕСКО, постраждало в Донецькій (78), Харківській (55), Київській (38), Луганській (33) та Чернігівській областях (17). Також пошкодження зафіксували в Запорізькій та Сумській областях - по 12 об'єктів, в Одеській та Миколаївській - по 8, Херсонській (6), Житомирській (3), Вінницькій (2) і Дніпропетровській та Львівській областях (по 1).
Як повідомляв Укрінформ, від початку російської повномасштабної агресії проти України ЮНЕСКО та інші міжнародні культурні інституції започаткували низку ініціатив щодо захисту культурних об’єктів і цінностей, зокрема шляхом створення системи супутникового моніторингу об’єктів та історичних українських пам’яток.
За даними Міністерства культури та інформаційної політики України, унаслідок повномасштабного вторгнення пошкоджено або зруйновано 1605 об'єктів культурної інфраструктури.
Фото: МКІП