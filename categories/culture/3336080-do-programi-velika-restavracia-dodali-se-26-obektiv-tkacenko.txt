У межах програми “Великої Реставрації” будуть профінансовані ремонтно-реставраційні роботи ще 26 культурних пам’яток.

Про це повідомив міністр культури та інформаційної політики Олександр Ткаченко у Фейсбуці, передає Укрінформ.
“У списку “Великої Реставрації” – поповнення. Щойно бюджетний комітет погодив виплату субвенцій на комунальні об’єкти. Це означає, що найближчим часом ми розпочнемо фінансування цих об’єктів за рахунок бюджету МКІП. Серед поданих об’єктів від ОДА (усі з наявною проєктно-кошторисною документацією) Експертною радою при МКІП було обрано 26”, - зазначив Ткаченко.
За його словами, “виділення субвенцій для комунальних закладів – крок уперед”, адже “Велика Реставрація” – це про об’єкти по всій Україні”.
“Деякі з культурних пам’яток перебувають саме в комунальній формі власності, але від цього їх цінність ніяк не зменшується. Як і потреба в ремонтно-реставраційних роботах. Програма має розширюватися, і сьогоднішнє погодження бюджетним комітетом розподілу субвенції на місцеві бюджети для реставраційних робіт на пам’ятках місцевого значення є підтримкою цієї довгострокової цілі. Комплексного збереження української спадщини”, - наголосив міністр.
Як зазначається, ідеться про:

у Вінницькій області - реставрацію головного корпусу пам’ятки «Палац»у місті Тульчин, реставраційний ремонт частини фасаду Музично-драматичного театру ім. Садовського.
У Волинській області: реставрацію, ремонт та пристосування замку Радзивілів XVI ст. в смт. Олика;
у Дніпропетровській області - реставрацію з пристосуванням будівлі комунального підприємства «Дніпропетровська філармонія ім. Когана» Дніпропетровської обласної ради, реставрацію фасаду будівлі КЗ «Дніпропетровський фаховий мистецько-художній коледж культури» ДОР – «Будинок міської управи», реставрацію «Центру дитячої та юнацької творчості Металургійного району» Криворізької міської ради;

у Житомирській області - ремонтно-реставраційні роботи меморіального будинку-музею академіка С. П. Корольова, реставраційно-ремонтні роботи Житомирського академічного українського музично-драматичного театру імені І. Кочерги, реставраційно-ремонтні роботи Житомирського академічного обласного театру ляльок;
у Закарпатській області - реставрацію (протиаварійні роботи) замку-фортеці X-XVI ст, першочергові протиаварійні роботи пам’ятки архітектури ХVIІ ст. дерев’яної церкви Зіслання Святого Духа с. Колочава;
у Кіровоградській області - реставрацію будівлі Олександрійського міського Будинку культури;
у Львівській області - реставрацію експозиційних залів музею історії релігії;
у Миколаївській області - реставрацію будівлі Миколаївського художнього російського драматичного театру;
в Одеській області - ремонтно-реставраційні роботи на будівлі-пам’ятці «Нова біржа» Одеської обласної філармонії, проведення ремонтно-реставраційних робіт будівлі-пам’ятки «Палац Потоцьких» (Одеський художній музей),
ремонтно-реставраційні роботи будівлі-пам’ятки «Палац Абази» (Одеський музей західного і східного мистецтва);
у Полтавській області - реставрацію Полтавського краєзнавчого музею імені Василя Кричевського, ІІІ черга (І пусковий комплекс-вестибюль, зал урочистостей);
у Рівненській області - реставрацію Башти Луцька ХVІ ст. – Музей книги та друкарства в м. Острозі, протиаварійні роботи Вежі Мурованої ХІV ст. м. Острог, реставраційний ремонт Вежі Мурованої ХІV ст. м. Острог;
у Тернопільській області - реставрацiю Ратушi ХVIII ст. в м. Бучачi;
у Харківській області - відновлення комори XIX cт. з пристосуванням під виставкові та конференційну зали на території Національного літературно–меморіального музею Г. С. Сковороди, реставрацію будинку управляючого (адміністративне та фондове приміщення) на території національного літературно–меморіального музею Г. С. Сковороди;
у Херсонській області - науково-проєктна документація Херсонського обласного художнього музею ім. О.Шовкуненка. Реставрація та пристосування;
у Чернівецькій області - реставраційний ремонт будівлі Чернівецької обласної універсальної бібліотеки імені Михайла Івасюка.

Як повідомлялося, у травні Міністерство культури та інформаційної політики оприлюднило список об’єктів культурної спадщини, що пройшли відбір у межах державної програми «Велика реставрація».