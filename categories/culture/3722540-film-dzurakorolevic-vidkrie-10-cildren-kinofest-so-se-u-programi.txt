Світова прем’єра українського фентезі "Джура-королевич" відбудеться 30 червня під час відкриття 10-го Чілдрен Кінофесту.

Про це повідомляє пресслужба Державного агентства з питань кіно у Фейсбуці, передає Укрінформ.

Як зазначається, 30 червня відбудеться безкоштовний показ стрічки у Києві, Львові, Одесі, Дніпрі, Полтаві, Вінниці, Житомирі, Луцьку, Хмельницькому та Чернігові. У столичному Будинку кіно - головному майданчику Чілдрен Кінофесту - фільм представлять його творці й актори.
Відвідати безкоштовний показ стрічок програми Чілдрен Кінофесту можна за попередньою реєстрацією, яка стартує 23 червня на сайті фестивалю.
У Держкіно також анонсували проведення сьомого Дитячого конкурсу в межах Чілдрен Кінофесту. Конкурс, оголошений восени 2022 року, зібрав понад 100 заявок від дітей із роботами різних жанрів, включно з мелодрамами, пригодами, вестернами. Обиратиме кращий дитячий фільм із 21-ї стрічки-фіналістів журі конкурсу у складі режисерів Олександри Рубан та Дмитра Сухолиткого-Собчука, а також акторки Римми Зюбіної.
"У конкурсі беруть участь роботи юних режисерів і режисерок тривалістю від 1 до 8 хвилин. Юні творці змагатимуться за грошові призи, а головне — всі фільми-фіналісти демонструватимуться багатотисячній аудиторії Чілдрен Кінофесту в кінотеатрах міст-учасників 8 липня, а також в онлайн-кінотеатрі фестивалю, де будуть доступні для перегляду в усьому світі протягом 30 червня — 9 липня", - зауважили у Держкіно.
Під час церемонії закриття фестивалю найкращий дитячий фільм отримає нагороду у розмірі 10 тисяч гривень. Також оберуть найкращі ігровий та анімаційні фільми в категоріях від 7 до 10 років, від 11 до 14 років, приз для яких складатиме 5 000 гривень. Володар Приза глядацьких симпатій отримає 7 000 гривень. Усі фіналісти конкурсу одержать іменні сертифікати.
На Чілдрен Кінофесті презентуватимуть міжнародну конкурсну програму, ретроспективну програму, а також покажуть фільм - переможця 2022 року - пригодницьке фентезі «Пекельна Хоругва, або Різдво Козацьке». Для онлайн-перегляду організатори підготували спеціальну ювілейну програму — добірку фільмів-переможців фестивалю попередніх років.
Як повідомляв Укрінформ, зйомки українського фентезі «Джура-королевич» стартували у липні 2019 року в Тараканівському форті, що на Рівненщині. Ролі у фільмі зіграли відомі українські актори, зокрема, Максим Самчик, Таїсія-Оксана Щурук, Аліна Коваленко, В'ячеслав Довженко, Олексій Вертинський, Віталій Салій. Фільм створено за підтримки Держкіно.
Чілдрен Кінофест - найбільший в Україні кінофестиваль для дітей і підлітків.