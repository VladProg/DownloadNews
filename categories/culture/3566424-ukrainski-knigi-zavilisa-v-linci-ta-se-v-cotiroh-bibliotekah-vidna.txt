Посольство України в Австрії передало україномовні художні книжки для дітей та дорослих у міську бібліотеку Wissensturm міста Лінц та ще в чотири бібліотеки Відня.

Як передає Укрінформ, про це повідомляється на Фейсбук-сторінці української дипмісії.
"Посольством України в Республіці Австрія було передано україномовні художні книги для дітей та дорослих в міську бібліотеку Wissensturm міста Лінц для наповнення "Української книжкової полички". Також українські книги зовсім скоро з'являться ще в чотирьох бібліотеках міста Відень", - йдеться у повідомленні.

Зазначається, що дипломати посольства передали художні книги для дітей та дорослих для наповнення “Українських книжкових поличок” в головній бібліотеці Відня (Hauptbücherei), дитячій бібліотеці мов світу (Kinderbücherei der Weltsprachen), Бібліотеці освітнього центру Сіммерінг (Bildungszentrum Simmering) та Філадельфіябрюке (Philadelphiabrücke).
Книги були надані від видавництва "Абабагаламага" Івана Малковича та в рамках благодійної акції "Українським дітям - українську книгу", започаткованої Держкомтелерадіо спільно з Офісом Президента України, Міністерством культури та інформаційної політики України та Міністерством закордонних справ України .
"Окрім того, представники бібліотек запевнили, що планують самостійно закуповувати книги в українських видавців. Продовжуємо працювати над тим, щоб українська книга була доступною для українців як у столиці, так і в інших містах Австрії", - повідомили у посольстві.
Як повідомлялося, у рамках акції "Українським дітям – українську книгу!" вітчизняні видавці безкоштовно надали майже 1 млн книг, які відправляються по містах України та Європи.
На прохання українських посольств було передано понад 190 тис. примірників літератури, з яких майже 28 тис. – в Австрію.
Фото: Фейсбук посольства України в Республіці Австрія