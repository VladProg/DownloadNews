Дружина Президента України Олена Зеленська закликала ЮНЕСКО розширити свою присутність в нашій країні.

Про це вона сказала під час 42-ї сесії генеральної конференції ЮНЕСКО, яка відкрилася 7 листопада в Парижі, передає кореспондент Укрінформу.
«Насправді сьогодні ЮНЕСКО – одна з небагатьох у світі організацій, яка дійсно дієво стоїть на кордоні між цивілізацією та хаосом, між пам’яттю та культурою і сучасним варварством, яке, на жаль, має багато облич. Але яке легко впізнати за бажанням руйнувати. Ми просимо розширення присутності ЮНЕСКО в Україні», - зазначила Зеленська.

За її словами, масштаби скоєних Росією злочинів неймовірно великі. Знадобляться десятки років для того, аби поновити зруйноване. Але ж нині важливо зафіксувати все те, що відбувалося та відбувається. «Так, нам потрібні авторитетні свідки. Свідки із гарантіями недоторканності, тому що навіть зараз свідчити про терор може бути небезпечно», - підкреслила перша леді.
Як наголосила Зеленська, все те, що переживає Україна через російську агресію, не має бути проблемою лише нашої держави. Адже це атака не тільки на Україну, а й на все цінне, на все, що називається цивілізацією, яку так віддано захищає ЮНЕСКО. «Просто сьогодні між варварством та цивілізацією опинилися ми і намагаємося захищати життя від знищення, від стирання. Щоб більше ніхто не втрачав ані історію, ані життя», - підкреслила Зеленська.

Дружина Президента наголосила на тому, що Україна дуже вдячна за офіс ЮНЕСКО у Києві, за надання 20 об'єктам культурної спадщини України посиленого захисту та за усю підтримку, яка є суттєвою.
Олена Зеленська також нагадала, що в Україні російським агресором пошкоджено 3428 закладів освіти, 365 зруйновано повністю, третина українських дітей навчається лише онлайн. Крім того, постраждали 343 спортивні обʼєкти, 95 зруйновано повністю. За півтора року загинуло близько 360 відомих українських спортсменів і тренерів.
«За кілька днів до мого візиту сюди, 5 листопада, як завжди, вночі російські війська атакували Одесу. Внаслідок обстрілу пошкоджень зазнала будівля Одеського національного художнього музею...Театр у Чернігові, а перед цим – історичний центр Львова, Спасо-Преображенський собор (знову Одеса), а перед цим – десятки інших пам’яток нашої культурної спадщини. Музеї, бібліотеки, театри, галереї… Понад 1700 обʼєктів культури постраждали за ці півтора року», – заявила перша леді.

Джерело: телеграм-канал Олени Зеленської
Вона також розповіла про загиблих діячів культури, зокрема Ірину Осадчу, директорку Куп’янського краєзнавчого музею, яку російська ракета вбила на робочому місці, 85-річну художницю Любов Панченко, яка померла після місяця голоду в окупованій Бучі, та Володимира Вакуленка, дитячого письменника, убитого окупантами в Ізюмі.
Як повідомляв Укрінформ, представники Росії не змогли взяти участь у заходах 42-ї сесії генеральної конференції ЮНЕСКО, яка відкрилася в Парижі, через несвоєчасне отримання віз.
В Україні 15 листопада 2022 року розпочала роботу представниця ЮНЕСКО, професорка зі збереження архітектури К’яра Бардескі.
Фото надані пресслужбою