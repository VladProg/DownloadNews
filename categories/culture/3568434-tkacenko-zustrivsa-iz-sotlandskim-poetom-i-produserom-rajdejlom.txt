Міністр культури та інформаційної політики Олександр Ткаченко зустрівся із шотландським поетом і театральним продюсером Бреоном Райдейлом, який приїхав до України.

Як передає Укрінформ, про це Ткаченко повідомив у Телеграмі.

“Мав зворушливу та надихаючу зустріч із Бреоном Райдейлом - шотландським поетом, публіцистом, композитором і театральним продюсером”, - написав очільник МКІП.

За словами Ткаченка, Райдейл зайняв активну позицію щодо підтримки України у боротьбі із російською агресією. У березні він оприлюднив відкритий лист під назвою STAND UP FOR UKRAINE—RESISTING RUSSIAN IMPERIALISM.

Райдейл приїхав до України, щоб побачити війну на власні очі, відчути, чим живе країна, та надихнутись на творчі проєкти в підтримку України на глобальному рівні.
За словами Ткаченка, сторони обговорили спільні проєкти та обов’язкове відвідування українських визначних культурних місць - від Софії Київської до Франківського драматичного театру.

“Люди як Бреон, чутливі та глибокі, відчувають війну по-особливому, так само як всі українці зараз. Тому, хто як не вони можуть точно передати світу біль та силу українського народу, який творить історію”, - зауважив Ткаченко.
Як повідомляв Укрінформ, за словами міністра культури та інформаційної політики Олександра Ткаченка, понад 70% українських діячів культури продовжують займатись своєю професійною діяльністю попри війну.


Фото: Телеграм Олександра Ткаченка