На 75 році життя помер український диригент, піаніст, художній керівник Національного ансамблю солістів "Київська камерата" Валерій Матюхін.

Про це повідомило у Телеграмі Міністерство культури та інформаційної політики України, передає Укрінформ.
"На 75-му році пішов з життя видатний український диригент, піаніст, музично-громадський діяч, народний артист України, лауреат Національної премії України імені Тараса Шевченка, генеральний директор-художній керівник Національного ансамблю солістів «Київська камерата» Валерій Матюхін", - йдеться у повідомленні.
Валерій Матюхін народився 12 березня 1949 року в Харкові. Відомий як перший виконавець багатьох творів сучасних українських композиторів. За його ініціативи було створено Національний ансамбль солістів «Київська камерата», який є одним з найкращих мистецьких колективів, що презентує українське музичне мистецтво як в Україні, так і за її межами.
МКІП висловило щирі співчуття рідним, близьким та друзям митця.