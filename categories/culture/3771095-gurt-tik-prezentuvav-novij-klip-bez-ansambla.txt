Гурт «ТІК» презентував новий кліп «Без ансамбля» перед початком туру Україною на підтримку ЗСУ

Про це кореспондентові Укрінформу повідомили у пресслужбі гурту «ТІК».
«Попри, на перший погляд, суцільний гумористичний текст, ця пісня нагадує про головне: кожен із нас потребує команди. Того самого свого власного «ансамблю», із яким і співається краще й веселіше, а будь-які, навіть найважчі, випробування долаються швидше. Саме разом ми — сила! У всіх сферах життя і всіх сенсах», — говорить фронтмен «ТІК» Віктор Бронюк.

Зазначається, що нова пісня гурту – це трек-настрій і потужний заряд оптимізму з фірмовим ТІКівським драйвом, диско-мотивами, грою слів і веселими спогадами, у яких «Олені» переплелися зі «Свєтою» і «Апрєлєм», «Сірожиним пірожиним» і сходженням на «гору крутую», а «Робот» трансформувався у всепоглинаючу силу штучного інтелекту.
В основі нового відео — кадри з культових кліпів гурту «ТІК», у яких свого часу знімалися улюблена радіоведуча всіх рокерів, співачка і волонтерка Соня Сотник, акторка «Дизель Шоу» Яна Глущенко, продюсер «ТІК» Олег Збаращук, телеведучий Слава Соломка і відомий волонтер Юрій Тира.
Днями гурт «ТІК» вирушає у великий тур на підтримку ЗСУ, у межах якого виступить у 23 містах України. Розпочнеться тур 10 жовтня у Луцьку і фінішує 15 листопада гучним концертом у Києві у Палаці Спорту.
Як повідомлялось, у червні гурт «ТІК» відсвяткував 18-річчя на сцені, після чого випустив новий альбом «18+» та вразив кліпом на вогняну патріотичну пісню «Кацапи», яка набрала понад 2 мільйони переглядів на YouTube і потрапила у тренди на всіх музичних платформах.