ХVIІ Міжнародний фестиваль монодрам «Марія», присвячений першій народній артистці України Марії Заньковецькій, 4 жовтня розпочався в Національному академічному драматичному театрі імені Івана Франка.

Як повідомляє кореспондент Укрінформу, з нагоди фестивалю в приміщенні театру відкрито кілька виставок - “Марія” з фондів Музею Марії Заньковецької, «Франківці грають Івана Франка» з фондів Музею Театру імені І. Франка, картин народного художника України, лауреата Національної премії ім.Т. Шевченка Валерія Франчука.
Фестиваль розпочався з виступу учнів Київського державного музичного ліцею ім. М. Лисенка. Також відбулася презентація низки книг, зокрема «Ужвій. У піжмурки з долею» Наталії Колесніченко-Братунь, «Пісенне древо Івана Миколайчука» Валентини Ковальської, «Феномен Бельського» Алли Підлужної.
“Мало того, що наш театр вибудовує особливий репертуар — національний, але займається тим, що збирає коло себе друзів театру, збирає вистави, які хочуть почути себе в просторі і часі цієї сцени — Національного театру. І, звичайно, всі команди театру працюють на фестиваль просто так, вони хочуть, щоб у стінах цього театру звучало Слово, яке було з самого початку, щоб енергія цього Слова - духовна, інтелектуальна, емоційна — неслася по всій Україні і за її межами. Наш театр зараз в Будапешті показує своє мистецтво, а ми тут збираємо коло себе різні куточки нашої України. Тут є гості зі Львова, з Кропивницького, з Києва, три вистави привозить Коломия, також є вистави з Ізраїлю та Польщі”, - сказала на пресконференції артдиректорка фестивалю, актриса театру Франка, народна артистка України Лариса Кадирова.
Вона зауважила, що через хворобу, пов’язану з епідемією, не приїдуть гості з Вірменії, проте все решта за програмою відбудеться.
Своєю чергою генеральний директор-художній керівник театру Франка Михайло Захаревич наголосив, що фестиваль з року в рік набирає обертів, шириться його слава по світу, приїздять з різних країн виконавці.
“Я сьогодні бачу, що наш фестиваль зростає, він стає більшим, ніж мистецький акт. Він уже стає науково-творчим об’єднанням”, - зазначив Захаревич.
Він побажав фестивалю гарної роботи і запросив гостей, крім фестивальних, також переглянути вистави франківців.
“Ми гордимося тим, що люди люблять театр. На наші вистави квитки продавалися на 4-5 місяців наперед. І коли була пандемія і театри закриті, була невизначеність щодо того, коли ці вистави будуть показувати ще і коли ми відпрацюємо ті гроші, які люди заплатили за квитки. І люди забрали тільки 98 квитків, а продані були багато тисяч. Ми гордимося тим, що люди довіряють театру, і стараємося виправдати цю велику довіру”, - сказав керівник театру Франка.








У київському театрі ім.Франка розпочався ХVIІ Міжнародний фестиваль «Марія» / Фото Валентини Пащенко

























В сьогоднішній програмі також показ моновистав “Актриса” за Романом Гораком (м. Львів, Україна) та “Ім’я Ступки на долонях вічності”, Г. Малярчук (м. Коломия, Україна), присвячена пам’яті Богдана Ступки.
Фестиваль “Марія” триватиме до 9 жовтня на Камерній сцені імені Сергія Данченка.
В його програмі, зокрема, 5 жовтня - моновистава “І обійме мене нетутешнє диво. Белла та Марк Шагал”, Анна Гланц Маргуліс. Інсценізація Олександра Михайлова (м. Тель-Авів, Ізраїль); 6 жовтня - “Акакій”, М. Гоголь, інсценізація Олександра Бєльського (м. Кривий Ріг, Україна); 7 жовтня - науково-мистецька конференція “Магія культур”; вистава MORITURI TE SALUTANT, В. Стефаник, інсценізація Дмитра Богомазова (м. Київ, Україна); “Не плачте за мною ніколи”, М. Матіос, пам’яті Івана Миколайчука (м. Київ-Херсон, Україна). 8 жовтня - “Аварія”, Ф. Дюрренматт, інсценізація Тараса Жирка (м. Київ, Україна); “Беньовський”, Ю. Словацький (м. Перемишль, Польща); “Камінний хрест”, В. Стефаник (м. Коломия, Україна). 9 жовтня - “Одержима”, Леся Українка (Творче об’єднання «Вітряк», м. Київ, Україна); Круглий стіл «Полілог діячів театральної культури”.
Більше про програму див. на сайті театру.
Організатори фестивалю - Міністерство культури та інформаційної політики, Національний академічний драматичний театр імені Івана Франка, Міжнародна організація «Міжнародний інститут театру» (Український центр).