У Києві відбулася церемонія відкриття ювілейного 20-го Міжнародного фестивалю документального кіно про права людини Docudays UA.

Як повідомляє кореспондент Укрінформу, церемонія відбулася в кінотеатрі «Жовтень».
Програму фестивалю представили ведучі Ангеліна Карякіна та Максим Щербина Його темою став образ майбутнього.
Церемонія супроводжувалася синхронним перекладом на англійську та жестову мови. Трансляцію можна переглянути в соцмережах Docudays UA та «Суспільне Культура».
Цьогоріч Docudays UA зібрав 53 фільми із 27 країн. У програмі також 28 українських стрічок, серед них 14 повнометражних.
Відкрили фестиваль стрічкою режисерки Аліси Коваленко «Ми не згаснемо» про історію дорослішання підлітків на сході України на тлі війни та надзвичайної подорожі до вершин Гімалайських гір.
Основні покази відбудуться 2-8 червня у кінотеатрах «Жовтень» та KINO42, а також в онлайн-кінотеатрі DOCUSPACE. Ексклюзивно після закриття фестивалю відбудуться три глядацькі дні: 9–11 червня повторно покажуть стрічки-переможниці конкурсних програм та фестивальні хіти.
Квитки на покази коштують 60 гривень зранку та 120 - увечері. Військові можуть відвідувати сеанси безплатно. На випадок повітряної тривоги у кінотеатрі функціонує укриття.