У Міністерстві культури та інформаційної політики вимагають накласти на Російську Федерацію культурні санкції, і тим самим обмежити її культурну присутність на міжнародній арені.

Як передає Укрінформ, про це повідомляє пресслужба міністерства у Телеграмі.
"Приєднуйтесь до підписання культурних санкцій проти Російської Федерації! Зважаючи на те, що Російська Федерація свавільно порушує міжнародні договори та суспільні норми, вимагаємо вслід за політичними, економічними, спортивними й іншими санкціями накласти на неї також культурні санкції, і тим самим обмежити її культурну присутність на міжнародній арені. У цій фактично тоталітарній країні культура виконує сервісну функцію і слугує політичній пропаганді", - йдеться у повідомленні.
Так, від імені України та країн-партнерок, які підтримують гуманізм, мир та порядок у світі, у МКІП вимагають наступне: скасувати всі проєкти, до яких причетна РФ, та проєкти, які мають фінансування російського походження, заборонити роботу російських культурних центрів на території держав-партнерок, вилучити з наглядових рад та культурних альянсів громадян РФ, відмовитися від спонсорства та організаційної підтримки.
Також вимагають скасувати участь Росії (так, як вже скасовано її участь в Євробаченні) у міжнародних фестивалях, виставках, форумах та мистецьких подіях, серед яких: виставки та ярмарки сучасного мистецтва, зокрема Венеційська бієнале, Art Basel, Documenta та інші; Каннський, Берлінський, Венеційський та інші міжнародні кінофестивалі; Зальцбурзький фестиваль, Авіньйонський фестиваль, Фестиваль Арена ді Верона та інші театральні й музичні події; Літературні події, серед яких Франкфуртський книжковий ярмарок, Лондонський книжковий форум тощо.
Зокрема у МКІП виступають за те, щоб унеможливити висвітлення російської культури в мас-медіа. А також припинити співпрацю з артистами та митцями, які відкрито підтримують режим Володимира Путіна, як це вже зробили Мюнхенська філармонія, Роттердамський філармонійний оркестр, Театр Ла Скала, Королівська опера в Лондоні та багато інших культурних організацій, що виявили солідарність з Україною.
"Ми, люди, які працюють з культурою і мистецтвом, високо цінуємо позицію деяких російських митців, що відкрито засудили агресію та військові дії Російської Федерації проти України. Мистецтво завжди стоїть на передовій гуманістичних цінностей. Ми розуміємо, що культура не може слугувати пропагандистським цілям, а має бути спрямованою на розвиток критичного мислення та пошук діалогу. Російська Федерація – агресор. Її культура – токсична! Не будьте співучасниками!", - йдеться у повідомленні.
Заяву вже підписали: міністр культури та інформаційної політики Олександр Ткаченко, Голова Державного агентства з питань мистецтв та мистецької освіти Галина Григоренко, ініціатор, галерист, куратор, музикант Павло Гудімов, кінорежисер Валентин Васянович, акторка Ірма Вітовська, письменник Сергій Жадан, кінорежисер Олег Сенцов, художник, учасник Венеційської бієнале 2022 Павло Маков та інші.
Підписати і розповсюдити тексти можна англійською, французькою, італійською та німецькою мовами.
Список підписантів постійно оновлюється.
Як повідомляв Укрінформ, Олександр Ткаченко звернувся з листом до YouTube з проханням заблокувати російські телеканали на сервісі.