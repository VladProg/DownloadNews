У рамках реставрації Полтавської обласної філармонії відремонтовано глядацьку залу та балкон, фойє, сцену, частину фасаду, а також проведено облаштування звукоапаратної, світлоапаратної та інших приміщень.

Відкриття філармонії, розташованої в будівлі колишньої Великої хоральної синагоги у Полтаві, відбулося за участю заступника керівника Офісу Президента Кирила Тимошенка, повідомляє Укрінформ з посиланням на пресслужбу глави держави.
Тимошенко нагадав, що будівля філармонії не працювала понад десять років, у 2009-му в її приміщенні сталася пожежа, а 2016 року почалася реставрація.
«Минулого року об’єкт додали до програми Президента України «Велике будівництво», і за рік нам багато вдалося зробити. «Велике будівництво» – це не лише нове будівництво або реконструкція, це кінець епохи довгобудів», – розповів Тимошенко.

За даними ОП, під час реставрації у філармонії відремонтували глядацьку залу та балкон, фойє, сцену, провели утеплення, відреставрували частину фасаду. Також переобладнали санвузли з урахуванням потреб маломобільних груп населення, облаштували приміщення для гуртків, замінили вікна та двері.
Крім того, зазначається, що відбулося облаштування звукоапаратної, світлоапаратної та інших приміщень.
«Нині у філармонії працюють п’ять творчих колективів, заслужені артисти України, заслужені працівники культури, народна артистка України та заслужений діяч мистецтв України. Полтавська філармонія бере активну участь у мистецьких заходах, міжнародних фестивалях. Цей заклад включений до переліку туристичних «магнітів» області й до нових туристичних маршрутів та пішохідних екскурсій містом», - поінформували в Офісі Президента.
Перебуваючи у Полтаві, Тимошенко також відвідав Полтавський краєзнавчий музей імені Василя Кричевського, проєкт реставрації якого реалізується в межах програми «Велика реставрація» і який планують завершити у вересні 2022 року.
Так, повідомляється, що у музеї здійснюють монтаж чорнової підлоги в залі урочистостей та кімнаті прийому офіційних гостей, монтаж систем електро-, водо-, теплопостачання, мереж звукофікації, утеплення горищного перекриття тощо.

В ОП підкреслили, що під час проведення відновлювальних робіт стоїть завдання зберегти автентичний вигляд будівлі музею, спорудженої в стилі українського модерну малярем та архітектором Василем Кричевським для Полтавського земства на межі ХІХ-ХХ століть. Передбачається поєднання історії та сучасності, найновіших технічних розробок для того, щоб зробити виставкові зали та експонати більш презентабельними, інформативними та мобільними.
Як повідомлялося, у травні Міністерство культури та інформаційної політики оприлюднило список об’єктів культурної спадщини, що пройшли відбір у межах державної програми «Велика реставрація».
Фото: пресслужба Президента України