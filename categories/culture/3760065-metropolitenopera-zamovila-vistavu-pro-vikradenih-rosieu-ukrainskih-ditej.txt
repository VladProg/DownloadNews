Метрополітен-опера замовила оперу про викрадення і депортацію Росією українських дітей, аби підтримати Україну.

Як передає Укрінформ, про це повідомляє The New York Times.
"Я не можу придумати кращого способу зробити це (підтримати Україну – ред.), ніж замовити оперу, яка фактично документує аспект війни, що підкреслює індивідуальний героїзм українського народу перед обличчям найжахливіших і найстрашніших звірств і обставин", - сказав генеральний директор Метрополітен Пітер Гелб.
Зазначається, що ідея замовити оперу виникла після зустрічі Гелба з першою леді України Оленою Зеленською.
На зустрічі також була присутня канадська диригентка українського походження Кері-Лінн Вілсон, яка одружена з Гелбом і очолює Український оркестр свободи.
Твір, який буде написаний українським композитором Максимом Коломійцем на лібрето американського драматурга Джорджа Бранта, розповість історію матері, яка вирушає в дорогу, аби врятувати свою доньку, яку утримують у таборі в окупованому Криму.
Персонажі опери є вигаданими, проте сам твір заснований на реальних розповідях українських матерів, які розповіли про виснажливу подорож з України на окуповану Росією територію і назад, щоб забрати своїх дітей.
За словами Бранта, він був зворушений, прочитавши новини про українських матерів. В опері будуть задіяні працівники Save Ukraine, однієї з благодійних груп, які допомагають матерям здійснити подорож, щоб знайти своїх дітей.
У Метрополітан-опера сподіваються, що вистава на підтримку України буде зіграна на сцені до 2027 або 2028 року.
Метрополітен був однією з перших культурних організацій, яка після вторгнення Росії оголосила, що не буде співпрацювати з виконавцями чи установами, які підтримують президента Росії Володимира Путіна, і розірвав зв'язки з російською оперною співачкою Анною Нетребко.
Пізніше Метрополітен допоміг створити Український оркестр свободи - ансамбль біженців, які втекли від війни, та митців, які залишилися в Україні.
Як повідомляв Укрінформ, Метрополітен-опера провідний театр у США, один із центрів світової музичної культури.
Фото: metopera.org