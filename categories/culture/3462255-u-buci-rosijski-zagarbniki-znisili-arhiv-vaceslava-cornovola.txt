Внаслідок ворожих обстрілів знищено архів В’ячеслава Чорновола у місцевості міста Буча на Київщині - Лісовій Бучі. Окрім того, втрачено всі книжки із колишнього Фонду Чорновола.

Про це повідомляє Національна спілка журналістів у Телеграмі, передає Укрінформ.
Як зазначається, про знищення архівних матеріалів українських політв’язнів В’ячеслава Чорновола і Миколи Плахотнюка повідомив Богдан Плахотнюк, племінник Чорновола. Архіви знаходилися у родинному будинку батьків Богдана – Валентини Чорновіл, сестри В’ячеслава, та Миколи Плахотнюка – у Лісовій Бучі, місцевості міста Буча.
«Знищене моє дитинство та юність...
- знищено частково архів мого дядька, Героя України, В'ячеслава Чорновола
- знищено всі книжки із колишнього Фонду Чорновола та понад 60 повних комплектів десятитомника Чорновола, який впорядковувала мама
- знищено архів тата, політв'язня радянської системи Миколи Плахотнюка крім декількох зошитів, які вилетіли під час вибуху», - повідомив Богдан Плахотнюк у вівторок, 19 квітня, коли уперше зумів дістатися обійстя у Бучі.
В'ячеслав Чорновіл — український політик, публіцист, літературний критик, діяч руху опору проти зросійщення та національної дискримінації українського народу. Провідник українського національно-демократичного визвольного руху кінця 80-90-х років; Герой України (посмертно).
У період з 1990 до 1992 року В'ячеслав Чорновіл був головою Львівської обласної ради.
Як повідомляв Укрінформ, 2 квітня Ірпінь, Буча, Гостомель та вся Київська область були визволені від російських військ. У визволених містах та селах зафіксовані масові вбивства військовими рф мирних жителів.
За даними поліції, станом на 15 квітня у Бучі російські солдати вбили більш як 350 людей.