У Братиславі в Словацькому національному музеї відкрилася виставка "Битва за Україну. Обличчя ворога", присвячена збройній агресії Росії проти України.

Про це Укрінформу повідомили в Офісі Президента.
Як зазначається, виставка – це спільний проєкт Словацького національного музею та Національного музею історії України у Другій світовій війні (Київ). Ці провідні музеї двох країн уже мали досвід успішної співпраці в період війни, що триває. У 2022 році в SNM (Музеї історії Братиславського Граду) була представлена спільна фотовиставка "Дивись! Маріуполь!", яка висвітлювала трагедію українського міста, повністю зруйнованого Росією. Це був потужний акт культурної підтримки України з боку Словаччини.

Нинішня виставка проходить під патронатом Офісу Президента України. У її відкритті взяли участь міністр культури Словацької Республіки Сільвія Гронцова та посол України в Словаччині Мирослав Кастран. Виставка розкриває трагічні реалії повномасштабного російського вторгнення в Україну, що принесло українському народові страждання і руйнування.

На виставці представлено 355 справжніх військових артефактів. Вони були зібрані Українським військовим музеєм під час польових експедицій визволеними територіями України, які проводилися відразу після відступу російських військ. Це частина військової документації, що зберігається в музеї від самого початку повномасштабного російського вторгнення.

"Виставлена російська військова техніка, документи, предмети побуту і навіть продукти харчування демонструють реальний вигляд так званої другої армії світу. Її шлях до України позначений кривавими слідами злочинів проти мирних українських громадян – убивствами, тортурами, сексуальним насильством, умисним руйнуванням житлових кварталів та інфраструктури, тотальним мародерством і вандалізмом", – розповів генеральний директор Національного музею історії України у Другій світовій війні Юрій Савчук.

За словами Савчука, кремлівський режим мріє бачити своїх солдатів у європейських столицях, але тепер їхні речі виставлені напоказ як свідчення ганебної агресивної війни проти вільної України.
"Частина матеріалів відображає пропаганду, яку використовували російські окупанти на тимчасово окупованих землях України для отруєння свідомості населення. На банерах, привезених зі звільненого Херсона, видно ідеологічні конструкції так званого русского мира: фальсифікація історії для виправдання агресії, розпалювання ненависті до всього, що пов'язано з Україною, поряд із порожніми популістськими обіцянками", – розповів директор Національного музею історії України у Другій світовій війні.
Як повідомляв Укрінформ, в столиці Австрії Відні відкрилася виставка "Діти під час війни", яка привертає увагу до страждань українських дітей внаслідок російської агресії та, зокрема, до їх незаконної депортації в Росію та спроб Кремля змінити їхню ідентичність.
Фото: ОП