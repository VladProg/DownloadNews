Перший Хмельницький кінофестиваль, який відбувся 10-12 вересня, оголосив переможців.

Як передає Укрінформ, про це повідомляє пресслужба Держкіно.






Перший Хмельницький кінофестиваль оголосив переможців/ Фото: Держкіно




























«Гран-прі першого Хмельницького кінофестивалю за результатами глядацького голосування отримала короткометражна стрічка "Сумні портрети", режисер Віталій Кікоть. Церемонія нагородження відбулася 12 вересня у Хмельницькому обласному академічному музично-драматичному театрі імені Михайла Старицького», - ідеться в повідомленні.
Як зазначається, за результатами голосування професійного журі, у шістьох номінаціях здобули перемогу: найкращий повнометражний фільм – "Сіль з Бонневілю", режисер Семен Мозговий; найкращий короткометражний фільм – "Сумні портрети", режисер Віталій Кікоть; найкращий фільм, який знято на Хмельниччині, – "Залиште полиці пустими для нас", режисер Дмитро Мілієнко; краща режисура – "Потерпи трошки", режисер Любов Гончаренко; краща акторська робота – В'ячеслав Довженко, фільм "Інший Франко"; краща анімаційна стрічка – "Примостився міст до міста", режисер Клим Климчук.
Відзнаку за створення атмосфери художнього кіно отримав фільм "Останній день юності", режисери Антон Чистяков та Роман Краснощок. Відзнаку за суспільну значущість – стрічка "Типові проблеми", режисер Михайло Рудь.
Як повідомляв Укрінформ, головні фестивальні події відбувалися у Хмельницькому та Кам’янці-Подільському. Перший Хмельницький кінофестиваль пройшов за підтримки Державного агентства України з питань кіно, Хмельницької обласної державної адміністрації та Хмельницької кінокомісії.