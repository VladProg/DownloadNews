У Києві відбувся другий день модних показів Ukrainian Fashion Week. З нагоди 25-річчя Тижня української моди були представлені нові колекції українських дизайнерів.

Про це повідомляють організатори на порталі UFW, передає Укрінформ.
На заході відбулися покази колекцій Kristina Laptso, Iryna Dil, Malva Florea, випускників PUSHKA School, Lallier, Polina Veller, Lem, Gasanova, а також презентація фільму “Висока мода” режисерки Сільві Оайон в рамках фестивалю “Вечори французького кіно”.

Відкрила показ колекція бренду Kristina Laptso. Провідною ідеєю стала концепція стилю 70-х у поєднанні із сучасними трендами. У своїх образах дизайнерка використовує геометричні форми, яскраві кольори на контрасті чорного. Як зазначає UFW: “Обрамлена мереживом класика епохи Середньовіччя величної Франції”.
Ірина Діль презентувала свою колекцію у стилі абсолютної свободи з елементами інноваційної вишивки та природних відтінків. Візитна картка бренду Iryna DIL ‒ жіночні силуети та оздоблення. Прогнозуючи трендові текстури, стилістка звертається до улюблених матеріалів: пальтова та костюмна вовна, шовк, шифон, трикотаж, а також кілька видів сумішевих тканин. За словами Діль, сучасна жінка - це поєднання впевненості, цілеспрямованості та романтичності, ніжності.
На меті Мальви Вербицької було руйнування стереотипів, створення нових фігур та поєднання різних видів мистецтва. Її колекція являє собою тандем стилів contemporary art та класики. У цьому сезоні бренд Malva Florea переніс елементи архітекторки Захи Хадід на тканину.
“Унікальний авторський принт створено під впливом краси хмар, що пропливають над творіннями Захи. Семпли повністю зроблені вручну, їх дизайн і фактури повторюють архітектурні рапорти дубайських будівель, а силуети передають складні геометричні форми”, - зазначили організатори.
Креативністю відзначилася школа конструювання одягу PUSHKA School. У межах ювілейного сезону Ukrainian Fashion Week вона презентувала перший український віртуальний світ моди. Технологія digital show ознайомила глядачів з роботами семи студентів школи.
Концепція полягала у поєднанні моди з напрямами мистецтва, зокрема футуризму, та приверненні уваги до проблем сучасності. За допомогою VR-технології глядач має нагоду стати учасником повноцінного діджитал-показу. Представлений цифровий одяг створено за допомогою технологій, що використовуються для відеоігор. Над створенням проєкту працювала digital-родина студентів PUSHKA School та команда XR-розробників Tomorrow’s render Team.
Завершила другий день прем’єра драматичної стрічки “Висока мода” режисерки Сільві Оайон. Кінопоказ відбувся в рамках фестивалю “Вечори французького кіно”, що розпочався 3 лютого. Події стрічки розгортаються довкола молодої кравчині, яка несподівано знайомиться з працівницею швейної майстерні будинку Dior і відкриває для себе світ високої моди.
Як повідомляв Укрінформ, показ Ukrainian Fashion Week триватиме з 3 до 6 лютого. Захід можна переглянути онлайн на цифрових платформах UFW та медіасервісі Megogo.
Фото: facebook.com/UkrainianFashionWeek / Віталій Кірсанов