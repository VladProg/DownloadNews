В межах Венеційської бієнале представлено роботи художника зі Львова - молодого, але вже знаного митця, члена Національної спілки художників Петра Сметани.

Про це під час зустрічі у мистецькому центрі «Дзиґа» у Львові розповіли організатори виставки Петра Сметани на бієнале Personal Structure у Венеції, повідомляє кореспондент Укрінформу.
“Попри те, що українські митці брали участь у цій події ще з 1900-тих років, в складі російської імперії, в складі павільйону СРСР, або із самостійними проектами, як от О. Архипенко у 1920-му, жодному львівському митцю не вдалося здійснити там виставки. Цей факт став викликом для мене як куратора галереї Зелена канапа. І я взялася за написання кураторської пропозиції для національного павільйону України і як наслідок – отримала пропозицію від Європейського культурного центру в Італії взяти участь у бієнале Personal Structures у Венеції», - зазначила куратор проєкту Олеся Домарадзька, львівська мистецтвознавиця, художниця, очільниця галереї "Зелена канапа".






Вперше за 127 років на Венеціанському бієнале відбувається виставка художника зі Львова / Фото надала Івона Лобан











































Домарадзька разом зі спворганізаторкою, засновницею проєкту «Під зорею Пінзеля» Івоною Лобан презентували 23 квітня на Вініціанському бієнале в українському павільйоні виставку "Воскресіння" львівського митця Петра Сметани. Сам художник не міг бути присутнім на відкритті у Венеції через загальну мобілізацію в Україні.
«У проекті «Personal structures» беруть участь біля 200 митців з цілого світу. Виставка робіт Петра Сметани під назвою «Воскресіння» є надзвичайно актуальною і нікого не залишає байдужим. Гості виставки захоплювались високим професіоналізмом українського митця. Кожен гість під час розмови з нами проявив активну позицію в підтримці України. Хтось вирішив перерахувати частину коштів від продажу своїх картин, хтось почав організовувати благодійні концерти. Під час відкриття продалась одна з картин Петра, і наша команда передала частину коштів на благодійний фонд «Музейний кризовий центр», для підтримки інституцій на сході України», - розповіла Лобан.
Зі слів художника, Петра Сметани, формування концепції та робота над серією творів, що представлені на бієнале, відбувались на тлі накопичення тривоги про подальшу безпеку України. Серія робіт, представлена у Венеції, була створена на початку 2022 року, ще до повномасштабного вторгнення росії.
«Зараз вони зчитуються як пророчі образи. Картини великими зусиллями були доставлені у Венецію ще у перший тиждень війни. Потому росіяни почали перетворювати українські міста на руїни, людські життя - в прах. Та образи, закарбовані на полотнах, не були передбаченням. Адже Україна перебуває у війні з росією вже більше восьми років через порушення державних кордонів, анексію Криму. Від агресії цієї країни ми потерпаємо століттями. Об‘єкти, представлені на картинах, це конкретні споруди історичного значення, що постраждали через пасивність, брак захисту. В нашій історії ми бачимо, що наслідки тривалої бездіяльності такі ж страшні, як і різкий збройний напад,” – акцентував Сметана.
Організатори наголошують, що важливим аспектом було не просто домогтися культурних санкцій щодо рф (ECC та керівництво бієнале прийняли рішення скасувати присутність російської делегації на бієнале), але й представити Україну на найвищому рівні, ставши частиною культурної дипломатії Європи.
Проєкт реалізований за підтримки спонсорської спілки бізнесменів Львова, Києва та Вінниці.
Виставка Петра Сметани в Palazzo Mora у Венеції триває до 27листопада, щоденно з 10.00 до 18.00 – вхід вільний.
Як повідомляв Укрінформ, перша леді України Олена Зеленська звернулася до учасників і гостей Венеціанського бієнале. У своєму листі вона наголосила, що мистецтво – це також вид протистояння під час війни.