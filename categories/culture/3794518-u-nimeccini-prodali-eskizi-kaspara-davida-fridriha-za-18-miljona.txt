У Берліні продали з молотка альбом замальовок олівцем німецького майстра романтичного пейзажу Каспара Давида Фрідріха за 1,8 мільйона євро.

Про це повідомляє Укрінформ із посиланням на DW.
Зошит із ескізами було виставлено на торги в берлінському аукціонному домі Grisebach минулого четверга як один із головних лотів - за заявленою вартістю близько 1,5 млн євро. Підсумкова сума, сплачена покупцями, склала 1,819 млн євро.
В альбомі розміром 12 х 18 см - всього 40 сторінок. Майже всі вони заповнені олівцевими ескізами, здебільшого пейзажами лісової околиці Дрездена. В альбомі також закарбовані мотиви і фрагменти, які Каспар Давид Фрідріх використовував пізніше у своїх знаменитих романтичних пейзажах: природа, птахи, вітрильники, скелі, але особливо багато - дерев.
Як випливає з дат, проставлених на деяких сторінках, малюнки були зроблені між 25 квітня і 1 червня 1804 року. На деяких куточках збереглися сіро-олівцеві відбитки пальців художника.
Як повідомляв Укрінформ, картину іспанського художника Пабло Пікассо на аукціоні Sotheby's продали за 139 мільйонів доларів - це друга найвища ціна, яку будь-коли заплатили за роботу митця.
Фото: dpa