За сприяння Посольства України в Саудівській Аравії відбувся допрем‘єрний показ анімаційної стрічки «Мавка. Лісова пісня».

Про це повідомляє пресслужба Держкіно, передає Укрінформ.

"Кінопоказ проходив 26 лютого у місті Ер-Ріяд. Серед глядачів були присутні громадяни України, іноземні дипломатичні представництва, саудівські чиновники та представники місцевих провідних ЗМІ. Повнометражна стрічка, яка є першим українським прокатом у Королівстві Саудівської Аравії, привернула величезну увагу саудівської та зарубіжної аудиторії, завоювавши живу та щиру зацікавленість в українській культурі та її самобутності", - йдеться у повідомленні.

Як зазначається, з 1 березня починається масштабний міжнародний прокат «Мавки». Права на кінотеатральний та діджитал покази стрічки придбали компанії-дистриб’ютори у більш як 40 країнах. Про дати старту релізу в кожній країні творці фільму офіційно повідомлятимуть у соцмережах та на сайті проєкту.

Анімаційний фільм створено студією Animagrad (FILM.UA Group) за підтримки Державного агентства України з питань кіно, Агентства США з міжнародного розвитку (USAID). Кінотеатральну дистрибуцію здійснює FILM.UA Distribution та Кіноманія.
Як повідомлялося, прем’єра анімаційної стрічки "Мавка. Лісова пісня" в українських кінотеатрах відбудеться вже 2 березня.
Фото: usfa.gov.ua