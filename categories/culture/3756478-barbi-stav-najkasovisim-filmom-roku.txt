Стрічка «Барбі» режисера Грети Гервіг стала найкасовішим фільмом 2023 року, зібравши у світовому прокаті рекордні 1,36 млрд доларів США.

Про це повідомляє Variety, передає Укрінформ.
На сьогодні стрічка Гервіг зібрала $600 млн у Північній Америці і $760 млн у міжнародному прокаті, обігнавши анімаційний фільм «Брати Супер Маріо в кіно», який вийшов у квітні і зібрав $1,35 мільярда.
Фільм «Барбі» став найуспішнішим релізом для студії Warner Bros. як в американському, так і світовому прокаті. Таким чином, картина випередила збори попередніх рекордсменів — стрічок «Темний лицар» ($536 млн) та «Гаррі Поттер і Дари Смерті. Частина 2» ($1,34 мільярда) відповідно.
Крім того, фільм «Барбі» став найкасовішою стрічкою, знятою жінкою-режисером. Раніше цей рекорд належав «Чудо-жінці» Патті Дженкінс, яка вийшла 2017 року і зібрала $822,8 млн.
«Барбі» (англ. Barbie) — американський фентезійний комедійний феміністичний фільм, головні ролі в якому виконали Марго Роббі та Раян Гослінг.
Прем'єра відбулася в Лос-Анджелесі 9 липня 2023 року, а в Україні — 20 липня.
За час першого вікенду «Барбі» у США та Канаді вдалося зібрати 155 мільйонів доларів, що зробило стрічку наймасштабнішим дебютом року.