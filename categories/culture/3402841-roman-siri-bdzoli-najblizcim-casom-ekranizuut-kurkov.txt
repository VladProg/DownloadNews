На роман «Сірі бджоли», який розповідає про долю звичайних людей під час бойових дій на сході України, незабаром чекає екранізація.

Про це у програмі «Дисиденти» телеканалу «Дом» розповів письменник, журналіст, кіносценарист Андрій Курков.
Говорячи про Сергійовича, героя роману «Сірі бджоли», Курков зазначив, що його образ склався під час поїздок письменника сходом України, за особистого спілкування з місцевими жителями.
«Звісно, це - вигаданий прототип. Але таких людей, я гадаю, багато. Я їздив Донбасом до війни та їздив три рази після (її початку – ред.). Я таких людей зустрічав дуже багато. У нас заведено думати, що якщо людина тихо живе і хоче непомітно жити, і не хоче виділятися, то ця людина не може бути позитивним персонажем. Для мене будь-яка нормальна людина, яка має якусь базову мораль і базове сприйняття того, що таке добре, що таке погано, — вона вже позитивна», — наголосив письменник.
Герой роману «Сірі бджоли», коли на сході України починаються бойові дії, шукає спосіб урятувати вулики зі своїми бджолами та водночас намагається співіснувати з іншим мешканцем села у «сірій зоні».
«У ситуації, яку я вигадав для цього героя, він на війні спочатку захищає 6 вуликів своїх бджіл. Він не розуміє, хто з ким воює. І в романі два персонажі, два мешканці залишилися в одному покинутому селі. Ці двоє мешканців — однолітки, які не любили одне одного з дитинства, і от тепер вони мають підтримувати життя у селі, затиснутому в «сірій зоні» між позиціями сепаратистів і позиціями української армії. І Сергійович, принаймні, має бджіл. А другий — Пашка — не має нічого. І, по суті, підсвідомо він сам стає бджолою, щоб відчувати одночасно захист своїх бджіл у цій ситуації, з якою йому дуже важко розібратися», — уточнив він.
Письменник додав, що роман «Сірі бджоли» буде екранізовано. Зйомки за першою частиною твору стартують уже днями.
«Насправді (незабаром – ред.) повинні початися зйомки у зоні неподалік лінії фронту за першою, донецькою частиною цього роману. Я не знаю рівня готовності. Продюсерка — Іванна Дедюра», — повідомив Курков.
У 2018 році видано роман «Сірі бджоли», що розповідає про двох жителів, що залишилися в селі, яке з початком бойових дій на сході України опинилося у «сірій зоні», на лінії дотику. Герої книги — однокласники. Маючи протилежні погляди на життя і події, що відбуваються, вони змушені співіснувати в обставинах, що склалися. Твір ілюструє життя пересічних людей в умовах війни.
Андрій Курков — український письменник, журналіст, кіносценарист. Автор 13 романів та 5 книг для дітей, автор сценаріїв понад 20 художніх та документальних фільмів. Книги Куркова потрапили до топ-10 бестселерів Європи. Найпопулярніший роман — «Пікнік на льоду» — продано в Україні тиражем 150 тис. примірників. Книги Куркова перекладено 36 мовами.