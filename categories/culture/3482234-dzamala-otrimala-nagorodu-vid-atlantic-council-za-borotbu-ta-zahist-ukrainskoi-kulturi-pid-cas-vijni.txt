Українська співачка Джамала отримала престижну нагороду від Atlantic Council.

Про це повідомила пресслужба Міністерства культури та інформаційної політики у Фейсбуці, передає Укрінформ.
«Українська співачка Jamala | Джамала була відзначена у номінації «Визначне лідерство артиста» за боротьбу та захист української культури під час російського вторгнення в Україну, а також за підтримку біженців та Збройних сил України», - ідеться в повідомленні.

Співачка наголосила, що прийняла нагороду від імені всіх українських артистів, що використовують свій голос, аби розказати про російські військові злочини в Україні.
Повідомляється, що Спеціальну нагороду від Атлантичної ради США також отримав український народ, «чия хоробрість і стійкість привернули увагу всього світу та дали нову надію захисникам демократії повсюди».
Щорічна нагорода Атлантичної ради США за «Визначне лідерство» присуджується видатним особистостям, які втілюють у життя цінності трансатлантичних відносин і формують спільне глобальне майбутнє.
Як повідомляв Укрінформ, переможниця Євробачення-2016 Джамала виставила на аукціон Catawiki сукню, в якій виступала на відкритті пісенного конкурсу у Києві в 2017 році. Як зазначила співачка, кошти буде передано ЗСУ та постраждалим від війни українцям.
Фото: Фейсбук МКІП