У столиці Бельгії – місті Брюссель – 5 вересня в межах міжнародного проєкту Lost childhood відбудеться концерт Молодіжного симфонічного оркестру України / YsOU.

Про це Міністерство культури та інформаційної політики України повідомило в Телеграмі, передає Укрінформ.
Як зазначається, проєкт Lost childhood присвячений темі втраченого дитинства під час війни в Україні.

Серед інших композицій на концерті в Брюсселі прозвучить кантата "Татусева книга", написана на слова дитячого автора і громадського активіста Володимира Вакуленка, закатованого російськими загарбниками під час захоплення ними міста Ізюм Харківської області, та створена з ініціативи засновниці YsOU, диригентки Оксани Линів.
Доповнить програму "Концерт для скрипки з оркестром №1, oп. 26" Макса Бруха у виконанні молодого зіркового українського скрипаля, лауреата численних міжнародних конкурсів Дмитра Удовиченка.
Концерт відбудеться у партнерстві з МКІП під патронатом президентки Європейської комісії Урсули фон дер Ляєн.
Придбати квитки можна за посиланням. Усі кошти від їх продажу будуть спрямовані на підтримку молодих українських музикантів.
Як повідомляв Укрінформ, у серпні в Польщі пройшов концерт Ukrainian Freedom Orchestra ("Український оркестр свободи"), організований під патронатом перших леді двох країн Олени Зеленської й Агати Корнгаузер-Дуди.