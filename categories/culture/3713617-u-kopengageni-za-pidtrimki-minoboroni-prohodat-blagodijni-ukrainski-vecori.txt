Впродовж двох днів 23 та 24 травня на сцені Королівського театру Копенгагена, за ініціативи та організації Посольства України в Данії з фундацією першої леді України Олени Зеленської за підтримки Міністерства оборони України, проходять благодійні Українські вечори.

Про це йдеться на сайті Міноборони, передає Укрінформ.
Концерти Національного президентського оркестру на чолі з маестро підполковником Максимом Гусаком відвідали почесні гості, зокрема представники Кабінету міністрів Данії. Своїм візитом 23 травня велику честь усім учасникам концерту надала Королева Данії Маргрете ІІ.
З оркестром виступають провідні українські зірки оперної сцени - народний артист України Сергій Магера (бас), унікальний контратенор Юрій Миненко, Олена Бєлкіна (мецо-сопрано), а також дитяча хореографічна студія ансамблю імені Павла Вірського.
Колектив мав честь бути представленим Її Величності Королеві Маргрете ІІ і вручити презентаційні подарунки від України на знак вдячності за підтримку і солідарність у боротьбі з російським агресором.
Не лише музичний талант і самобутня культурна спадщина, але й благодійна мета перебували у центрі уваги цього заходу. Усі зібрані кошти від продажу квитків направляються безпосередньо до гуманітарного фонду першої леді Олени Зеленської, який підтримує дітей-сиріт та сприяє відбудові України, повідомили в Міноборони.
«У зловісній тіні війни часто легко не помітити силу мистецтва. Приходьте і боріться, приходьте і подивіться, задля збереження чого українці жертвують своїми життями», - йдеться в афіші Королівського театру Копенгагена.
Фото: Міноборони