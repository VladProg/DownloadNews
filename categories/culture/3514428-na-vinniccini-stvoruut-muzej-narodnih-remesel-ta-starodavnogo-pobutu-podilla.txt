На Вінниччині у селі Печера Тульчинського району розпочалося створення музею народних ремесел та стародавнього побуту Поділля, який стане частиною маршруту «Дивовижні села Печера та Сокілець. В глибину віків».

Про це у Фейсбуці повідомляє Департамент маркетингу міста та туризму Вінницької міської ради, передає Укрінформ.
«На Вінниччині створюють Музей народних ремесел та стародавнього побуту Поділля. Його експозицію представлять в українській сільській хаті початку 20-го століття. І для цього шукають експонати та благодійників. Музей створює Центр ремесел «Дунстан»», - йдеться у повідомленні.
Згідно з повідомленням, ініціатори проєкту для розміщення музею підібрали старовинну хату в селі Печера Тульчинського району і планують її реставрувати. Першими експонатами нового музею стануть сторічна ніжна ступа, жорна, діжки-довбанки та інструменти з народних ремесел. А родзинкою музею має стати справжня старовинна українська піч з лежанкою.
Наразі для експозиції майбутнього музею шукають усе, що пов'язано з побутом мешканців Поділля ХІХ-ХХ століття і такими видами діяльності, як ткацтво, швацтво, хліборобство, землеробство, тваринництво, кулінарія, чоботарство, теслярство, гончарство тощо.

Організатори музею хочуть включити його відвідини до культурно-пізнавального маршруту «Дивовижні села Печера та Сокілець. В глибину віків», який охопить щонайменше 12 локацій з об’єктами культурної спадщини різних історичних епох.
Центр ремесел «Дунстан» з 2019 року реалізує проєкти із збереження та популяризації культурної спадщини та є організатором щорічного фестивалю ремесел «Дунстан», який має високі рейтинги у переліку найкращих туристичних локацій не лише Вінниччини, але й України.