У культурному житті України потрібно ставити акцент на об’єднанні інституції заради спільного результату – надання якісного культурного продукту.

Про це під час виступу на Конгресі культури, що проходить у Львові, сказав т.в.о. міністра культури та інформаційної політики Ростислав Карандєєв, повідомляє кореспондент Укрінформу.
«Зараз ми маємо акцентувати на об’єднавчій функції держави та місцевого самоврядування. Ми констатуємо, що протягом усього часу був розрив між відношенням щодо інституцій державної та комунальної власності. Водночас лише об’єднання інституцій та людей дасть результат. Врешті-решт ми маємо стати на сторону споживача культурної послуги і подивитися, яка йому різниця, який заклад надає цю послугу: державний, комунальний чи приватний. Головне – якість і та культурно-освітня емоція, яку набуває наш громадянин, споживаючи той чи інший культурний продукт. Дуже важливо зараз зробити все можливе, щоб конкурентні середовища об’єдналися», - наголосив Карандєєв.

Т.в.о. міністра культури та інформаційної політики додав, що Україна через війну несе великі втрати як матеріальні, так і духовні та людські. Щодо останніх, то йдеться не лише про захисників, які гинуть на полі бої, а й про тих, хто залишив країну.
«Ті люди, які залишають український культурний простір або змінюють професію чи місце проживання, – це теж великий виклик, який маємо подолати. Хтось за кордоном залишається вірним розвитку українського культурного процесу, всіляко долучається, сприяє популяризації, а хтось змінює свій фах. Ми бачимо, що держава не вирішить цих проблем без участі суспільства. Саме громадськість, волонтери, ті, хто на вістрі новітніх практик і технологій та дій, підтягують за собою державні рішення», - акцентував Карандєєв.






У Львові протягом трьох днів відбуватиметься Конгрес культури / Фото: Альона Николаєвич































Як повідомляв Укрінформ, у Львові 7-9 вересня проходить ІІІ Конгрес культури. Цього року його тема «Ukraine! Unmuted: Україна бере голос». Зокрема буде три тематичні блоки: дискусійний, супровідна програма «Разом» та мистецька, представлена трієнале сучасного мистецтва «Український зріз».