Музей Сержа Лифаря має стати особливим місцем в Києві, де кияни і гості міста могли б дізнатися про постать видатного танцівника і хореографа.

Як повідомили Укрінформу у Департаменті культури КМДА у відповідь на інформаційний запит, на сьогодні обговорюється питання щодо створення такого музейного простору. Розміщуватися майбутній музей може в будівлі по вул. Сагайдачного, 20/2.
"Враховуючи величезний інтерес до постаті видатного танцівника і хореографа серед киян, туристів, світових культурних та мистецьких кіл, вбачається необхідність та актуальність створення Музею Сергія Лифаря як сучасної музейної інституції, особливого місця в Києві, де кияни і гості міста могли б дізнатися про цю непересічну особистість, Сержа Лифаря, в європейську та світову балетну культуру, а також його вплив на розвиток культури ХХ століття взагалі та балетне сьогодення. Крім того, потрібно враховувати запит аудиторії/відвідувачів на місце, де був би представлений танець (сучасний і класичний) як частини міської культури", - йдеться у відповіді.
Як зазначили у департаменті, основною умовою передачі багатого культурного спадку артиста була гарантія постійного експонування матеріалів у меморіальному музеї Сергія Лифаря, який зобов'язувалася відкрити київська адміністрація у 90-х роках. Проте створений Музей був лише у 2019 році, як філія Музею історії міста Києва.
Головні види робіт, над якими сьогодні працюють науковці філії - описання і упорядкування архіву, колекції та бібліотеки великого артиста, що були передані на підставі заповіту самого Сергія Лифаря у 1990-х роках, а також у 2017 році на підставі волі його дружини Ліллан Алефельд.
"Тож Музей Сержа Лифаря - це амбітний проєкт про зв'язок між минулим і майбутнім (історією, рухом, мистецтвом); музей артиста, художника, творчої особистості; музейна експозиція + креативний простір; артистичний простір у широкому розумінні. А також платформа для постійного обміну між експертами, представниками музейної, архівної, мистецької, артистичної, театральної, креативної сфери в Україні та за кордоном, колекціонерами, дослідниками, реалізації кросекторальних проєктів", - розповіли у департаменті.
Проте для повноцінної розбудови і функціонування музей необхідно забезпечити відповідним приміщенням. На сьогодні розглядається можливість розміщення Музею Сержа Лифаря в будівлі по вул. Сагайдачного, 20/2.
Як повідомлялося раніше, як зазначила балетний критик Поліна Булат під час круглого столу в Києві 8 лютого, Музей Сержа Лифаря, який наразі існує як філія Музею історії Києва, повинен мати окреме приміщення з інклюзивним простором для розвитку танцю у столиці.
Зазначається, що ще у 2002 році київська влада пообіцяла відкрити Музей Сержа Лифаря, а також, що його створення - одна з умов для передачі Києву колекції видатного танцівника його спадкоємицею Ліллан Алефельдт-Лаурвіг. Музей видатного киянина, артиста балету, балетмейстера створили лише у 2019-му як філію Музею історії міста Києва. До сьогодні питання з приміщенням для музею не вирішено.
Саме через це одна з учасниць круглого столу мистецтвознавиця, директорка Kyiv Art Week, кураторка Set Art Foundation Марія Вторушина зазначила, що до кінця лютого планують написати офіційний лист-звернення до владних органів з метою вирішення питання з приміщенням для розміщення музею.
Як повідомлялося, Музей Сержа Лифаря має стати майданчиком для підтримки сучасної хореографії та перформансу, розвитку балетної та театральної критики, а також артистичним простором та платформою для обміну між експертами з музейної, мистецької, театральної, креативної сфери в Україні та за кордоном.
Сергій Михайлович Лифар (1905-1986) – геніальний танцівник, балетмейстер, реформатор балету, педагог, колекціонер, історична особистість.