З нагоди 360-річного ювілею Львівського національного університету імені Івана Франка група «Океан Ельзи» дасть у Львові 18 вересня безкоштовний концерт зі світловим шоу.

Про це у Фейсбуці повідомив лідер гурту Святослав Вакарчук, передає Укрінформ.
«Цього року нашій Alma Mater 360 років. Це дуже поважна дата. Не зробити на таку дату щось особливе було б просто неможливо. І я вирішив подарувати рідному університету те, у що по вуха закохався, будучи його студентом, - музику. Поговорив з хлопцями з групи - всі за. Тому щасливо повідомляю: 18 вересня у Львові на спеціальній сцені перед головним корпусом універу відбудеться концерт групи "Океан Ельзи"», - повідомив Вакарчук.
Сцену розмістять перед головним корпусом університету Франка. Також на нього буде спроєктовано спеціальну світлову програму від литовських майстрів концертних інсталяцій ABLight та, зокрема, Арвідаса Буінаускаса.
Меценатами та спонсорами концерту стали підприємці та бізнесмени, ІТ-шники та ресторатори – випускники Львівського університету Франка.
«Цю подію я присвячую своєму татові Івану Вакарчуку. Людині, без якої не було б ні мене, ні ОЕ, ні такого Львівського національного університету», - додав Вакарчук.
Концерт розпочнеться на площі перед університетом у суботу, 18 вересня, о 20:00. Вхід – вільний.
Як повідомлялося, 2021 рік – ювілейний для Львівського національного університету імені Івана Франка. Навчальний заклад було засновано 20 січня 1661 року. Один з найдавніших університетів у Європі. Його випускниками були Іван Франко, Михайло Грушевський, Михайло Вербицький, Лесь Курбас, Андрій Чайковський, Богдан-Ігор Антонич, Євген Коновалець, Євген Петрушевич, Йосиф Сліпий, Станіслав Лем, багаторічний ректор університету Іван Вакарчук.