Восьмий Міжнародний фестиваль мистецтв «Оксамитовий сезон в Одеській опері» розпочнеться 24 серпня оперою «Катерина».

Про це повідомляє пресслужба Міністерства культури та інформаційної політики, передає Укрінформ.
«Попри суворі виклики сьогодення: труднощі, що пов’язані з роботою театру в умовах воєнного часу, ми зберігаємо вірність традиції! Символічно, що фестиваль відкриється у День Незалежності України – 24 серпня», – йдеться у повідомленні.

Зазначається, що фестиваль розпочнеться оперою «Катерина». Над лібрето працював автор музики Олександр Родін - він розширив сюжет поеми «Катерина», додав до нього уривки різних творів Шевченка й включив до партитури опери тему обрядових свят. Як підкреслюють у МКІП, провідне значення у творі має хор.
Як повідомлялося, Міжнародний фестиваль мистецтв «Оксамитовий сезон в Одеській опері» – це один із наймасштабніших оперно-балетних фестивалів в Україні, який проводиться в Одеському національному академічному театрі опери та балету з 2015 року.