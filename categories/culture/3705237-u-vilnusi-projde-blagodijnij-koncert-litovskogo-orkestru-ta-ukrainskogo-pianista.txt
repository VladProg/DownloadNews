Камерний оркестр нових ідей (NIKO) з Литви під керівництвом Гядімінаса Гялготаса та український піаніст Олексій Ботвінов виступлять у травні у Вільнюсі з благодійним концертом "Сходження до неба".

Про це повідомляє LRT, передає Укрінформ.
Гялготас і Ботвінов вже брали участь у кількох спільних концертах, зокрема, виступали у Вільнюсі торік восени. Новим заходом вони прагнуть привернути увагу до проблем українських біженців і зібрати кошти на надання психологічної допомоги їм.

Фото: N. Vdovenko nuotr.
«Ми кілька разів виступали на Одеському фестивалі, організованому Ботвіновим, і закохалися в це місто. Востаннє ми були там лише за кілька місяців до початку війни. Одеса в нашій пам'яті - це надзвичайно теплі люди, місто дивовижної краси, море… Ми хочемо повернутися туди якнайшвидше, - і до кожного концерту готуємося з думками про майбутню українську перемогу», - зазначив Гялготас.

Фото: D. Matvejevo nuotr.
Під час концерту виконуватимуться твори Йоганна Себастьяна Баха, Філіпа Гласса, Мирослава Скорика та самого Гялготаса. Назва "Сходження до неба" відсилає до твору керівника NIKO, який прозвучить наприкінці концерту.
Захід організовано Центром досліджень і розвитку демократії імені Андрія Сахарова і є одним із низки приурочених до дня народження видатного правозахисника та дисидента.
Олексій Ботвінов – випускник Одеської консерваторії, народний артист України, виступав у більш ніж 45 країнах.
Перше фото: D. Matvejevo nuotr.