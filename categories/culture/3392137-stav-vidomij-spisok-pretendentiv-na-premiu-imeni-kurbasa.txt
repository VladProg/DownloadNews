Державне агентство з питань мистецтв та мистецької освіти оприлюднило перелік театральних постановок, що мали прем'єру 2021 року і які цьогоріч розглядатиме Комітет з присудження премії імені Леся Курбаса.

Про це пресслужба агентства повідомила у Фейсбуці, передає Укрінформ.
До списку претендентів на здобуття цьогорічної премії імені Леся Курбаса, яка присуджується професійним театральним режисерам за вагомий внесок у розвиток сучасного театрального мистецтва України, увійшло 15 режисерів, які здійснили 16 постановок.
Серед них - Поліна Улюк (Коробейник) (вистава «Виживуть тільки Пилипенки, або Present Perfect», Одеський театр юного глядача ім. Юрія Олеши); Павло Гатілов (вистава «Тітка Чарлі», Харківський академічний російський драматичний театр ім. О.С.Пушкіна); Мирослав Гринишин (вистава «Сон Лакшмі, що побачив Вішну у своєму сні, або Медитація на тему Ігри Богів», МЗВО «Київська академія мистецтв»); Ростислав Держипільський (вистава «Romeo&Juliet» drama per musica, Івано-Франківський національний академічний драматичний театр ім. Івана Франка); Олександр Драчов (вистава «Труффальдіно з Бергамо», Харківський академічний театр музичної комедії); В’ячеслав Жила (вистава «Вишневий сад», Київський академічний театр «Актор»); Станіслав Жирков (вистави «Батько», Київський академічний театр драми i комедії на лiвому березi Днiпра, та «Білка, яка прожила 100 років», КАТ «Золоті ворота»).
Претендентами на премію імені Леся Курбаса стали також Дмитро Захоженко (вистава «Top Girls», Львівський академічний драматичний театр імені Лесі Українки); Павло Кільницький (вистава «Пташка», Івано-Франківський академічний обласний театр ляльок імені Марійки Підгірянки); Людмила Колосович (вистава «Маруся», Донецький академічний обласний драматичний театр (м. Маріуполь)), Володимир Петрів (вистава «Гамлет», Рівненський обласний академічний український музично-драматичний театр); Роза Саркісян Роза (міжнародний театральний проєкт «H-Effect», що відбувся за підтримки ГО «Арт-Діалог»); Тамара Трунова (вистава «Дім», Київський академічний театр драми i комедії на лiвому березi Днiпра); Ольга Турутя-Прасолова (вистава «Украдене щастя» І.Франка, Харківський академічний російський драматичний театр ім. О.С.Пушкіна); Богдан Чернявський (вистава «Наполеон і Жозефіна», Полтавський академічний обласний український музично-драматичний театр ім. М.В.Гоголя).
Як зазначається, скоро Держмистецтв повідомить про результати засідання комітету з присудження премії на офіційному вебсайті та сторінках у соціальних мережах.