В рамках основної конкурсної програми міжнародного Талліннського кінофестивалю «Темні ночі» відбулася світова прем’єра повнометражної поетичної драми «Киснева Станція» українського режисера Івана Тимченка.

Як передає Укрінформ, про це Державне агентство України з питань кіно повідомило у Фейсбуці.
Як зауважили в Держкіно, фільм презентували Іван Тимченко, Світлана Соловйова, Альжбета Яначкова, Ольга Бова, Олександр Щербина, Алла Самойленко, Олена Вахрамєєва і Зоя Власенко.
Показ фільму проходив за участі представників Посольства України в Естонії.

Зазначається, що кінострічка заснована на реальних подіях із життя радянського дисидента Мустафи Джемілєва.
«В основу фільму покладена неймовірна історія знайомства Мустафи та його майбутньої дружини Сафінар. Заради зустрічі герої долають тисячі кілометрів, власні страхи та перепони тоталітарної системи», - повідомили в агентстві.
Ролі у фільмі виконали Борис Орлов, Христина Дейлик, Віктор Полторацький, Вячеслав Жила, Сергій Петько, Василь Кухарський, Олена Вахрамєєва, Зоя Власенко, Едем Ібадуллаєв, Бесо Моісцрапішвілі та інші.
Автор сценарію - Михайло Бриних, продюсерка - Світлана Соловйова, оператор-постановник - Томас Стоковські, композитор - Джун Міяке.
Стрічку створено у копродукції України, Чехії та Словаччини.
Виробництво здійснила компанія Цифрова Платформа Svitlofor FILM у партнерстві з Silk Films, Flying Colors Pictures та HOBAB, за підтримки Державного агентства України з питань кіно та Státní fond kinematografie.
У Держкіно зауважили, що з 2014 року Талліннський кінофестиваль «Темні ночі» PÖFF | Tallinn Black Nights Film Festival входить до переліку 15 кінофестивалів категорії «А».
Цього року фестиваль проходить із 3 по 19 листопада.
Як повідомляв Укрінформ, на 27-му Талліннському кінофестивалі «Темні ночі» покажуть п'ять українських стрічок.