Всесвітньо відомий рок-гурт The Rolling Stones випустить свій перший з 2005 року музичний альбом під назвою Hackney Diamonds.

Як передає Укрінформ, про це повідомляє ВВС.
Учасники колективу зробили оголошення про випуск альбому після тизерної реклами у безкоштовній газеті Hackney Gazette.
Hackney Diamonds стане першим альбомом гурту після альбому Blue & Lonesome 2016 року, який містив кавери на пісні Літтла Уолтера та Хоуліна Вульфа. До цього їхнім останнім альбомом із оригінальними композиціями був A Bigger Bang 2005 року.
Hackney Diamonds також стане першою платівкою гурту без барабанщика Чарлі Воттса, який помер у 2021 році від онкології.
Гурт представить запис у середу на спеціальному заході у боро Хакні в Лондоні – місці, яке є «серцем нового альбому», йдеться у їхньому пресрелізі.
Захід, який вестиме американський актор і телеведучий Джиммі Феллон, транслюватиметься у прямому ефірі на платформі YouTube.
Як повідомляв Укрінформ, український колектив «Мертвий півень» в оновленому складі повернувся на сцену після 12-річної перерви та дав сольний концерт на сцені FESTrepublic.