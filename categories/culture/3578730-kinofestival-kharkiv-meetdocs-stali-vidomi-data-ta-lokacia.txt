Міжнародний фестиваль документального та художнього кіно Kharkiv MeetDocs пройде у Києві 1-6 жовтня в кінотеатрі “Жовтень”.

Як передає Укрінформ, про це повідомляє КМДА.
“Кінофестиваль Kharkiv MeetDocs з міркувань безпеки цьогоріч відкриється у Києві в кінотеатрі “Жовтень”, - ідеться у повідомленні.
Kharkiv MeetDocs відбудеться у змішаному онлайн та офлайн форматах.
До програми фестивалю увійдуть національний та міжнародний конкурс ігрового і документального повнометражного і короткометражного кіно, спеціальні покази та національні прем’єри. Також до програми заходу увійде індустріальна секція, яка складатиметься із воркшопів, майстер-класів і творчих зустрічей із професіоналами індустрії.
Детальніше про програму фестивалю можна дізнатися за посиланням.
Організатори фестивалю зазначають, що шостий рік поспіль Kharkiv MeetDocs є культурним голосом сходу України. Міжнародний фестиваль документального та художнього кіно сприяє культурній інтеграції митців з різних регіонів України, зокрема східних, що значно постраждали внаслідок російської агресії.
За словами організаторів, саме зараз документальне кіно грає надзвичайно важливу роль. Воно не просто засвідчує події – документальні фільми є інструментом інформаційної війни і складовою доказової бази злочинів ворога. Документальне кіно розповідає про унікальний український досвід боротьби та є великою частиною культурної репрезентації українців у світі. Водночас всередині країни документальні проєкти представляють мистецький погляд на події, перетворюючись на найбільш актуальний напрям розвитку в українській кіноіндустрії.
За новинами фестивалю можна стежити у соцмережах Інстаграм та Фейсбук.
Фестиваль відбуватиметься за підтримки Міністерства закордонних справ Німеччини (Auswärtiges Amt).
Як повідомляв Укрінформ, для кінофестивалю PriFest у Косово, де обговорять долю кіно під час війни, відібрали п'ять повнометражних українських стрічок.