Поліція Іспанії конфіскувала старовинні золоті вироби вартістю 60 мільйонів євро, викрадені з України, після того, як спіймала злодіїв при спробі продати їх у Мадриді.

Про це повідомляє Укрінформ із посиланням на Reuters.
За даними поліції, 11 предметів, в основному ювелірні вироби, серед яких намиста, браслети і сережки, датуються періодом між восьмим та четвертим століттями до нашої ери.
Предмети були виставлені в одному з київських музеїв у 2009-2013 роках, а у 2016 році вивезені з України контрабандою, йдеться в заяві Національної поліції Мадрида.
За даними поліції, на артефакти були зроблені підробні документи, щоб виглядало так, ніби вони належать Православній церкві України.
У рамках розслідування, яке розпочалося у 2021 році, було заарештовано трьох громадян Іспанії та двох громадян України, після того, як один з предметів - золотий пояс з головами баранів - був проданий на приватному аукціоні в Мадриді.
Як повідомляв Укрінформ, у Києві відбулася передача в музейний фонд України культурних цінностей, викрадених російськими загарбниками з тимчасово окупованих територій країни.