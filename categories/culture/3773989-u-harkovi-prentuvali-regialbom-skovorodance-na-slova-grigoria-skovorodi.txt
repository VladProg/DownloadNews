У Харкові ввечері 13 жовтня українські митці презентувати музичний альбом SKOVORODANCE, композиції якого є переосмисленням поетичної творчості філософа Григорія Сковороди.

Про це повідомляє кореспондент Укрінформу.
Зал Fabrika.space був практично заповненим. Послухати реґі-Сковороду прийшли, зокрема, студенти, волонтери, журналісти. Участь у концерті взяли співавтори проєкту: письменник, громадський діяч, музикант Сергій Жадан, саунд-продюсер альбому, композитор Юрій Гуржи, письменниця Ірена Карпа, а також гурти ХОССП і "Жадан та собаки".
Від самого початку настрій присутнім задав Сергій Жадан. Вийшовши на сцену, він сказав: "А чого ви сидите? Хіба на реґі-концертах сидять? Сковорода б цього не схвалив, вставайте танцювати!” Після чого танці й розпочалися.
Присутні почули 11 пісень на вірші Сковороди зі збірки “Сад божественних пісень”, 12-та пісня альбому написана Сергієм Жаданом. У проміжках між композиціями він також читав вірші авторів “Розстріляного Відродження” та свої поезії - про Сковороду і не тільки.
Саунд-продюсерами SKOVORODANCE виступили українсько-німецький музикант і діджей Юрій Гуржи та тернопільський мультиінструменталіст і звукорежисер Лесик Омодада. Загалом над альбомом працювали понад 35 музикантів, серед яких — Ірена Карпа, Олег Каданов, Галина Печеніжська, Сергій Сaвенко, Юрек Якубов, Хор одиноких сердець сержанта Пеппера, Frank London та інші митці. На один з треків альбому — “Нрав і права” — був створений відеокліп.






У Харкові презентували альбом SKOVORODANCE на слова Григорія Сковороди / Фото: В'ячеслав Мадієвський, Укрінформ

















































Головна ідея проєкту, над яким працювали близько трьох місяців, - показати, що погляди філософа донині залишаються актуальними та об'єднують українців у різних куточках України.
“Я працюю в різних музикальних напрямках, але чомусь на інтуїтивному рівні відчув, що треба спробувати зробити це у стилі реґі. Пісня "Нрав і права" настільки природно вдалася - як пізній реґі з атмосферою початку 80-их", — зазначив Гуржи.
Альбом SKOVORODANCE уже доступний на всіх музичних платформах Apple Music, YouTube Music, Spotify. Альбом презентують 17 жовтня в Одесі, 19 жовтня - у Львові. Вхід, як і в Харкові, буде безкоштовним за попередньої реєстрації, після якої гостям повідомляється про місце заходу. Слідкувати за анонсами та всіма новинами проєкту можна в соцмережах Харківського літературного музею.
Проєкт реалізується за підтримки Агентства США з міжнародного розвитку (USAID), Goethe-Institut в Україні, Культурно-просвітнього центру «Будинок Нюрнберга», RAZOM.