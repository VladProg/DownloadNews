Музиканти Луганської обласної філармонії евакуювалися до Львова з Сєвєродонецька, куди змушені були перебратися 2014 року.


Про це повідомляє Львівська міська рада, передає Укрінформ.
«Ми вже не вперше змушені бути евакуйовуватись – у 2014 році ми втікали з рідного окупованого Луганська до Сєвєродонецька, де на підконтрольній Україні території ми відновили роботу нашої філармонії. Зараз війна пішла далі. Ми відгукнулись на пропозицію львівських музикантів, і частина нашого колективу переїхала сюди», – сказав керівник Луганської обласної філармонії Ігор Шаповалов.
Він додав, що не всі члени колективу змогли виїхати. «Сьогодні вранці нам вдалося зв’язатися із Сєвєродонецьком – пів міста накрило "Градом". На щастя, наші музиканти всі живі, тому будуть намагатись виїхати сюди, до Львова», – зазначив Шаповалов.
За словами керівника управління культури Львівської міськради Івана Остаповича, місцеві та луганські музиканти вже почали працювати над кампанією бойкоту російських артистів за кордоном. «Також ми організуємо концерти за межами України на підтримку наших музикантів, які були змушені втікати з рідних домівок», - додав він.
Остапович також зауважив, що після стабілізації ситуації в країні луганські музиканти зможуть виступати у Львівському органному залі.
Як повідомляв Укрінформ, 24 лютого президент путін оголосив про початок вторгнення до України. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та селищ з використанням артилерії, реактивних систем залпового вогню та балістичних ракет.
В Україні запровадили воєнний стан та оголосили загальну мобілізацію.
Фото: Луганська Обласна Філармонія