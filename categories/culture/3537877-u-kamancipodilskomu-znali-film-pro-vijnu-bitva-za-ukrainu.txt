У Кам’янці-Подільському на Хмельниччині зняли короткометражний фільм про війну «Битва за Україну» («Fight for Ukraine»), ролі в якому зіграли акторки Ірма Вітовська та Віталіна Біблів.

Про це в інтерв’ю Укрінформу розповів режисер, організатор Кам’янець-Подільського міжнародного кінофестивалю «Бруківка» Андрій Заєць.
«Фільм розповідає історію про добровольця ЗСУ, який із перших днів пішов воювати, та дівчину-волонтера, умовно з міста Маріуполь, яка не встигла евакуюватися і залишилися там. Ми поєднуємо реальні кадри хроніки зі спеціально відзнятими. При цьому використовуємо матеріали, де немає людей, тобто показуємо жахи зруйнованих міст, поховання. Цей фільм німий, і вся історія розповідається вирізками новин із телебачення та радіо. Ми під це знімали сцени. Фільм охоплює перші два з половиною місяці війни. Вийшло атмосферно», - зазначив Заєць.
За його словами, фільм знімали упродовж 9 днів без бюджету. Для зйомок обрали територію зруйнованої лікарні в Кам’янці-Подільському, яка виглядає так, наче туди потрапила ракета.
Ролі у стрічці виконали акторки Ірма Вітовська та Віталіна Біблів. Так Вітовська зіграла роль військового медика в підземеллі одного із заводів, що уособлює Азовсталь. Біблів зіграла одну із постраждалих від бомбардувань.
Режисер додав, що фільм «Битва за Україну» покажуть на міжнародних кінофестивалях. Далі планують написати сценарій для повнометражного фільму про війну росії проти України.
Фото: khm.depo.ua