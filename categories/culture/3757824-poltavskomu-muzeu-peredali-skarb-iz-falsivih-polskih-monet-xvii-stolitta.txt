Полтавському краєзнавчому музею імені Василя Кричевського передали скарб фальшивих польських монет XVII ст.

Про це повідомляє Полтавський краєзнавчий музей імені Василя Кричевського у Фейсбуці, передає Укрінформ.
"Із нових надходжень до Полтавського краєзнавчого музею імені Василя Кричевського: скарб фальшивих польських монет XVII ст. У серпні 2023 р. колекція Полтавського краєзнавчого музею імені Василя Кричевського поповнилася новим надходженням — скарбом, що надійшов до музею від Надії Шульги, дружини Олександра Миколайовича Шульги, кандидата медичних наук, асистента кафедри нервових хвороб і нейрохірургії факультету післядипломної освіти Дніпровського державного медичного університету, завдяки відомому українському досліднику, історику, археологу, нумізмату В. М. Шалобудову", - йдеться у повідомленні.

Зазначається, що скарб знайшли восени 2008 року поблизу колишнього сотенного містечка Сокілка Полтавського полку. Знахідка отримала широку відомість завдяки низці наукових публікацій.
Скарб складається із 24 фальшивих монет двох номіналів — три- та шестигрошовиками. Прототипами для них виступили польські монети, карбовані за часів правління короля Сигізмунда ІІІ Вази у 1622–1626 рр. Усі монети були відлиті із бронзи та посріблені. Виготовлені вони були орієнтовно в першій половині XVII ст. Подібні монети були в обігу на території України впродовж усього століття.
Унікальність даної знахідки в тому, що вона цілком складається з литих фальшивих монет. Найдавніші відомості про фальшивомонетників у полковому місті Полтаві належать другій половині XVII ст. Зокрема 21 серпня 1670 р. до «Книг міських Полтавських» була вписана «Справа Грицкова Золотаренкова о робеню грошей чехов и осмако[в] ценовых».
Традиційно в українських землях золотарями називали майстрів-ювелірів. Справа цікава тим, що вона документально засвідчила не лише наявність майстрів-ювелірів у Полтаві, а й розкрила ще один аспект їхньої діяльності, а саме виготовлення і збут ними фальшивих монет — «осмаков ценовых» (олов’яних грошовиків). Вірогідно, власник планував поступово використати свій скарб, адже його одночасне використання могло одразу привернути небажану увагу.
Ця унікальна знахідка в майбутньому доповнить експозицію музею і буде цікавою не лише для кола спеціалістів, нумізматів, істориків, а й для пересічних відвідувачів.
Як повідомляв Укрінформ, на території Більського городища археологи знайшли золоті прикраси для одягу та посуд, що датуються серединою 6 століття до нашої ери.