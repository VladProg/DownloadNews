У Ліверпулі в Eurovision Village постійно діє платформа “Discover Ukraine” (“Відкрий Україну”), виставкова зона "Побачити, почути, відчути Україну" та інші локації.

Про це повідомляє Укрінформ з посиланням на анонс події на сторінці Eurovision Village.
“Відчуйте Україну через інтерактивну виставку "Побачити, почути, відчути Україну" від Music Saves UA про історію української музики та культури. Від впливових моментів минулого до останніх історій, які сформували весь розвиток української сучасної музики. Відкрийте для себе деякі захоплюючі сторінки з історії української музики, про які ви, швидше за все, ніколи не чули або навіть не знали, що вони з України”, - запрошують організатори конкурсу.
Відвідувачі можуть спробувати досвід віртуальної реальності та політати над монументом Батьківщина-мати в Києві або над озером Синевир, а також побачити наслідки повномасштабного вторгнення та території, які потрібно відновити.
“Відвідайте інтерактивне шале Ukraine.ua, щоб охопити та пізнати справжню Україну, відважну країну, яка бореться за свою свободу в серці Європи, та дослідити видатні історії її людей. Креативна фотозона зі сталевим серцем, створена ексклюзивно для події, зустрічає відвідувачів “Discover Ukraine”, - повідомляють організатори.
Простір Ukraine.ua представлений Міністерством закордонних справ України та ГО «БРЕНД УКРАЇНА».
Пригощає гостей Eurovision Village стравами традиційної кухні всесвітньовідомий український шеф-кухар Євген Клопотенко в партнерстві з лондонським рестораном «Дністер». У меню український борщ з копченими грушами, кримськотатарські чебуреки, вареники з вишнями, львівський сирник та інші страви.

Мистецька школа “Цимбал” проводить майстер-класи з гончарства, Петриківського розпису, а ввечері - розписи неоновою фарбою під ультрафіолетом.
“Цим майданчиком керує українська родина, яка втекла від війни. Їм вдалося відкрити нову мистецьку школу у Великій Британії, яку мають намір розвивати та продовжувати поширення української культури”, - йдеться в анонсі заходів “Discover Ukraine”.
Також на майданчику “Discover Ukraine” в Eurovision Village можна придбати вишиванки, дизайнерський одяг, патріотичну та сувенірну продукцію, прикраси та інше з колекцій українських брендів “I AM VOLYA”, “Gaptuvalnya”, “BRAVERY”, “Good breead”, “Аspinal of London”, “Live Easy”, “Ni Grama Dramy”, “Yarkate”, “Buy Me Love”, проєкт “Bavovna”. Кошти, отримані від продажу, будуть частково направлені на благодійні проєкти, підтримку українських воїнів та цивільних.
Окрім того, підтримати українців, зокрема запропонувавши роботу чи прихисток, можна через представлені в Eurovision Village програми “Homes For Ukraine Scheme”, “Communities for Ukraine”, “United for Ukraine”,
“Кожен партнер “Discover Ukraine” має одну мету — представити Україну та продовжувати вести свій бізнес, підтримувати підприємців у розвитку виробництва, незважаючи на всі труднощі, спричинені повномасштабним вторгненням. Купуючи, пробуючи та відчувши Україну, кожен відвідувач стане частиною української перемоги та процвітання”, - закликають до участі організатори українського майданчика в Eurovision Village.
Як повідомляв Укрінформ, українська співачка Руслана виступила з оркестром Англійської національної опери. Виконуючи інтродукцію, переможниця пісенного конкурсу Євробачення-2004 у Стамбулі, одночасно співала та диригувала оркестром.
Сьогодні, перед другим півфіналом конкурсу українська співачка кримськотатарського походження Джамала, переможниця Євробачення-2016 представить новий альбом QIRIM, виступивши у Ліверпулі з одним із найстаріших оркестрів Великобританії.
Фото: CultureLiverpool