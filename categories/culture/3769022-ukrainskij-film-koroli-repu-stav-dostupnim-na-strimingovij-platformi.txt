Фільм режисера Мирослава Латика «Королі репу» став доступним для перегляду на стрімінговій платформі MEGOGO.

Про це повідомляє пресслужба Державного агентства з питань кіно, передає Укрінформ.
""Королі репу" розповідають історію 17-річного хлопця за прізвиськом Казан (Михайло Дзюба), який разом зі своїм другом Арахісом (Антон Вельбой) мріють стати реперами, та не полишають сподівань "вирватися" зі свого буденного, провінційного життя. Казан закоханий у місцеву красуню Свєту (Карина Химчук), яка також мріє про красиве життя. І це бажання Казана отримати "більше" просто тут і зараз заводить його на стежку, з якої не так легко вибратися",- йдеться в повідомленні.
Як зазначається, у стрічці також зіграли зірки українського кіно Ірма Вітовська та Олена Узлюк, а в саундтреку звучать композиції Kalush, Cepasa, Krechet та Kazka.

Фільм створено компаніями Kristi Films та UpHub за підтримки Державного агентства України з питань кіно.
Як повідомлялося, фільм «Королі репу» Мирослава Латика здобув перемогу на міжнародному кінофестивалі Vvfilmf в Італії.