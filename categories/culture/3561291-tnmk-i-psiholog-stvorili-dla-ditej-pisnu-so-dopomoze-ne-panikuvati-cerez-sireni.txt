Гурт Танок на майдані Конго та сімейний психолог Світлана Ройз напередодні нового навчального року створили пісню-практикум для дітей “Крокуй до укриття”, щоб домогти впоратись із панікою через сирен.

Як передає Укрінформ, про це сімейний психолог написала у Фейсбуці.
“Ми з друзями випускаємо в ефір новий проєкт: пісню-практикум, щоб допомоги дітям впоратись із тривогою та панікою від сирен. Зараз багато дітей повертається із міст, де тривог взагалі не було. Діти йдуть до садків і шкіл. І на дорослих, що з ними поруч, величезна відповідальність, не тільки, пов'язана з безпекою, а ще і з можливими емоційними станами дітей - тривогою, панічними атаками, ступором”, - написала психолог.
За словами Ройз, пісня створена для того, щоб вивести із шокового стану чи допомогти в тривозі та повернути контакт з реальністю. У цій пісні містяться практики, які використовують травматерапевти.

Ідея та текст пісні належать Світлані Ройз, музику написав лідер гурту “ТНМК” Олег Михайлюта “Фагот”, а виконує її вокаліст гурту “ТНМК” Олександр Сидоренко “Фоззі”. Анімацію до пісні створив український художник та аніматор Олександр Корешков.
Як повідомляв Укрінформ, Департамент комунікації Міністерства внутрішніх справ України розробив “Абетку з безпеки для школяра середньої школи”. Видання містить рекомендації щодо поведінки у ситуаціях пов’язаних із воєнним станом: від реагування на сигнал “Повітряної тривоги” до базових дій у разі хімічної чи радіоактивної небезпеки.