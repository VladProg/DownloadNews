Державна програма «єПідтримка» з виплати 1 тисячі гривень громадянам України, які пройшли повну вакцинацію проти коронавірусної хвороби COVID-19, є ефективною практикою стимулювання і заохочення вакцинуватися.

Про це сказав міністр культури та інформаційної політики Олександр Ткаченко під час брифінгу 22 грудня, повідомляє кореспондент Укрінформу.
««єПідтримка» - це ефективна практика стимулювання і заохочення вакцинуватися. Україна приймає найкращі практики, які існують в Європі. Ще на початку року ми презентували ідею запровадження культурних сертифікатів. Такі сертифікати існують в багатьох європейських країнах. Вони націлені в першу чергу на молоду аудиторію, для того, щоб заохочувати їх споживати культурні послуги. Але я дуже радий, що у нас ця ідея стала набагато ширшою, поєднана з можливістю і необхідністю вакцинуватися», - сказав Ткаченко.
Він зазначив, що програмою «єПідтримки» можна допомогти креативним сферам, а з іншого боку, цим можна заохотити людей користуватися культурними послугами.
«Хотів би наголосити, що нам дуже важливо розвивати такі проєкти в регіонах. Культурні заклади, в першу чергу, театри та музеї, для того, щоб стати учасниками цієї програми, повинні мати POS-термінали. Будь ласка включайтеся в цю роботу, тому що це не тільки для населення, а й закладів культури», - додав Ткаченко.
Як повідомлялося, 19 грудня, в Україні офіційно запрацювала державна програма «єПідтримки» з виплати 1 тисячі гривень громадянам України, які пройшли повну вакцинацію проти коронавірусної хвороби COVID-19.
Виплату може отримати виключно громадянин України, який досяг 18 років і має в застосунку Дія "зелений" COVID-сертифікат вакцинації. Ініціював програму з виплати тисячі гривень вакцинованим українцям Президент Володимир Зеленський.