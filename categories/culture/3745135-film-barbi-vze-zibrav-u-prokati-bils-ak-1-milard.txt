Збори від світового прокату фентезі-комедії «Барбі» за 17 днів показу перевищили 1 мільярд доларів, що зробило Ґрету Ґервіг першою в історії кінорежисеркою, чий фільм зібрав таку суму.

Як передає Укрінформ, про це повідомляє Variety.
Уточнюється, що в Північній Америці фільм зібрав $459 мільйонів, а ще $572 мільйони – в інших регіонах світу.
«Барбі» досягла рекордних прибутків вже через 17 днів після виходу на екрани, ставши за цим показником найшвидшим релізом Warner Bros. За 100-річну історію студії це восьмий учасник «клубу мільярдерів».
Попередній рекорд належав фільму «Гаррі Поттер і Дари смерті: 2-га частина», який досяг такого фінансового результату за 19 днів.
Як повідомляв Укрінформ, за час першого вікенду кінофільму «Барбі» режисерки Ґрети Ґервіг у США та Канаді вдалося зібрати 155 мільйонів доларів, що зробило стрічку наймасштабнішим дебютом року.
Фото: Warner Bros