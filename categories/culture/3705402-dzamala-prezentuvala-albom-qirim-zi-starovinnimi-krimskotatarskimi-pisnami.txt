Українська співачка Джамала представила новий альбом "Qirim", в який увійшли старовинні пісні кримськотатарського народу.

Про це в Телеграмі повідомило Міністерство культури та інформаційної політики, передає Укрінформ.

"5 травня, коли кримські татари святкують головне свято весни — Хидирлез, українська кримськотатарська співачка Джамала випустила альбом Qirim — збірку старовинних пісень кримськотатарського народу", - йдеться у повідомленні.


Зазначається, що до збірки ввійшло 14 композицій — раніше невідомих, переписаних чи забутих. Джамала віднайшла їх у містах та селищах Кримського півострова. У МКІП повідомили, що альбом Qırım Джамала презентує разом із Національним симфонічним оркестром України на сцені Національної опери, а після цього альбом вперше зазвучить наживо у Великій Британії, в Ліверпулі, спільно з BBC Philharmonic Orchestra.


Як повідомлялося, на пісенному конкурсі «Євробачення-2023», який пройде у Ліверпулі, з 3 по 14 травня діятиме український бульвар під назвою "Discover Ukraine".