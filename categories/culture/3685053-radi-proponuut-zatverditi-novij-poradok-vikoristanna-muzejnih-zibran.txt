Кабінет Міністрів зареєстрував у Верховній Раді проєкт закону «Про внесення зміни до статті 10 Закону України «Про музеї та музейну справу» щодо порядку подальшого використання музейних зібрань у разі реорганізації музеїв».

Як передає Укрінформ, про це повідомив у Телеграмі представник уряду у ВР Тарас Мельничук.
“Кабінетом Міністрів України як суб’єктом законодавчої ініціативи зареєстровано у Верховній Раді України проєкт закону «Про внесення зміни до статті 10 Закону України «Про музеї та музейну справу» щодо порядку подальшого використання музейних зібрань у разі реорганізації музеїв» (реєстр. № 9129 )”, - поінформував Мельничук.
Він зазначив, що законопроєкт має на меті вжиття ефективних заходів для збереження музейного різноманіття та Музейного фонду України.
За його словами, законопроєктом передбачається встановлення обов’язку погодження з центральним органом виконавчої влади, що забезпечує формування державної політики у сферах культури та мистецтв, порядку подальшого використання музейних зібрань у разі реорганізації (злиття, приєднання, поділу, виділення, перетворення) музеїв, що є державній і комунальній формах власності.
Як повідомлялося, раніше міністр культури та інформаційної політики Олександр Ткаченко заявив, що уряд підтримав законопроєкт МКІП про внесення змін до статті 10 Закону України “Про музеї та музейну справу”.
За його словами, за чинної норми існує загроза втрати Музейного фонду України, що "в умовах відродження інтересу до історії свого народу та країни, підвищення соціальної значимості і затребуваності величезних колекцій музеїв є неприпустимим".
Тому за пропозицією МКІП, у разі реорганізації музеїв державної та комунальної форм власності використовуватиметься такий самий порядок подальшого використання їхніх музейних зібрань, як і при ліквідації музею.
Фото: Wikimedia