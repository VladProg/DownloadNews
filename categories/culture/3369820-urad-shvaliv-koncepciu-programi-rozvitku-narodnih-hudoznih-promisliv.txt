Кабінет Міністрів схвалив 15 грудня Концепцію Державної цільової національно-культурної програми розвитку народних художніх промислів на 2022-2025 роки, розроблену Міністерством культури та інформаційної політики спільно з представниками галузі.


Про це повідомляє пресслужба МКІП, передає Укрінформ.



“Документ уперше розглядає народні художні промисли як сектор креативних індустрій. Ця сфера не тільки має значну культурну цінність, а й потужний економічний потенціал”, - ідеться в повідомленні.
Міністр культури та інформаційної політики Олександр Ткаченко зазначив, що впродовж років цьому сектору на рівні держави не приділяли належної уваги та недооцінювали його.
“Програма з розвитку та популяризації НХП дозволить зберегти техніки, які сягають своїм корінням у століття. Ми маємо розвивати народні промисли як потужну складову креативних індустрій, як з огляду ідентичності, так і економічного потенціалу. Адже народні художні промисли є відображенням української історії, яку ми маємо передавати нащадкам», - сказав Ткаченко.
Як зазначають у МКІП, народні художні промисли — це наша унікальна пропозиція на світовій арені, адже в Україні збереглися носії автентичної майстерності. Майстри та майстрині створюють підручні речі, необхідні людям у побуті. Тому народні художні промисли, зберігаючи оригінальні техніки й сенси, мають розвиватися та бути сучасними. Такий принцип закладено в концепції державної програми.
Серед її цілей — розкриття економічного потенціалу сектора, збереження та передача художніх технік виготовлення виробів, стимулювання підприємництва в народних промислах. Це стане можливим завдяки вдосконаленню нормативно-правової бази, створенню реєстру майстрів та маркуванню виробів.
Крім того, для популяризації народних художніх промислів будуть проведені фестивалі, ярмарки, конференції, а також тренінги й курси з підприємництва для майстрів. Йдеться також і про розширення механізмів грантової підтримки майстрів та проведення інформаційно-просвітницьких кампаній.
Повідомляється, що МКІП зараз працює над деталізацією Концепції - проєктом самої Державної цільової національно-культурної програми розвитку народних художніх промислів та планом заходів з її реалізації.