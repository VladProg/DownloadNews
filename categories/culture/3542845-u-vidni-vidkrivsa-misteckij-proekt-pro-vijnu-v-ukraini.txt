У столиці Австрії у вівторок відбулося урочисте відкриття виставки "Stand with Ukraine", у рамках якої продемонстровано роботи українських митців з відображенням болю та страждань українського народу, який відбиває триваючу російську агресію.

Про це повідомляє власний кореспондент Укрінформу в Австрії.
"Три окремі митці показують у своїх творах жахіття сьогодення, жахи війни росії проти України. Після 24 лютого змінилося все: розпочалася війна – війна в Європі. Також змінилося і українське мистецтво. Воно почало говорити і показувати війну, відображати втрати та насильство. Мистецтво почало у свій спосіб представляти біль та страждання українського народу", - заявила під час відкриття заходу перший секретар Посольства України в Австрії Уляна Задворняк.






У Відні відкрився мистецький проєкт про війну в Україні / Фото: Василь Короткий, Укрінформ















































































На виставці представлено три проєкти українських художників – Остапа Ковальчука "Образи, опалені війною", Володимира Стасенка "Агнче Божий, що береш на себе гріхи світу, помилуй нас!" і Володимира Козюка "Підтримай Україну!". Їхні роботи відрізняються за формою і засобами мистецької мови, однак всі вони є, по-суті, документальним свідченнями катастрофи світового масштабу, яку принесла в Україну російська агресія. Власні переживання митців поєднані із загальнолюдськими та глибокими історичними метафорами, що промовляють про жахіття війни. У них присутні звернення до великої традиції християнського мистецтва іконопису та художнє осмислення сучасних фото, які фіксують війну в Україні, поєднано традиції і технології традиційного і сучасного мистецтва.

"Ця виставка не є політичною акцією, а це – великий мистецький проєкт, щоб розказати про біль нашого народу, про геноцид нашого народу та про нашу велику боротьбу проти російського агресора. Мистецтво завжди має бути попереду наших людей, які зараз борються за нашу незалежність, які воюють. І саме тому ми з перших днів цієї страшної агресії їздимо по країнах і розповідаємо, яку страшну агресію росія веде проти нашого народу. У нас кожна людина дотична так чи інакше до цієї великої боротьби українського народу. Навіть наші митці", - зазначив ініціатор та куратор проєкту Юрій Котик.

Так, художник Володимир Стасенко зі Львова спочатку вступив у ряди територіальної оборони, щоб боротися проти російського агресора, але згодом зрозумів, що у своїй професійній якості митця він зможе більше розказати про трагедію, спричинену російською війною. Його роботи як своєрідні документальні свідчення створені на основі реальних фотографій, зроблених військовими кореспондентами та випадковими свідками про лихоліття війни. Графічні твори творилися у час передвеликоднього посту, коли Україна особливо глибоко переосмислювала страсті Христові. Матеріально проєкт реалізований на лляній тканині, яка споконвіку рушниками супроводить життя українця через сакралізовані таїнства – народження, зростання, одруження і смерть. Кольорова палітра творів обмежена білою, чорною та червоними барвами, що теж глибоко символічно для України.
"Та війна, яка йде зараз, – це не війна просто за території. Бо росії не потрібні інші території. Це війна – за цінності", - зазначив під час відкриття виставки Володимир Стасенко.

Заслужений народний артист України Остап Ковальчук робив свої твори у підвалі під Ірпенем у той час, коли росіяни вели обстріли міста. А основою, на якій намальовано картини, стали дошки з підлоги старого зруйнованого будинку. Серію було продовжено у Львові, де до неї додалися нові сюжети. Перші роботи показують безпосередні враження художника від початку війни під час перебування на Київщині – тривожне зарево на обрії, гнітюча тиша ізольованості, спілкування із людьми, які переживають разом облогу, літаки над головою, які летять у бій, дими, які закривають сонце і зорі. Також зображено козака Мамая – фольклорний образ, який здавна в Україні сприймається як символ нездоланності та оберіг народу від ворогів. Є на дошках і розіп’ятий на хресті Ісус на тлі карти України та класичний іконописний сюжет – Богородиця з Немовлям Ісусом.
"Мої роботи також пов’язані з християнством – ми бачимо біблійний сюжет "Втеча до Єгипту", ми бачимо розіп’ятого Ісуса Христа на фоні карти України, яка горить. Так, там пейзаж Маріуполя, але всі розуміють, що Маріуполь – це місто Марії. І знову ж таки – Марія з Ісусом Христом, яка тікає до Єгипту. Але на цій картині видно, що "Єгипет" – це Польща, Австрія, Німеччина, Франція, це ті країни, куди тікають наші жінки з дітьми", - зазначив Остап Ковальчук.
Відомий художник Володимир Козюк з Вінниччини, роботи якого виставляються у багатьох країнах світу, з початком російського масштабного вторгнення не виїхав за межі країни, хоча мав багато запрошень, а до військової служби був непридатний за станом здоров’я. Він залишився у Вінниці разом із родиною і допомагав численням біженцям, які прямували зі сходу на захід, поселивши їх у своєму будинку та майстерні. Саме тоді й з'явилися його нові твори – замальовані в синьо-жовті кольори власні картини з пейзажами, також з відбитками рук діток-біженців.
"Коли сталася війна, його (Володимира Козюка –ред.) переповнювали емоції. І так виникли ці прапори – під ними пейзажі, які він створив раніше. Зверху він намалював український прапор, щоб показати, що Україна є вище, чим мистецтво та гроші, бо це нічого не варто, поки йде війна…Коли він приймав біженців, то він також брав їх у свою майстерню, щоб вони забули про цю трагедію. І тут поставили діти, які були біженцями, свої долоньки", - розповів про проєкт вінницького художника Юрій Котик.
Зі свого боку Володимир Козюк наголосив на тому, що українці не можуть здатися, як їх багато хто закликає, на милість російському агресору, адже мова йде про їх майбутнє виживання. "Нам кажуть, щоб ми здавалися. Але якщо ми здамося, то ніколи наші діти не зможуть поставити такі долоньки на картини, бо їх просто не буде існувати", - заявив він.
Виставку мистецького проєкту, яка відкрилася у Відні за адресою Absberggasse 31/2, організовано за підтримки Львівської військової обласної адміністрації, Центру військового капеланства, Української греко-католицької церкви, Посольства України у Республіці Австрія та мистецького простору LOT.