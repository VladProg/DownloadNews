Київський Театр драми і комедії на лівому березі Дніпра відкрив європейські гастролі з виставою «Погані дороги» успішним показом у столиці Латвії.

Про це кореспондентові Укрінформу повідомила завідувачка трупи Лаура Вілцане.
«Показ пройшов успішно. Глядачі відчули дихання вистави, актори відчули дихання глядачів», - зазначила Вілцане.
За її словами, для цих гастролей, які впродовж червня відбуватимуться в Латвії, Литві, Чехії та Німеччині, трупу довелося збирати в Україні, а також деяких інших країнах Європи, де перебували деякі актори. Сама Вілцане наразі мешкає в Ризі, де читає казки українською мовою на державному «Радіо 4».
Вистава «Погані дороги» за п’єсою Наталки Ворожбит у постановці Тамари Трунової була показана в Ризі на сцені театру «Дайлес» в межах Dailes Theatre Festival. Цей фестиваль відкрився 31 травня виставою «На самоті бавовняних полів» за п'єсою Бернара-Марі Кольтеса, в якій грали американська зірка Джон Малкович і литовська акторка Інгеборга Дапкунайте. Наступного дня відбувся показ української вистави. Dailes Theatre Festival триватиме до 4 червня, вистави йдуть з англійськими субтитрами.
Подальший графік показів «Поганих доріг» такий: 9 червня - Vilniaus mazasis teatras, Вільнюс, Литва; 16 червня - TheATRIUM Festival, Клайпеда, Литва; 20 червня - The Komedie Theatre, Прага, Чехія; 24 червня - The Radikal Jung Festival, Мюнхен, Німеччина; 30 червня - Berliner Ensemble, Берлін, Німеччина.
Варто зазначити, що п’єса Наталки Ворожбит про російсько-українську війну та її наслідки викликала неабияке зацікавлення в Латвії. Один з провідних театрів Jaunais Rigas Teatris (Новий ризький театр) планує прем’єрний показ «Поганих доріг» на 9 червня. Режисерка вистави Крістіна Крузе-Хермане була й на показі українських колег.
Як повідомлялося, вистава київського Театру драми і комедії на лівому березі Дніпра «Погані дороги» стала лауреатом Шевченківської премії-2022 в номінації «Театральне мистецтво». Також постановка є лауреатом премії «Київський рахунок», переможницею II Всеукраїнського театрального фестивалю-премії «ГРА» в трьох номінаціях. «Погані дороги» - це справжні історії початку війни між росією і Україною, яка точиться з 2014 року. Шість історій про життя, війну і розбиті дороги Донбасу.
Гастролі відбуваються за підтримки Ukrainian Artistic Task Force.