В український прокат 12 жовтня виходить документальна стрічка «Портрет королеви» італійського режисера Фабріціо Феррі.

Про це повідомляє Укрінформ.
Ця історія, знята за бестселером Паоли Кальветті, – унікальний погляд на життя Єлизавети II з точки зору її знакових фотографій, що увійшли в історію та назавжди стали частиною образу жінки, яка присвятила себе служінню короні і стала іконою свого часу.
Роль оповідача у цій фотомандрівці виконує британський актор Чарльз Денс, зірка «Гри престолів» та «Корони», лауреат премії Гільдії кіноакторів.

Своїми історіями спілкування з королевою у фільмі діляться фотографи, яким випала честь зробити найвідоміші портрети Єлизавети II: Брайан Аріс, Джейсон Белл, Джуліан Колдер, Девід Монтгомері, Кріс Левін, Джон Свонелл. До них приєднуються Емма Блау, фотохудожниця та співвласниця Camera Press, креативний директор Valentino П'єрпаоло Піччолі, Ізабелла Росселліні, яка прикрасила найбільшу кількість обкладинок журналів в історії, та акторка Сьюзен Сарандон, якій випала нагода зустрітись з Єлизаветою II особисто.
За довгі 70 років правління Великою Британією Єлизавета II щомиті перебувала під прицільним поглядом: її фотографували так часто, що за цими знімками можна простежити не тільки життя королеви, але й еволюцію фотографії, що і лягло в основу сюжету фільму. І тільки деяким фотографам вдалося за символом монархії побачити справжню людину. У стрічці розглядаються знімки королеви, у виконанні найвідоміших фотографів світу, зокрема портрети Сесіла Бітона та Ентоні Армстронга-Джонса.
«Портрет королеви» вийде в Україні в обмеженому прокаті. Перелік міст та кінотеатрів оновлюватиметься за лінком.
Режисер стрічки Фабріціо Феррі розпочав свою кар’єру фотографа, коли йому виповнилось 17 років, а сьогодні його роботи можна побачити у найтоповіших фешн-виданнях світу: Vogue, Harper’s Bazaar, Marie Claire, Elle, Vanity Fair, Interview, GQ та Esquire. Він працював над кампейнами для Bulgari, Gucci, Dolce & Gabbana, Ferragamo, L’Oreal та Lancôme, а на його знімках позують Софі Лорен, Стінг, Мадонна, Моніка Беллуччі, Джулія Робертс, Наомі Кемпбелл, Віллем Дефо та інші.