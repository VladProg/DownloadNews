Від вогню загарбників у Маріуполі постраждав мурал «Переселенець», який був створений у рамках фестивалю «З країни в Україну».

Як передає Укрінформ, про це в Телеграмі повідомила Маріупольська міська рада та оприлюднила світлину пошкодженого муралу на стіні будинку.
«Знищення культури. Від вогню окупантів у Маріуполі постраждав мурал «Переселенець». Мурал створено на стіні однієї з чотириповерхівок на проспекті в рамках фестивалю «З країни в Україну», - йдеться у повідомленні.

Зазначається, що цей мурал намалював дніпровський графіті-художник Валерій Лагутенко у 2016 році. Роботу митець присвятив вимушеним переселенцям, для яких Маріуполь став другою домівкою.
У міськраді нагадали, що після 2014 року місто прийняло 100 тисяч людей, змушених переїхати. Для них зробили комфортні гуртожитки та дарували ключі від квартир.
«На жаль, сьогодні вже тисячі маріупольців самі стали переселенцями. У різних містах нас також підтримують, допомагають Центрам «ЯМаріуполь». Але ми знаємо, що повернемося до рідного міста, відбудуємо його та зробимо нові мурали», - заявили у міській раді.
Як повідомлялося, агресія росії спричинила в Маріуполі одну з найбільших гуманітарних катастроф. Місто практично повністю зруйноване ворожими обстрілами. Знищені та зруйновані підприємства, міська комунальна інфраструктура, школи, дитсадки, лікарні, житлові будинки.
Маріуполь сьогодні без нормального постачання світла, води, газу. Жителям, яких залишається у місті понад 100 тисяч, загрожує екологічна катастрофа.
Колаборанта Костянтина Іващенка російські загарбники оголосили «мером» Маріуполя та створюють картинку «поновлення життя міста». Містяни чинять спротив «владі» - розповсюджують по місту наліпки та листівки з українською символікою. А в День Незалежності України, 24 серпня, рух опору підняв Прапор України.
У Маріуполі українська літера «Ї» стала символом спротиву, її малюють у різних куточках міста.