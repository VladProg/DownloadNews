На Рівненщині 9 листопада відбувається перший Книжковий форум.

Як передає Укрінформ, про це повідомляє Рівненська обласна рада.
«Це наймасштабніша книжкова подія, яка вперше відбувається в нашій області й об’єднала бібліотекарів, видавців, письменників, читачів, а також творчу інтелігенцію. І проводиться вона з нагоди професійного свята – Всеукраїнського дня працівників культури і майстрів народної творчості», - йдеться у повідомленні.

Як зазначається, захід передбачає понад 30 активностей. Це виставки друкованої продукції рівненських видавництв та видавців, презентації книг та автограф-сесії, зустрічі з зірковими гостями, мистецькі майстерки для юних читачів та інше.

Зокрема, шанувальникам читання представляють книги-переможці щорічного обласного конкурсу «Краща книга Рівненщини», інклюзивну літературу, рідкісні видання з фондів Музею книги та друкарства Державного історико-культурного заповідника м. Острога.

Юні читачі знайомляться з книгами з доповненою реальністю (AR) для читання іноземною мовою.
На форумі для дітей облаштували окрему літературну резиденцію.
Ще одна з ініціатив першого обласного Книжкового форуму - це можливість зробити книжкові донати для бійців, які проходять лікування та реабілітацію в Рівненському обласному госпіталі ветеранів війни.
Як повідомляв Укрінформ, у Рівному відкрили першу в Україні унікальну виставку рукописних партитур «Рукописні партитури церковної музики з історичної Волині кінця ХІХ - середини ХХ століття».