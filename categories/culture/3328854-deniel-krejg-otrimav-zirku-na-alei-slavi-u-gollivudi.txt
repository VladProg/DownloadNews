На голлівудській Алеї слави відкрили зірку британському актору Деніелу Крейгу, відомому за роллю Джеймса Бонда.

Про це повідомляє Укрінформ із посиланням на ВВС.
Зазначається, що Крейг став 2704-ю знаменитістю, яку відзначили зіркою на голлівудській Алеї слави в Каліфорнії. Її відкрили біля 7007 Hollywood Boulevard - на честь кодового номера Бонда. За кілька метрів від нього знаходиться зірка попередника Крейга у ролі Бонда, сера Роджера Мура.
Крейг, який грає агента 007 із 2006 року, заявив на церемонії, що для нього це «велика честь».
Він також подякував продюсерам Майклу Вілсону і Барбарі Брокколі, заявивши, що «без них його б не було тут».
«Якщо щастя вимірюється компанією, яку ми складаємо, то те, що я стою на цьому тротуарі, оточений усіма цими легендами, робить мене дуже щасливою людиною. Тому дякую вам», - додав актор.
Він став четвертим виконавцем ролі Бонда, який отримав зірку на Алеї слави. Раніше цієї честі, окрім Роджер Мура, удостоїлися також Пірс Броснан та британський актор Девід Нівен, який зіграв агента 007 у неофіційному фільмі бондіани "Казино Рояль" у 1967 році.
Як повідомлялося, світова прем'єра нового фільму про пригоди Джеймса Бонда "Не час помирати" відбулася 28 вересня в лондонському Альберт-голі.
Фільм мав вийти у квітні минулого року, але дату прем'єри неодноразово переносили через пандемію коронавірусу.
"Не час помирати" стала 25-ю стрічкою бондіани.
Фото: ЕРА