Міністерство культури та інформаційної політики станом на 14 травня зафіксувало 331 епізод воєнних злочинів росіян проти культурної спадщини України.

Як передає Укрінформ, про це МКІП повідомляє у Телеграмі.
“МКІП продовжує фіксувати воєнні злочини росіян проти культурної спадщини. На сьогодні задокументовано 331 епізод”, - ідеться в повідомленні.
За словами міністра культури та інформаційної політики Олександра Ткаченка, “у рашистів немає нічого святого. За невеликий період з моменту оновлення статистики зафіксованих злочинів росіян проти нашої культурної спадщини вони ракетою поцілили у єврейське кладовище у Глухові. Чим вони відрізняються від фашистів, які знищували євреїв 80 років тому? У День пам'яті та примирення вони повністю зруйнували Георгіївський скит Свято-Успенської Святогірської лаври московського патріархату на Донеччині. В Одесі була пошкоджена пам'ятка архітектури початку XIX століття – Воронцовський палац. Окупанти знову влучили по острову Хортиця, сакральному місцю для українців. Так безбожно нищити нашу культуру можуть тільки варвари”.

Руйнування об’єктів культурної спадщини – це воєнний злочин за Гаазькою конвенцією 1954 року.
У МКІП закликають допомагати фіксувати злочини росіян проти української культурної спадщини за допомогою національної платформи culturecrimes.mkip.gov.ua. Але водночас просять пам'ятати про власну безпеку.
Як повідомляв Укрінформ, у ніч проти 7 травня росіяни вдарили по музею українського філософа Григорія Сковороди ракетою.
Фото: МКІП