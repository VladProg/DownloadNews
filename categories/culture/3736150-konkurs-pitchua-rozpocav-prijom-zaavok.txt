В Україні розпочався прийом заявок на конкурс соціально вагомого контенту PITCHUA+.

Про це у Телеграмі повідомляє Міністерство культури та інформаційної політики, передає Укрінформ.
Як зазначається, конкурс має на меті сприяти створенню якісного контенту для телебачення, онлайн-платформ та кінотеатрів, що висвітлює єдність України в її різноманітності, спонукає брати активну участь у житті країни та надихає історіями про сильних особистостей.
Переможці PITCHUA+ отримають часткове або повне фінансування виробництва проєкту, а також експертний супровід на всіх етапах його створення.
Прийом заявок проєктів триває до 14 серпня 2023 року.
Конкурс проводиться проєктом Transformation Communications Activity (TCA), що фінансується Агентством США з міжнародного розвитку (USAID), у партнерстві з Міністерством культури та інформаційної політики України.