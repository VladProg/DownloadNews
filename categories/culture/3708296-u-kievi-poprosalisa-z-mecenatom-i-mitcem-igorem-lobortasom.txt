У Києві відбулося прощання із заслуженим працівником культури України, меценатом і митцем Ігорем Лобортасом.

Про це у Телеграмі повідомив міський голова Віталій Кличко, передає Укрінформ.
Кличко зазначив, що Ігор Лобортас щиро любив Київ. На кількох будинках міста є створені ним памʼятні барельєфи. Окрасою Володимирської гірки став фонтан-памʼятник архистратигу Михаїлу авторства Лобортаса.
“Він мав ще багато планів і блискучих ідей. Але хвороба обірвала життя… Світла памʼять, Ігорю Юрійовичу!" - зазначив міський голова.
Як повідомлялося, 9 травня у віці 55 років пішов з життя відомий меценат, заслужений працівник культури України, член Опікунської ради Національного музею “Київська картинна галерея”, засновник Класичного ювелірного будинку Lobortas Ігор Лобортас.
У 1990-их роках він організував ювелірне виробництво у Києві. Ювелірний дім «Лобортас» здобув міжнародний авторитет та визнання. Роботи його майстрів увійшли до зібрань національних музеїв США, Великої Британії, Італії, їхні досягнення у ювелірному мистецтві включено до Книги рекордів Гіннеса.
У 2019 році у Києві відкрили пам’ятний барельєф на честь композитора Ігоря Стравінського, автором якого став Ювелірний дім "Лобортас".
Крім того, Ігор Лобортас передав Меморіальному музею Григорія Сковороди НІЕЗ «Переяслав» пам’ятну дошку «Фонтан Сковороди», яка відображає концепцію українського філософа.
Фото: Віталій Кличко, Телеграм