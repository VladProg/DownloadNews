В Україні вийшов документальний фільм «Понівечене дитинство», у якому задокументовані свідчення дітей про воєнні злочини Росії, зокрема про депортацію та русифікацію.

Про це повідомляє пресслужба Міністерства культури та інформаційної політики в Телеграмі, передає Укрінформ.
«Проєкт «Понівечене дитинство» документує свідчення дітей про воєнні злочини рф проти українського народу. Це дослідження поточної ситуації та доказова база щодо примусової депортації та викрадення українських дітей з тимчасово окупованих територій України», - йдеться в повідомленні.
Зазначається, що у фільмі, створеному командою «online.ua», діти та їхні батьки розповіли власні історії: хтось з них був у полоні, когось примусово вивезли в «оздоровчий» табір, когось розлучили з батьками під час так званих фільтраційних заходів.
Як повідомляв Укрінформ, станом на 1 червня ідентифіковані щонайменше 20 тисяч дітей, депортованих Російською Федерацією з України. Понад 4,5 тисячі з них мають статус сироти або позбавлені батьківського піклування.