МКІП додало п'ять нових елементів до Національного переліку елементів нематеріальної культурної спадщини України.

Про це йдеться у відповідному наказі Міністерства культури та інформаційної політики.
Згідно з документом, до нематеріальної культурної спадщини внесено традиції рогозоплетіння з Вінниччини, традицію наряджання могильних хрестів на Рівненському Поліссі, культуру традиційного вівчарства Бессарабії та знання, пов'язані з ним, традицію повіншування Василів у селі Липівка Івано-Франківської області.
Також до списку додали приготування голубців - української традиційної страви.
Як повідомлялося, перелік елементів нематеріальної культурної спадщини України разом із новими налічуватиме 68 елементів. Зокрема, у лютому 2023 року до списку внесли традицію випікання та споживання хлібу в селі Криничне Болградського району, що на Одещині.