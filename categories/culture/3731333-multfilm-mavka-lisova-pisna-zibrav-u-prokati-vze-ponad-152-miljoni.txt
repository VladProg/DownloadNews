За результатами вісімнадцятого тижня прокату касові збори анімаційного фільму "Мавка. Лісова пісня" склали 152 331 158 гривень.

Про це повідомляє пресслужба Державного агентства з питань кіно, передає Укрінформ.
"За результатами вісімнадцятого тижня в національному прокаті касові збори мультфільму MAVKA складають 152 331 158 грн. Кількість проданих квитків - 1 215 519. Радіємо разом з командою Мавки та дякуємо відданим глядачам за чотири місяці у кіно. Прокат триває!" - зазначають у Держкіно.
Як повідомлялося, анімаційний фільм "Мавка. Лісова пісня" створений за підтримки Держкіно та Агентства США з міжнародного розвитку (USAID). Кінотеатральну дистрибуцію в Україні здійснює FILM.UA Distribution та Kinomania Film Distribution.
У національний прокат мультфільм вийшов 2 березня.