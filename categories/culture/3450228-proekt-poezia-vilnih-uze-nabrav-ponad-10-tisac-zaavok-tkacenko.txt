Проєкт Міністерства культури та інформаційної політики, Держмистецтв та волонтерів "Поезія Вільних" уже перетнув показник у 10 тисяч заявок.

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
"Цю величезну кількість творів написали українські та іноземні поети з початку війни в Україні. Не дивлячись на жахи війни, 80% із написаного – оптимістичні вірші, з вірою в перемогу нашої держави. А те, що пишуть поети – часто відображає думку суспільства. Так історично склалось", - зауважив міністр.

За словами Ткаченка, 10 тисяч віршів – це 7 270 151 символ або приблизно 1 320 000 слів. Над модеруванням, редагуванням та корекцією цієї вражаючої кількості творів щоденно працюють 27 волонтерів. "До речі, вірші надсилали вже 7 різними мовами, а отже, проєкт можна сміливо називати міжнародним", - додав він.
Із найкращих творів сформують збірку, яка вийде друком за підтримки МКІП.
Долучитися до проєкту можна за посиланням.
Як повідомляв Укрінформ, МКІП, Держагентство України з питань мистецтв та волонтери створили нацпортал "Поезія Вільних", де кожен може поділитися своїми творами, які навіяла війна.
Із 24 лютого триває масштабне російське вторгнення до України. Агресор обстрілює та руйнує ключові об'єкти інфраструктури, житлові квартали українських міст і сіл з використанням артилерії, реактивних систем залпового вогню та балістичних ракет.
В Україні запровадили воєнний стан та оголосили загальну мобілізацію.