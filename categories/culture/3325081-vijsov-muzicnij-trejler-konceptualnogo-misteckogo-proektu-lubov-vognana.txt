Відбулася прем’єра музичного трейлера літературно-художнього проєкту "Любов Вогняна" - ілюстрованого поетичного "містичного козацько-самурайського бойовика", як його ідентифікує автор Володимир Драбчук.

Про це йдеться в пресрелізі, переданому Укрінформу. Трейлер можна переглянути за посиланням.
Як повідомив Драбчук у коментарі Укрінформу, поему він написав ще у 2013 році, і доволі довго шукав художника, "оскільки з самого початку бачив цей проєкт як такий собі своєрідний мальований поетичний комікс". "І у 2016 році художник знайшовся, вірніше, художниця - не професійна, але дуже талановита Анна Чернікова. А вже в цьому році вірші набули музичного звучання. Тобто цей проєкт витриманий, як добре вино", - зазначив він.

Автор також повідомив, що "поки готуємо реліз літературно-художнього видання на кінець осені. Але згодом, можливо, підготую також і повну анімовану музичну версію".
Композиція "Три дороги" - творча колаборація автора з відомим музикантом, фронтменом культової групи PATSYKI Z FRANЕKA Назаром Худином. Слова - Володимир Драбчук (уривок з поеми "Любов вогняна"), музика - Назар Худин, Володимир Драбчук. Вокал - Назар Худин, бандура - Lola z Franeka, мастеринг - iPunkz, саунд-продакшн - FFK Rekordz. Художник - Анна Чернікова, анімація - PIN Production.