Український культурний фонд просить владу передбачити зміни до бюджету, аби в умовах пандемії культурні і мистецькі заклади не припинили свою діяльність.

Про це йдеться у зверненні, оприлюдненому на сайті УКФ, передає Укрінформ.
«За інформацією, отриманою з численних звернень культурних інституцій, особливо державної і комунальної форм власності, у зв’язку із надзвичайною ситуацією, пов’язаною з поширенням гострої респіраторної хвороби COVID-19, спричиненої коронавірусом SARS-CoV-2 та запровадженням на території України карантину, обмежувальні заходи, включаючи повну заборону функціонування в січні та березні-квітні 2021 року, обмеження стосовно заповнюваності залу не більше 50%, а також побоювання потенційних глядачів відвідувати великі скупчення людей стали об’єктивними чинниками, що призвели до різкого зниження обсягів власних надходжень вітчизняних закладів культури у 2021 році і як наслідок – утворення боргів в основному за спожиті комунальні послуги», - ідеться у зверненні.
Як зазначається, це в першу чергу стосується закладів культури та мистецьких закладів державної і комунальної форми власності, на балансі яких обліковуються приміщення та цілісні майнові комплекси. Утримання власних будівель у належному стані, так само як задоволення духовних, естетичних та художніх потреб громадян, є основним обов’язком вітчизняних культурних інституцій.
Водночас наголошується, що в умовах пандемії, на тлі постійного зростання тарифів на комунальні послуги (тариф тільки за теплопостачання в м. Києві в опалювальний сезон 2021-2022 років буде збільшений на 77 %, те саме в інших регіонах України) виконувати ці обов’язки на належному рівні стає дедалі складнішим, а іноді неможливим і питання виживання вітчизняної культури вже в найближчому майбутньому може постати дуже гостро.
Як нагадали у фонді, з метою запобігання руйнівному впливу пандемії у 2020 році УКФ реалізував програму «Культура в часи кризи: інституційна підтримка». Законом України «Про Державний бюджет України на 2020 рік» близько 650 млн грн були спрямовані на підтримку та розвиток культурних та креативних індустрій в часи пандемії. Завдяки цьому спеціалізовану фінансову підтримку отримало майже 150 державних установ сфери культури та мистецтв.
За наслідками руйнівного впливу пандемії на сферу культури поточний рік є ще складнішим, застерігають в УКФ.
«З метою уникнення збільшення заборгованості вітчизняних закладів культури та мистецьких закладів, в першу чергу на балансі яких обліковуються приміщення та цілісні майнові комплекси, в тому числі за спожиті комунальні послуги, що може призвести до повної зупинки діяльності цих інституцій, Наглядова рада та Дирекція УКФ звертаються з проханням при розгляді питань внесення змін до Закону «Про Державний бюджет України на 2021 рік» передбачити додаткові бюджетні асигнування по бюджетній програмі 3801140 «Забезпечення функціонування Українського культурного фонду, у тому числі здійснення Фондом заходів з підтримки проєктів», а, зокрема, кошти в обсязі 200 млн грн для інституційної підтримки вітчизняних закладів культури та мистецьких закладів», - зазначили у фонді.