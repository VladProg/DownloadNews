Кількість пошкоджених об'єктів, що надавали культурні послуги, станом на кінець липня склала 846 споруд, із них повністю зруйновані - до 249 одиниць.

Про це повідомив перший заступник міністра культури та інформаційної політики Ростислав Карандєєв під час брифінгу в Медіацентрі Україна-Укрінформ.
"У цілому станом на 25 липня збитків зазнали 846 об'єктів культурної інфраструктури, без урахування пам'яток культурної спадщини. На кінець липня кількість об'єктів, що зазнала збитків, зросла в п'ять разів, якщо порівняти зі 169 одиницями у квітні 2022 року. Кількість зруйнованих об'єктів збільшилася в 4,7 разів - із 62 до 294 одиниць", - повідомив посадовець.

Карандєєв підкреслив, що внаслідок збройної агресії було пошкоджено клубні заклади, бібліотеки, музеї, театри, філармонії, школи, заклади мистецької освіти, а також об'єкти культурної спадщини на території 152 громад. Також він зазначив, що найбльших втрат зазнала Донецька - 72%, Миколаївська - 37%, Харківська - 27% та Київська - 26% області.
Загалом урядовець повідомив, що за даними МКІП, через війну актуалізувалася проблема "дотримання балансу між обсягами списання документів та поповненням фондів у бібліотеках".
Як повідомлялося, внаслідок повномасштабного вторгнення рф в Україні було пошкоджено 129 об'єктів культурної спадщини, із яких 22 одиниці - пам’ятки національного значення.