Український співак і поет, екслідер гурту «Тартак», радіоведучий, громадський діяч, а нині захисник України Олександр Положинський присвятив мешканцям Енергодара вірш "Атомна помпа".

Про це він заявив у своєму відео, яке оприлюднено у Телеграмі Енергодара, передає Укрінформ.
"Записую напівпартизанське відео для мешканців українського міста Енергодар. Усім атомникам присвячується невеликий фрагмент вірша, який називається "Атомна помпа". Я знаю, як вам зараз нелегко, знаю, що відбувається у вашому місті. Бо нещодавно мої друзі змогли якимось дивом вибратись і трошки порозповідали, наскільки важко вам там жити", - сказав Положинський.
Виконавець додав, що знає про психологічний тиск, фізичний та обмеження, які накладають на жителів окупованих територій.
"Сподіваємось, що найближчим часом усі окуповані території буде звільнено, і ми зустрінемось", - сказав співак.
Як раніше повідомлялось, Положинський відіграв двогодинний концерт для свого підрозділу, а потім записав звернення до енергодарців.