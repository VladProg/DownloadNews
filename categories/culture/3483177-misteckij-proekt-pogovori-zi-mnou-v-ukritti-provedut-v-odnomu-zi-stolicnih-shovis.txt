В одному з київських сховищ 16 травня стартує культурно-мистецький проєкт «Поговори зі мною в укритті», в рамках якого відбудеться нетривіальний діалог між українськими та західними художниками.

Про це Укрінформу повідомили куратори проєкту Катерина Рай та Віталій Адлерманн.

«Сьогодні укриття стали важливими громадськими просторами, що виконують функцію захисту та соціального синтезу. В укриттях Харкова, Маріуполя, Чернігова, Сум, Києва тижнями і навіть місяцями живуть містяни. Укриття стали для них новим домом, притулком.
Саме в такому київському укритті ми хочемо презентувати культурно-мистецькі проєкти, які б дозволили налагодити міжкультурний діалог, безпосередньо донести до світової аудиторії позицію митців», - розповіли куратори.

На їхню думку, це сприятиме підвищенню морального духу громадян та слугуватиме лікувальним елементом в адаптації населення до воєнного стану. Вони вірять, що мистецькі проєкти мають потужний прямий ефект і будуть успішним модератором у складні часи між культурою та людьми.

«Ми закликаємо світових художників звернутися до українців через артоб’єкти, які ми покажемо глядачам в Україні. Даний проєкт - рівноправний, цікавий, нетривіальний діалог між українськими та західними художниками», - вважають куратори.

З кожного боку співбесідників порівну: 6 українських - Халіл Дервішев, Марія Штонда, Андрій Фішер, Антігона, Дем’ян Ферій, Віталій Кохан / 6 іноземних митців - Олексій Кузміч (Білорусь), Томас Кудела (Чехія), Вероніка Тепліцка (Польща), Даріус Вайчекаускас (Литва), Йеспер Бойсен (Данія), Цезар Мартінес Сільва (Мексика).


Кожен твір є унікальним за своєю подачею інтелектуальним продуктом, що яскраво акцентує особисту думку художника стосовно останніх подій в Україні і світі.

Галерея в укритті узгоджена з місцевими жителями і покликана об’єднати людей за допомогою мистецтва, а також допомогти продуктами харчування для літніх людей мікрорайону. Приміщення цікаве і тим, що на його базі будуть проходити різноманітні артист-толки, лекції та кінопокази. Виставка пройде за підтримки Meancult gallery в місті Київ, вул. Половецька 25/27, 3-й під’їз, підвальне приміщення.