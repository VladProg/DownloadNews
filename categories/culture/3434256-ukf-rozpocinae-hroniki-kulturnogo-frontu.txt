Український культурний фонд розпочинає серію нових інформаційних дайджестів «Хроніки культурного фронту».

Як передає Укрінформ, про це повідомляється на сайті фонду.
Зазначається, що у хроніках УКФ розповідатиме про найголовніші новини у сфері культури та мистецтв, що відбулися під час військового вторгнення російської федерації на територію демократичної України.
"У "Хроніках культурного фронту" ми будемо стисло акумулювати всю важливу інформацію зі світу культури під час російської агресії. Зокрема, двічі на тиждень розповідатимемо про заходи та акції на підтримку України, можливості для українських культурних діячів, законодавчі зміни та пам'ятки культури, що були пошкоджені російськими окупаційними військами», - коментує виконавчий директор УКФ Владислав Берковський.
Як повідомляється, дайджести публікуватимуться двічі на тиждень: у середу та суботу.
Перший випуск уже доступний за посиланнями:
українською
англійською
24 лютого президент рф володимир путін оголосив про початок вторгнення до України. Російські війська обстрілюють та руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
Фото: Сергія Лаєвського