Короткометражну анімаційну стрічку Анастасії Фалілеєвої "Тигр блукає поруч" відібрали до Bamberger Kurzfilmtage (The Bamberg Short Film Festival) – кінофестивалю короткометражних фільмів у Бамберзі (Німеччина).

Як передає Укрінформ, про це повідомляє пресслужба Держкіно.
Стрічку створено студією KAPI animation за підтримки Державного агентства України з питань кіно.
«Фестиваль відбудеться 24–30 січня 2022 року у Бамберзі. Частину програми покажуть онлайн», - ідеться у повідомленні.

Як зазначається, Bamberger Kurzfilmtage – один із найстаріших фестивалів короткометражного кіно у Баварії. Він став зразком для наслідування для інших баварських фестивалів короткого метра: Тижня короткометражного кіно в Регенсбурзі (1994) та Міжнародного Мюнхенського фестивалю короткометражного кіно Bunter Hund (1999).

Нагорода на Bamberger Kurzfilmtage – без перебільшення, найсолодша у світі, оскільки "Бамберзького кентавра" повністю виготовлено з шоколаду.
Щодо фільму, то "Тигр блукає поруч" присвячений темі підліткової депресії. Крізь призму тривожних фантазій він розповідає історію старшокласниці Кацумі, яка переживає депресивний розлад і зневірилася у підтримці та любові навіть найближчих.

Анімаційний фільм "Тигр блукає поруч" виконаний у техніці stop motion. Його особливістю є те, що витратним матеріалом для створення ляльок і декорацій стало сміття.
Як нагадали у пресслужбі, раніше стрічку було відібрано до більш ніж двох десятків українських та світових фестивалів, серед яких – Short Shorts Film Festival & Asia (Японія), LA Shorts International Film Festival (США), Hiroshima International Animation Film Festival (Японія).
Фото: usfa.gov.ua, зі сторінки фестивалю (c) Maria Svidryk