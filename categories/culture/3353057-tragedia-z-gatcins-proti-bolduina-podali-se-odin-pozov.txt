Помічник режисера по роботі зі сценарієм фільму "Іржа" (Rust) Мемі Мітчелл подала до Верховного суду Лос-Анджелеса позов на продюсерів та актора Алека Болдуїна, який випадково застрелив на зйомках операторку Галину Гатчінс.

Про це повідомляє Укрінформ з посиланням на Variety.
Позов також було подано проти кількох членів команди, зокрема реквізитора Ханну Гутьєррес-Рід і помічника режисера Дейва Голлса.
У позивній заяві Мітчелл заявила, що отримала «фізичні та емоційні» травми, коли Болдуїн застрелив Гатчінс під час підготовки до сцени. У скарзі вона зазначає, що стояла всього в близько 1-1,5 метра від Болдуїна, коли пістолет вистрелив, і стала першою, хто викликав поліцію.
У позові стверджується, що Болдуїн повинен був перевірити пістолет, щоб переконатися, що він розряджений, а також звинувачує продюсерів у скороченні витрат, які призвели до інциденту.
«Позивачка була налякана і боялася за своє життя. Постріл викликав у позивачки біль у вухах та голови, а невдовзі після цього позивачка почала чути гучний дзвін у вухах. Невдовзі після цього позивачка стала свідком жаху, який стався», – йдеться у позові.
Як повідомляв Укрінформ, 21 жовтня під час зйомок художнього фільму Rust ("Іржа") у штаті Нью-Мексико відомий актор та продюсер Алек Болдуїн здійснив постріл із пістолета, який виявився зарядженим. Куля влучила в оператора - 42-річну Галину Гатчінс (Андросович), яка мала українське походження. Гатчінс загинула, 48-річний режисер Джоел Соуза був поранений.
Матеріали слідства свідчать про те, що помічник режисера Дейв Голлс, передаючи реквізитну зброю Болдвіну, запевнив його, що вона не заряджена бойовими набоями.
Раніше головний світлооператор фільму "Іржа" Серж Свєтной подав до суду на членів знімальної команди й актора Алека Болдуїна, який випадково застрелив на зйомках оператора Галину Гатчінс.