В італійському місті Мілан проходить 23-тя міжнародна виставка архітектури, дизайну та мистецтва Triennale Milano, на якій цьогоріч вперше представлена Україна, у межах події відкрито окремий павільйон, присвячений українському мистецтву.

Як передає Укрінформ, про це повідомляє МКІП.
“До 11 грудня гості Трієнале можуть познайомитися з відомими в Україні, а тепер і за кордоном, митцями та їхніми роботами. Серед них — сучасні художники, режисери, композитори, письменники, лідери думок. Попри війну, вони продовжують працювати в Україні, гастролювати, проводити виставки та знайомити світ з українським культурним продуктом”, - ідеться у повідомленні.

Створити український павільйон запропонували президент Triennale Milano Стефано Боері та куратор Джанлуїджі Рікуператі. Ідея виникла як реакція на повномасштабну війну росії проти України. Через кілька днів після російського вторгнення, організатори Трієнале відкликали своє запрошення до російських діячів культури. Натомість уперше розглянули Україну як одного з ключових учасників цьогорічної події. Згодом задум переріс в окрему програму, присвячену українському мистецтву.

Planeta Ukrain - це простір для дискусій та знайомства з українською культурою. Це серія виставок, концертів, кінопоказів, літературних читань і дискусій. Мультидисциплінарний формат якнайкраще презентує всю панораму сучасної української культури в різних напрямках, вважають куратори програми. Ними стали акторка Лідія Ліберман, піаністка Анастасія Стовбир і письменник Джанлуїджі Рікуператі.
У МКІП нагадали, що робота над програмою тривала з березня. У травні команда павільйону завітала до України, щоб ближче познайомитись із місцевими культурними інституціями та дізнатися про досвід роботи в умовах війни. 9 березня український павільйон презентували у форматі онлайн-дискусії з італійськими та українськими інтелектуалами та митцями. Серед провідних спікерів був мер Мілана Беппе Сала та міністр закордонних справ Італії Луїджі Ді Майо.
З 15 липня Planeta Ukrain відкрита для всіх відвідувачів Трієннале.
Triennale Milano багато років вважається однією з провідних культурних міжнародних подій, яка презентує багатогранність сучасного світу через безліч мистецьких форм: дизайн, архітектуру, візуальне, сценічне та вокальне мистецтво. Мета Трієнале — спробувати зрозуміти сучасність, об’єднавши досвід різних культур і мов в одному місці. У місці для спільних роздумів та дискусій про культуру, яка динамічно розвивається та пропонує все нові сенси й точки зору на вічні теми.
Програму українського павільйону Planeta Ukrain створено з ініціативи президента Triennale Milano Стефано Боері та куратора Джанлуїджі Рікуператі. Співорганізатори подій - Державне агентство України з питань мистецтв та мистецької освіти та Міністерство культури та інформаційної політики.
Фото: DSL Studio©Triennale Milano