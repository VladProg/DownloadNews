У Батурині Чернігівської області презентували книгу відомої дослідниці Гетьманщини, доктора історичних наук, професора Тетяни Таїрової "Мазепа. Хроніки православного шляхтича. Руїна", що стала першим художнім твором авторки.

Як передає Укрінформ, про це повідомив департамент інформаційної діяльності та комунікацій з громадськістю Чернігівської ОДА.
"З нагоди Дня Українського козацтва у Національному історико-культурному заповіднику "Гетьманська столиця" відбулася авторська презентація книги "Мазепа. Хроніки православного шляхтича. Руїна". Це перший художній твір Тетяни Таїрової, дослідниці Гетьманщини, професорки та докторки історичних наук", - ідеться у повідомленні.






Дослідниця Гетьманщини презентувала у Батурині роман про Мазепу/Фото: Фото НІКЗ "Гетьманська столиця"




























Зазначається, що в мистецькому заході взяли участь Президент України 2005-2010 років Віктор Ющенко, заступник голови Чернігівської ОДА Дмитро Іванов та видатні науковці-історики України. Для кращого сприйняття атмосфери доби Руїни, в умовах якої відбувалося становлення особистості Мазепи, присутнім показали військово-історичну реконструкцію початкового епізоду книги.
На презентації гості дізналися, що за мотивами твору незабаром з’явиться серіал - його зйомки анонсував генеральний продюсер "FILM.UA Group" Віктор Мирський.
Спеціально до заходу в заповіднику розгорнули виставку "Гетьман Іван Мазепа, князь Священної Римської імперії". Вона знайомить з унікальними нововиявленими артефактами із Віденського архіву та колекції Олексія Шереметьєва. Важливе місце серед експонатів посідає печатка Мазепи, вперше представлена широкому загалу. Вона підтверджує княжий титул гетьмана, наданий йому Священною Римською імперією. Для підтвердження автентичності печатки планується проведення експертизи її металу.
Тетяна Таїрова - російська дослідниця історії України XVI-XVIII ст., докторка історичних наук, професорка кафедри історії народів країн СНД Інституту історії Санкт-Петербурзького державного університету (Російська Федерація). Ініціаторка створення й очільниця Центру з вивчення історії України у зазначеному виші.
Фото НІКЗ "Гетьманська столиця"