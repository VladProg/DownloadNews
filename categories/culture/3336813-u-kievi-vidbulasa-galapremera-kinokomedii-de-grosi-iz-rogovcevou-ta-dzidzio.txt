У всеукраїнський прокат 21 жовтня виходить авантюрна комедія-квест "Де гроші", створена за підтримки Держкіно.

Як повідомляє пресслужба Держкіно, з цієї нагоди у київському кінотеатрі "Оскар" відбулася гала-прем'єра за участі творчої команди фільму, кінодіячів та зірок шоу-бізнесу, передає Укрінформ.
“Найголовніше, щоб цей фільм сподобався українському глядачеві. Тому що відсьогодні ми стартуємо у кінотеатрах країни, розраховуємо на підтримку глядача. Основне завдання – ефект здивування. Щоб ті, хто побачать наш фільм, сказали: "О! Можливо і в Україні таке робити!". Також ми дублюємо фільм англійською, іспанською мовами й розраховуємо на те, що підемо на міжнародні платформи”, - сказав режисер-постановник, виконавець головної ролі Михайло Хома (DZIDZIO).






Гала-прем'єра кінокомедії «Де гроші»/Фото: usfa.gov.ua




























За сюжетом, головний герой – піаніст Міша – влаштовується на роботу до багатої дами. Йому потрібно терміново знайти гроші, щоб визволити з-під арешту друга. Та виявляється, що запитання "Де гроші?" цікавить у цьому будинку не лише його.
Роль власниці загадкового будинку втілила на екрані видатна українська актриса Ада Роговцева. Співпрацю з командою DZIDZIO актриса вважає для себе великою радістю.
“Я зустріла розумну, талановиту людину з великим серцем. І той час, коли я знімалась, був прекрасний. Дякую, що Міша (DZIDZIO) мене взяв. Що повернув мене на майданчик надовго і серйозно. У мене такий вік, 84 роки, що, може, не додасть воно мені популярності... Нащо?! І слави... Нащо?! А те, що я працювала, що одержала насолоду і потрапила на таких людей, друзів – це для мене велика радість. Хотіла з вами поділитися, що для мене це був прекрасний час!” - підкреслила Ада Роговцева.
Як повідомляється, найближчим часом команда DZIDZIOFILM на чолі з Михайлом Хомою планує представити картину у Львові, Тернополі, Дніпрі, Харкові, Одесі, Вінниці та Житомирі, де відбудуться спеціальні покази комедії-квесту "ДЕ ГРОШІ".
Фото: usfa.gov.ua