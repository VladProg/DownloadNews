Восьмий епізод документального циклу про діячів - українців присвятили уродженцю Чугуєва - художнику Іллі Рєпіну, привласненого російською культурою.

Про це повідомляє пресслужба Держкіно у Фейсбуці, передає Укрінформ.
"Картини видатного українця Іллі Рєпіна й досі зберігаються у петербурзьких галереях, його творчість вважається частиною "великої" російської культури, а наукові довідники й нині ідентифікують його як росіянина, бо його досягнення були вкрадені внаслідок імперської політики", - йдеться у повідомленні.

Як зазначається у дописі, епізод "Народжених Україною" від FILM.UA Group охоплюватиме життя та творчість художника-реаліста та майстра портрета Рєпіна, який "народився та провів свою юність на Харківщині, а його життя і творчість були нероздільно пов’язані з Україною, її історією та народним побутом".
У дописі наголошується, що його ключові роботи містять українські мотиви, відображені, зокрема, у популярній картині "Запорожці пишуть листа турецькому султанові". Також підкреслюється, що Рєпін "із великим захопленням писав про українське мистецтво та підтримував творчість українських живописців".
Зазначається, що над фільмом працювали виконавчий продюсер Тетяна Носенко, продюсери Юлія Мордас, Олена Малкова, і сценаристи - Марія Квітка, Леонора Пащенко. Графікою опікувався Євген Санніков.
"Народжені Україною" - це цикл документальних короткометражних фільмів від групи FILM.UA про діячів науки та культури з України, надбання яких впродовж віків вважали російськими. Перший епізод циклу було присвячено розповіді про діяльність видатного письменника Миколи Гоголя.