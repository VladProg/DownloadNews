Творча група Національного театру ім. Марії Заньковецької виступила перед бійцями на заході України.

Про це повідомила пресслужба Міністерства культури та інформаційної політики, передає Укрінформ.
“З 19 по 22 травня творча група Національного театру ім. Марії Заньковецької з благодійною метою провела виступи з виставою «Життя P.S.» на підтримку бойового духу в ЗСУ теренами західної України”, - йдеться в повідомленні.

Виставу заньківчани Олесь Федорченко та Мар'яна Кучма презентували у військових підрозділах.
Протягом трьох днів відбулося п'ять виступів у населених пунктах Красне, Олександрія, Луцьк та Сарни. За цей час виставу переглянули, окрім військовослужбовців, також старшокласники місцевих шкіл.

Зазначається, що 26 травня у Львівському національному драматичному театрі імені Марії Заньковецької відбувся благодійний вечір — заньківчани разом з іншими благодійниками збирали кошти на купівлю автомобіля швидкої допомоги для евакуації поранених.
На Малій сцені театру актори Мар’яна Кучма та Олесь Федорченко зіграли драму «Життя Р. S», створену на основі реальних подій ветеранкою російсько-української війни Валерією Бурлаковою.
Усі кошти від реалізованих квитків театрали перерахують у скарбничку для купівлі автомобіля.
Як повідомлялося, Національний театр імені Марії Заньковецької виступив на сценах Великої Британії та Ірландії, зібрані під час гастролів кошти будуть передані військовим медикам з Львівської області для придбання "швидкої".
Фото: МКІП