У Харкові переносять і скасовують вистави через заборону масових заходів для більше ніж 50 глядачів і відсутність укриттів у театрах.

Про це повідомляють театральні установи міста, передає Укрінформ.

«Шановні глядачі! Враховуючи заборону на проведення масових заходів у приміщеннях театрів понад 50 осіб та на виконання Протоколу №3 засідання Ради оборони Харківської області від 28.03.2023 року, перегляд вистави «Занадто одружений таксист» переноситься з 28.04.2023 року ( велика сцена КЗ «ХАДТ» Харківської облради) на 12.05.2023 року о 17.00 в КЗ «Обласний організаційно-методичний театрально-концертний центр», - повідомляє у Фейсбуці Харківський академічний драматичний театр.

Раніше про призупинення всіх концертів поінформував Харківський національний академічний театр опери та балету ім. М.В. Лисенка.
Неможливо придбати квитки і на вистави Театру ляльок ім. Афанасьєва, який лише 11 лютого відновив роботу. Глядачам пропонують оформляти попереднє електронне замовлення, щоб отримати повідомлення на пошту в разі відновлення вистав.
Рішення Ради оборони області набуло чинності з 18 квітня. Згідно з документом, масові культурні заходи можна проводити лише у виставковому центрі «ЄрміловЦентр», Театрально-концертному центрі (який розташовується у цокольному приміщенні оперного театру), а також у метрополітені.
25 квітня голова Харківської облради Тетяна Єгорова-Луценко повідомила, що «провела чергову нараду з представниками комунальних закладів культури».
"До чого прийшли. Ті театри, які мають бомбосховища чи укриття, повинні працювати. З цим питанням звертатимемось до Харківської обласної військової адміністрації. Звісно, мають бути враховані всі заходи безпеки, зокрема можлива кількість людей, присутніх на виставах, та інші. Ми не повинні допустити, щоб наші заклади взагалі припинили існування. Акторський склад значно зменшився, і ми не можемо допустити ризик знищення сфери культури у регіоні», - сказала Єгорова-Луценко.
Голова Харківської обласної військової адміністрації Олег Синєгубов у коментарі журналістам зауважив, що безпекова ситуація в регіоні не дозволяє проводити будь-які масові заходи.
«Основна теза. Якщо безпекова ситуація в тому чи іншому приміщенні не дозволяє проводити там певні заходи, ми маємо взяти на себе відповідальність і заборонити проведення там заходів, піклуючись перш за все про безпеку людей», – сказав Синєгубов.
Він зауважив, що, наприклад, на паркінгах і станціях метро можна проводити заходи.
«А далі про маніпуляції, які наразі йдуть, які ми чуємо. Якщо в театрі і є якесь приміщення, сховище, або укриття, і вони декларують, що у випадку повітряної тривоги вони зупинять виставу і спустять людей до цього укриття. А тепер цифри. Летить ракета С-300 30-40 секунд. Запропонуйте їм людей 200, 300, 500 або півтори тисячі спустити за менш ніж хвилину до укриття. Ось і все. Якби ми керувалися такою тезою (що за умови повітряної тривоги відбуватиметься перехід в укриття - ред.), то ми б сказали, що дозволяємо школам відкриватися, дитячим садочкам тощо. На жаль, наразі така у нас ситуація, географічне розташування і військова обстановка, що поки що до нас долітають ракети С-300. Коли ця ситуація зміниться, звичайно, будемо ухвалювати нові рішення», – сказав Синєгубов.
Також він додав, що контролюватиме виконання рішення Ради оборони поліція.
«Це рішення було прийнято саме для того, щоб у правоохоронних органів були повноваження», - зазначив начальник ОВА.
Як повідомлялося, у Харкові з початку року відновили роботу більшість театрів, які підготували прем’єрні спектаклі, зокрема на військову тему. 13 квітня вперше після повномасштабного вторгнення запрацював художній музей – відкрилася виставка Віктора Ковтуна. Також у місті працює частина кінотеатрів.