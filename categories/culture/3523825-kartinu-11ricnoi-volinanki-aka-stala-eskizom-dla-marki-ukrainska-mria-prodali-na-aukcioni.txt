Картину 11-річної волинянки Софії Кравчук "Українська мрія", яка стала ілюстрацією нової поштової марки, продали на аукціоні за 56 000 гривень.

Про це кореспондентові Укрінформу повідомив брат юної художниці Геннадій Патієвич.
«Роботу Софійки на благодійний аукціон через Prozorro ми виставили ще 30 червня, а безпосередньо торги розпочалися вчора о 14:00. Початкова ціна – 20 тис. грн, а продали за 56 тисяч. Було три учасники. Розраховували продати дорожче, але напевно, треба було більше уваги приділити популяризації та розкрутці самого аукціону», - зазначив Патієвич.
Гроші від продажу картини сім’я передасть у фонд "Я майбутнє України" Марти Левченко, який допомагає діткам в «Місті Добра» в Чернівцях.
Як повідомляв Укрінформ, 28 червня «Укрпошта» запустила в обіг нову марку «Українська мрія» , присвячену найбільшому у світі літаку АН-225 «Мрія», який був знищений росіянами на аеродромі в Гостомелі. Ескіз марки «Українська мрія» належить 11-річній Софії Кравчук із невеличкого міста Любомль на Волині.
Фото: Ковель media