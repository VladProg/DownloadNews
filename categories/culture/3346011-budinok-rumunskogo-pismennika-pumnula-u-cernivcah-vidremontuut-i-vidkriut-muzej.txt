У Чернівцях ініціюють реконструкцію будинку відомого румунського письменника Арона Пумнула, в якому також проживав і Міхай Емінеску, та створити у ньому сучасний музей цих двох літераторів.

Про це у Фейсбуці повідомляє Чернівецька обласна державна адміністрація, передає Укрінформ.
"Сучасний музей двох визначних постатей румунської культури, які проживали у Чернівцях, із сувенірною крамничкою та кафе незабаром з’явиться на Буковині. Обласна державна адміністрація у співпраці із Генеральним консульством Румунії у Чернівцях ініціює реконструкцію будинку директора першої чернівецької гімназії Арона Пумнула, де розміщено літературно-меморіальний музей Міхая Емінеску. Нині він у занедбаному стані", – йдеться у повідомленні.

Читайте також: На премію Рильського цьогоріч подали 13 творів
Там зазначають, що керівництво обласної адміністрації разом із генеральним консулом Румунії у Чернівцях Іриною-Лореданою Стенкулеску відвідали будинок, щоб обговорити майбутнє оновлення.

"Як відомо, класик румунської літератури, найвідоміший лірик ХІХ століття Міхай Емінеску під час навчання у гімназії жив у квартирі свого вчителя словесності Арона Пумнула у Чернівцях. Тому цей будинок – свого роду культурний капітал. Тож докладаємо всіх зусиль, щоб зробити проєктно-кошторисну документацію, реконструкцію, аби це місце стало майданчиком взаємодії, платформою діалогу між українським та румунським народом", – зауважив голова Чернівецької ОДА Сергій Осачук.

Зовнішній вигляд будинку, який мешканці раніше переплановували, мають намір відновити на основі історичних фото.
"Стенкулеску, своєю чергою, запевнила, що румунська сторона всіляко підтримуватиме проєкт перетворення музею на потужний туристичний магніт", – додали у Чернівецькій ОДА.
Фінансування на реконструкцію будинку очікують отримати з державного бюджету. Про яку саме суму ідеться, буде зрозуміло після виготовлення проєктно-кошторисної документації.
Арон Пумнул – румунський філолог, педагог, письменник, культурний діяч, один із фундаторів духовного життя румунів Буковини. У 1848 році, втікаючи від переслідувань, емігрував до Чернівців. Тут він став завідувачем першої кафедри румунської мови та літератури при Чернівецькій вищій гімназії. Одним із найвідоміших його учнів був Міхай Емінеску – румунський поет, публіцист, громадсько-культурний діяч, класик румунської літератури. Посмертно обраний членом Румунської академії наук.
Фото: Чернівецька ОДА, Facebook