У Нью-Йорку на Мангеттені в Українському музеї з 5 по 14 травня проходив показ документальної вистави Undesirable Elements, Ukraine, що подає драматичні сторінки української історії України через розповіді вихідців з України.

Як передає власний кореспондент Укрінформу, у неділю відбувся останній показ вистави.
Одна з режисерів вистави, керівниця мистецької групи «Яра» Вірляна Ткач пояснила Укрінформові, що сюжет театрального твору будується на реальних історіях героїв, які є водночас акторами, про геноцид, депортації, репресії, вимушену еміграцію та війну.
За її словами, ідея перфоменсу належить відомому театральному режисерові-постановнику Нью-Йорка Пінг Чонгу.

«Він запитав мене, що би ми могли таке зробити, аби представити Україну, - розповіла Ткач. — Я сказала: подумаю… І згодом народилася ця вистава».
Усі п’ятеро героїв вистави безпосередньо пов’язані з Україною: або народилися там, або мають українське коріння. Їхні розповіді переплітаються з історією країни. Музичне оформлення доповнює розповіді.
«Ми хотіли показати, як росія намагалася знищувати Україну і як українці протистояли цьому, — зазначила Ткач. — І розпочинаємо нашу розповідь з 1876 року, коли вийшов Емський указ, що забороняв українську мову».

Режисерка займалася відбором героїв та роботою над сценарієм.
Чонг, за його словами, мав не меті розповісти американцям про Україну мовою театрального мистецтва.
«До того, як ми дізналися про війну в Україні з новин, я ніколи не бачив американських фільмів чи телевізійних шоу про українців, – зазначив він. – І мені стало цікаво створити простір, де українці можуть промовляти до авдиторії бодай у рамках театрального проєкту».
У перші хвилини перфоменсу герої знайомлять глядача з українськими реаліями та фактами з історії, розповідають про бандуру, кольори українського прапора, а також про переслідування українців, Голодомор та війни.
«Україна зазнала три геноциди: проти українців, проти євреїв, Голокост, і проти кримських татар», – пояснюють вони.
Музична продюсерка Дарʼя Коломієць, як пояснила вона сама, – єдина з героїв, хто не проживає у США постійно, а здійснює поїздки до Нью-Йорка із власною культурною волонтерською місією. У виставі вона розповідає історію своєї прабабусі Катерини, що пережила Голодомор.
«Нині це найважливіший проєкт у моїй культурній місії, яка саме й полягає в тому, аби транслювати правду про українську історію через мистецтво, поширювати українську культуру й музику, розповідати про власний досвід переживання повномасштабного вторгнення росії в Україну, – сказала Коломієць. – Коли я вперше побачила готовий текст вистави, то була вражена. Від кожної історії хочеться плакати, вити, кричати».
До вистави залучені Коломієць, актор Джордж Дранс, який є нащадком емігрантів з України початку ХХ століття, композитор і бандурист Юліан Китастий, чий батько виїхав до США після звільнення з німецького табору, музикант Наріман Асанов, що походить з родини кримських татар, депортованих до Середньої Азії, одеська музикантка єврейського походження Леся Верба, яка перхала до Нью-Йорка кілька років тому.
Після премʼєри у Нью-Йорку творці Undesirable Elements Ukraine мають намір показати його в інших міста США та в Європі.