Активісти провели акцію проти виступу Нетребко в Державній опері в Берліні, яка розпочалася перед початком спектаклю та тривала аж до його завершення.

Про це повідомляє кореспондент Укрінформу.
Кілька сотен протестувальників, серед яких були не лише українці, прийшли з жовто-блакитними прапорами та транспарантами, на яких, зокрема, було написано: «Росія – держава-терорист», «Ні Нетребко», «Не трибуну російським терористам, а трибунал», «Російська культура вбиває», «Путінська подружка, геть!» та інше.
Вони скандували «ганьба» як на адресу сопрано, яка не засудила Володимира Путіна за вторгнення Росії в Україну, так і на адресу театру за відмову скасувати перший після початку війни 24 лютого 2022 року виступ там російської оперної співачки з австрійським паспортом Анни Нетребко. Не втішили протестувальників ані підсвітка будівлі жовто-блакитними тонами, ані кілька українських прапорів – на даху та фронтоні театру. Активісти розцінили це як прояв цинізму, керівники театру – проявом солідарності.
Глядачі, які вирішили послухати «Макбета» з Нетребко в головній ролі мали проходити в театр по проходу зі загороджень, які встановила поліція, щоби не відокремити театралів від протестувальників.
Перед початком акції сенатор Берліна з питань культури Джо Чіало разом з послом України в ФРН Олексієм Макеєвим відвідали фотовиставку під назвою «Російські воєнні злочини», яка проходить в Університеті Гумбольдта, через дорогу від оперного театру. Політик раніше, як і правлячий бургомістр міста Кай Вегнер, висловлювалися за скасування виступів Нетребко в Державній опері.

Чіало запевнив у підтримці України. «Ми маємо війну, вже півтора роки, про яку, як здається все більше і більше людей схильні почати забувати», - сказав він. Але кількість українських біженців у Німеччині не має дати забути про те, що відбувається.
«Ми чітко стоїмо на боці України», - підкреслив він, зауваживши, що ця агресивна війна проти суверенної держави торкається також Німеччині, всіх у Європі. В аспекті культури політик нагадав про зруйновані театри в Україні, про те, що в маріупольському театрі були вбиті діти, які там ховалися. Він також нагадав, що влада міста не впливає на рішення закладів культури, і це є ознакою демократії.






Активісти протестували проти виступу Нетребко в Державній опері в Берліні / Фото: Ольга Танасійчук, Укрінформ


























































Посол своєю чергою зазначив, що він не один раз намагався пояснити керівництву театру недоречність запрошення Нетребко під час війни, але не отримав зрозумілої відповіді. Дипломат переконаний, що ті росіяни, які насправді засуджують війну, мали б принаймні просити вибачення перед українцями, визнати вину Росії, яка веде геноцидальну війну, а не заявляти: «Я пишаюсь Росією», як заявила нещодавно Нетребко. Сам він закликав скасувати запрошення та виступив з низкою заяв з цього приводу.
Виступи Нетребко, яка раніше позувала з «прапором ДНР», у футболці з написом «На Берлін», а також з Путіним, скасували в багатьох театрах по всьому світу. Керівництво Державної опери Берліна попри численні заклики та петицію, вирішило не відмовлятися від виступів сопрано, мотивувавши, що та засудила війну. Насправді, Нетребко заявила, що «категорично засуджує війну», але не згадала, хто її розв’язав і хто є агресором.
Загалом у вересні заплановані 4 її виступи в Берліні. Слід додати, що минулого року Берлінська державна опера не надала сцену співачці.