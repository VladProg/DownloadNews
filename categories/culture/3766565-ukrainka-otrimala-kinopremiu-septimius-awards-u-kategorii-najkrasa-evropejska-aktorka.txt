У Нідерландах українська акторка Ріта Бурковська перемогла на церемонії Septimius Awards у категорії «Найкраща європейська акторка».

Як повідомляє кореспондент Укрінформу в Гаазі, вона зіграла роль у стрічці “Бачення метелика” (Butterfly vision) Максима Наконечного.
Церемонія нагородження Septimius Awards відбулася в Амстердамі 26 вересня 2023 року.
“Стоячи тут, я просто хочу нагадати собі, чому було так важливо зіграти цю роль про війну на моїй Батьківщині. Якось я почула історію від українських волонтерів. Це було на початку російської агресії у 2014 році. Група українських волонтерів перевозила тіло загиблого героя. І в цей момент люди відверталися, ховали очі від українських волонтерів, від вантажівки, на якій був знак “Вантаж-200”, тобто, це означає перевезення тіл загиблих з фронту. І мені від цього стало так боляче. І я зрозуміла, що хочу бути частиною суспільства, яке хоче визнавати смерть загиблих героїв, яке хоче дивитися правді в очі. Тож дякую вам за те, що ви не відвертаєтесь. Я вважаю, що це дуже, дуже важливо”, - сказала Бурковська зі сцени після вручення їй нагороди.

Вже після вручення нагороди в коментарі українським журналістам вона сказала, що дуже щаслива отримати її, проте коли працювали над фільмом, то про нагороди навіть не думали.
“Ми не думали про якість нагороди, ми думали, що важливо зробити фільм про наше життя, про війну, про те що нас торкалося. Це для нас було важливо. Я дуже рада, що це знаходить відгук, що люди дивляться кіно, дізнаються про нашу країну, про ситуацію, про людей, які тут живуть, про наші проблеми мовою кіно”, - сказала вона.

Акторка також зазначила, що ця нагорода присвячена захисникам України.
“Всі наші серця та думки з людьми, які борються за незалежність нашої країни. Вони зараз знаходяться на передовій і кожен момент для них може стати останнім”, - сказала Бурковська.

Фільм розповідає про аеророзвідницю з позивним “Метелик” та виклики, з якими вона стикається після того, як повертається з полону. Головні ролі виконали Ріта Бурковська, Любомир Валівоць, Наталка Ворожбит, Мирослава Витриховська-Макар.
Фільм створено за підтримки Державного агентства України з питань кіно, Міністерства культури та інформаційної політики України, Eurimages, Чеського кінофонду, Хорватського аудіовізуального центру, Шведського кіноінституту, Українського культурного фонду та Українського інституту.
Septimius Awards — це престижна кінонагорода, яка зосереджена на відкритті нових незалежних талантів, підтримує візіонерські фільми, об’єднує всі аспекти кінопроцесу та різні жанри, включаючи художні та документальні фільми, анімацію, телесеріали та сценарії.
Як повідомляв Укрінформ, прем'єра фільму “Бачення метелика” відбулася у 2022 році в програмі “Особливий погляд” Каннського кінофестивалю. В український прокат фільм вийшов 6 квітня 2022 року, стрічка зібрала 616 616 грн.