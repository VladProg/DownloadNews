У Чернівцях до 160-річчя від дня народження Ольги Кобилянської відновлять театральний фестиваль "Золоті оплески Буковини".

Про це у Фейсбуці повідомляє Чернівецька обласна рада, передає Укрінформ.
"Фестиваль «Золоті оплески Буковини» відновлять після кількарічної перерви. Його планують провести наприкінці листопада, до 160-річчя від дня народження Ольги Кобилянської", - йдеться у повідомленні.
В обласній раді зазначили, що виступати у Чернівцях запросять театри з прифронтових міст – Харкова, Одеси, Херсона.
За словами директора Чернівецького обласного музично-драматичного театру Івана Бутняка, фестиваль триватиме із 27 до 30 листопада.
"Колективи виступатимуть і на нашій сцені-майстерні, і на головній. Вони висвітлюватимуть тему комедії під час війни", – розповів Бутняк.
Окрім того, до дня народження Кобилянської Чернівецький театр готує виставу за її твором "Вовчиха".
Ольга Кобилянська (1863 - 1942 рр.) — українська модерністська письменниця, рання буковинська феміністка. Авторка повістей та оповідань про проблеми українського жіноцтва та буковинського села на межі століть, щоденника та листів. Одна з найважливіших постатей раннього модернізму в українській літературі. Маючи лише 4 класи офіційної освіти, Кобилянська гостро відчувала нерівноправне становище жінки. У 1894 році стояла біля витоків «Товариства руських жінок на Буковині». У 1902 році в Чернівцях співорганізувала та очолила «Кружок українських дівчат».