У Сполучених Штатах заарештували чоловіка, якого підозрюють у замовленні вбивства репера Тупака Шакура, скоєного 27 років тому.

Про це повідомляє АР, передає Укрінформ.
Як зазначається, Дуейн Девіс був одним із чотирьох підозрюваних, встановлених іще на початку розслідування в 1996 році. Він не був обвинувачений.
Розслідування зайшло у глухий кут і поновилось після того, як Девіс в інтерв’ю та у своїх мемуарах 2019 року «Легенда Комптон-стріт» фактично зізнався, що він дав пістолет, із якого скоїли вбивство.
Девіса, якому зараз 60 років, заарештували вранці у п’ятницю на прогулянці біля свого будинку на околиці Лас-Вегаса, а вже за кілька годин прокурори оголосили в суді, що велике журі штату Невада висунуло йому обвинувачення у вбивстві з використанням вогнепальної зброї. За законами штату Невада, особу можуть звинуватити у злочині, зокрема в убивстві, якщо вона допомагала комусь скоїти злочин.
Наступного тижня Девіс має постати перед судом.
Репер Шакур був смертельно поранений у ніч проти 7 вересня 1996 року. Він перебував у автомобілі, який зупинився на червоний сигнал світлофора, коли збоку під’їхав білий Cadillac, із якого здійснили кілька пострілів. Шакур помер за тиждень. Йому було 25 років.
Девіс у своїх мемуарах написав, що він сидів на передньому пасажирському сидінні Cadillac і передав пістолет на заднє сидіння, звідки, за його словами, і пролунали постріли.
Він вказав на свого племінника, Орландо Андерсона. Той незадовго до стрілянини побився з репером у казино.
Андерсон помер через два роки й до останнього дня заперечував будь-яку причетність до смерті Шакура. Решта причетних до вбивства також пішли з життя, окрім Девіса, який досі фігурував у справі як свідок.
На момент смерті репера його четвертий сольний альбом All Eyez on Me перебував на верхніх сходинках хіт-парадів, продажі платівки перевищили 5 мільйонів. Шакур був шість разів номінований на премію «Греммі» і досі вважається одним із найвпливовіших і найкращих реперів усіх часів.
Фото: Raymond Boyd/Contributor/Getty Images