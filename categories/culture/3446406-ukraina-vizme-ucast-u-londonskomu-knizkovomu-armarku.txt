Україна 5-7 квітня буде представлена на Лондонському книжковому ярмарку національним стендом під гаслом «Війна росії з Україною – не вигадка, час діяти».

Як передає Укрінформ, про це повідомляє Український інститут книги.
«Поки українська армія продовжує захищати кожен шматочок української землі, кожного мирного жителя та сам дух свободи й демократії у світі, українська та світова видавничі спільноти виступають за наші цінності тут, на Лондонському книжковому ярмарку з 5 по 7 квітня», - ідеться в повідомленні.
Зазначається, що цьогоріч Україна представлена на ярмарку національним стендом, який має фокус на науково-популярну літературу. Мета – презентувати ті видання, які б допомогли зрозуміти Україну, її давню і новітню історію та культуру, а також причини нинішньої війни. Також на українському стенді будуть історії тих представників літературно-видавничої спільноти, які зараз на передовій або розмірковують про свій досвід тимчасового переїзду
Зокрема, відвідувачі ознайомляться з книгами українських видавництв «Чорна гора», «Критика», «Віват», «Якабу», «Комора», «Дух і літера», «Темпора», «Українер», «Портал», «Їжакультура», «Артбук», «Віхола», «Видавництво Старого Лева», «Книголав», «Родовід», а також закордонних партнерів – The Ukrainian Research Institute at Harvard University (HURI), Academic Studies Press.
Крім того, зможуть взяти участь у програмах Українського інституту книги для перекладачів (програма підтримки перекладів Translate Ukraine 2021 та перекладацька премія, заснована УІ, ПЕН та УІК Drahomán Prize), а також переказати допомогу на друк книжок для дітей українських біженців.
Організатори українського стенду - Міністерство культури та інформаційної політики України, Український інститут книги, Український інститут, PEN-Центр, Книжковий Арсенал, BppkForum.
Участь України у Лондонському книжковому ярмарку стала можливою завдяки партнерству з British Council Ukraine у межах Сезону культури Велика Британія/Україна 2022, а також за підтримки Посольства України у Сполученому Королівстві Великої Британії та Північної Ірландії.
Як повідомлялося 24 лютого президент рф володимир путін оголосив про повномасштабне вторгнення в Україну. Російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.