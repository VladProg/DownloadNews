Україна планує запропонувати Євросоюзу три напрямки підтримки української культури та ЗМІ.

Про це в інтерв’ю PAP заявив міністр культури та інформаційної політики України Олександр Ткаченко, передає Укрінформ.
Як зазначив міністр, зараз українська сторона готується до запланованої на листопад зустрічі міністрів культури ЄС і хоче запропонувати колегам із Польщі, Литви, Чехії та Словаччини порядок денний на цю зустріч, що складається з трьох напрямків, на яких сьогодні зосереджується Київ.
“Це підтримка і захист об’єктів української національної спадщини, які були пошкоджені або зруйновані росіянами. Це підтримка українських митців, тому що у нас немає грошей у бюджеті зі зрозумілих причин”,- заявив Ткаченко.
Він додав, що така підтримка потрібна митцям, особливо незалежним, оскільки державні чи муніципальні установи ще мають певне фінансування, а незалежні митці потребують негайної підтримки. За його словами, українські артисти активно виступають в Європі. Зокрема, Україна плідно співпрацює з Польщею й одним з прикладів такої співпраці є Ukrainian Freedom Orchestra. На його переконання, завдяки таким великим проєктам можна було б і надалі популяризувати українську культуру за кордоном.
Третім напрямком є підтримка українських ЗМІ, тому що ринок реклами дуже скоротився: від 70% в онлайн-медіа до 90% в офлайн ЗМІ.
“Тому необхідно мати можливість підтримати не стільки українських журналістів, які працюють за кордоном, скільки тих, які працюють в Україні. Тому що насамперед вони розповідають про воєнні події і все, що відбувається в Україні та навколо неї”,- підкреслив міністр.
Він зазначив, що на ці потреби потрібно близько 350 млн євро, з яких 120 млн євро є необхідними витратами. У першу чергу йдеться про підготовку об’єктів культури до зими –вставляння вікон, ремонт дахів пошкоджених будинків, закупівля генераторів. Це необхідно для узбережжя українських музеїв та культурних цінностей. Кошти також потрібні для відновлення роботи Української фундації культури, Українського інституту книжки, підтримки українських журналістів.
Ткаченко повідомив, що через російську окупацію частини території України понад 500 об’єктів української культурної спадщини пошкоджено або зруйновано. Утім, це неповна цифра, за деякими підрахунками обласних військових адміністрацій таких об’єктів може бути навіть близько 900. Він зазначив, що є свідчення вивезення окупантами культурних цінностей з України до рф. Зокрема, підтверджено вивезення до росії експонатів з художнього музею імені Архипа Куїнджі у Маріуполі. Він зазначив, що після документування таких випадків Україна готуватиме судові позови і вимагатиме повернення цих культурних цінностей назад в Україну.
Ткаченко зазначив, що Польща активно підтримує Україну як у питаннях допомоги українській культурі і збереження культурних цінностей так і запровадження санкцій проти російської культури.
Міністр передбачає, що після завершення війни росії проти України спостерігатиметься відродження впливу української культури за кордоном. Він зазначив, що інтеграція зі світовою культурою буде одним з наслідків війни і величезним шансом для України.
З 24 лютого росія веде повномасштабну війну проти України.