Жителів Дрогобича та гостей міста запрошують відвідати 16-17 серпня театральну виставу UNIVERSUM на основі творів Бруно Шульца. Більшість акторів – переселенці з різних міст України.

Про це повідомляє Дрогобицька міськрада, передає Укрінформ.
«У виставі більшість акторів — це внутрішньо переміщені особи й усі вони професійні актори театрів Маріуполя, Сєвєродонецька, Харкова, Києва та Дрогобича. Раніше разом ніколи не працювали. Однак у Дрогобичі їм вдалося створити спільний спектакль», - йдеться у повідомленні.

Зазначається, що UNIVERSUM – це своєрідна фантазія на світ Бруно Шульца. Бо виставу створили на основі його текстів, адже Бруно Шульц народився у Дрогобичі та жив і писав під час Другої світової війни. Історія повторюється - зараз українці також живуть в умовах війни.
Організатори розповіли, що під час вистави проводитиметься благодійний збір коштів на підтримку ЗСУ.

Як повідомляв Укрінформ, в липні у Дрогобичі пройшов Х Міжнародний фестиваль Бруно Шульца. Цьогоріч минає 130-та річниця з дня народження та 80-ті роковини з дня смерті автора “Цинамонових крамниць”. Щорічно учасниками фестивалю стають письменники, поети, науковці, люди культури та мистецтва, відомі постаті не лише в Україні, а далеко за її межами.
Бруно Шульц (12 липня 1892 - 19 листопада 1942, Дрогобич) - польський письменник та художник єврейського походження. Свої твори писав польською мовою. Літературні критики ставлять книжки Шульца на один рівень з творами Марселя Пруста та Франца Кафки. Посмертна слава Бруно Шульца — світового рівня. Вся його творчість може розглядатись як ремінісценція тих вражень та переживань, які він виніс зі свого дитинства, що пройшло у патріархальній єврейській родині у Дрогобичі - галицькому місті з його певним укладом життя, традиціями та ритуалами.
Найвідоміші літературні твори — «Цинамонові крамниці» та «Санаторій під клепсидрою».
Фото: drohobych-rada.gov.ua