У французьких Каннах на Cannes Next – інноваційній платформі Marché du Film, обговорили підтримку цифрового та культурного секторів України.

Як передає Укрінформ, про це Міністерство культури та інформаційної політики України повідомляє у Телеграмі.
19 травня на Cannes Next – інноваційній платформі Marché du Film, яка досліджує майбутнє кіно та розважального бізнесу, відбулася панельна дискусія «Розбудова громадянської та цифрової стійкості, як Україна та Європа можуть запровадити інновації та створити майбутніх чемпіонів».

Серед учасників обговорення був присутній заступник міністра культури та інформаційної політики України з питань європейської інтеграції Тарас Шевченко.
Cannes Next висловила свою солідарність з Україною, щоб дослідити, як глобальний контент, цифровий і креативний сектори можуть сприяти досягненню цілей України, зважаючи на триваючу повномасштабну агресію Російської Федерації. Під час панельної дискусії учасники розглянули стан креативної та цифрової індустрії України, висвітлюючи її виклики та можливості.
«Інтерес до всього українського стане рушієм для післявоєнної відбудови держави та інтеграції України до ЄС», – зазначив Шевченко.
Як повідомляв Укрінформ, у червні 15 українських музейників відвідають французькі інституції музейної сфери для обміну досвідом і встановлення партнерства.
Фото: Marché du Film