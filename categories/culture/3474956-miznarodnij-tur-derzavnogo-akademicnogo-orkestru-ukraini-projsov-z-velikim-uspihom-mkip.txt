Державний академічний естрадно-симфонічний оркестр України під керівництвом Олександра Зайцева днями завершив гастролі Європою, які пройшли з великим успіхом.

Як передає Укрінформ, про це інформують у Міністерстві культури та інформаційної політики України.
“Днями Державний академічний естрадно-симфонічний оркестр України під керівництвом Олександра Зайцева завершив гастролі Європою. Польсько-німецький тур цього відомого українського колективу, чия історія налічує вже понад століття, пройшов з великим успіхом”, - ідеться в повідомленні.
Як зазначив міністр культури та інформаційної політики Олександр Ткаченко, “Європа захоплена майстерністю наших музикантів”.
“Той успіх, з яким пройшли гастролі Державного естрадно-симфонічного оркестру, надихає нас усіх. Ми відчуваємо підтримку європейців. Культура лікує рани, а митці мають змогу робити те, що вміють. Завдяки їхньому таланту маємо змогу демонструвати унікальність української музики європейцям”, - сказав Ткаченко.
Повідомляється, що у найбільших концертних залах Польщі та Німеччини прозвучали твори українських композиторів Максима Березовського, Мирослава Скорика і Бориса Лятошинського.
Квитки на концерти були розкуплені заздалегідь. Про тур вийшли матеріали та схвальні рецензії критиків у всіх центральних медіа обох країн. Крім того, концерти транслювалися у прямому ефірі на телеканалі Deutsche Welle (концерт у Дрездені) і радіо NDR (концерт у Ганновері).
Як повідомляв Укрінформ, у Берліні 7 травня стартує виставка «Захоплений будинок», створена із зони бойових дій в Україні.
Фото: Фейсбук