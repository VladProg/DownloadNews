У Відні пройшов унікальний благодійний концерт артистів Київського Національного академічного театру оперети та Віденської народної опери (Фольксопер).

Як передає Укрінформ, про це повідомив у своєму Фейсбуці посол України в Австрії Василь Химинець, який виступив зі зверненням до глядачів концерту.
"Це був не просто чудовий концерт із високим виконавським рівнем. Це був не просто концерт на підтримку українських артистів. Це був концерт із глибокими символічними посилами та змістом", - зазначив Химинець.

Програму концерту складали спільні номери за участю українських і австрійських виконавців. Оркестр Віденської народної опери очолював український диригент Сергій Дідок, а австрійські диригент і оркестр виконували твори українських класиків Миколи Лисенка, Анатолія Кос-Анатольського, Олександра Білаша та інших.

Посол також вказав на те, що відомий австрійський мистецтвознавець й автор К.Вагнер-Тренквітц як ведучий концертної програми автентично вимовляв назви творів "Запорожець за Дунаєм", "Наталка- Полтавка", а на завершення концерту виголосив "Слава Україні!". А після концерту артисти та співробітники Фольксопери ще довго наспівували "А ми тую червону калину....".

"Одним словом: концерт переконливо довів, що Україна – це органічна частина Європи, а українсько-австрійські спільні концерти мають європейський контекст", - зазначив Химинець.
Як повідомляв Укрінформ, раніше у Відні з концертами виступав Ансамбль класичної музики імені Бориса Лятошинського при Національному будинкові органної та камерної музики України.
Фото: Vasyl Khymynets, Facebook