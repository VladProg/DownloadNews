У Кропивницькому відкрили оновлений Музей історії української хореографії, який раніше працював на "Хуторі Надія" - державному заповіднику-музеї у Кропивницькому районі.

Про це повідомив начальник Кіровоградської ОВА Андрій Райкович у Телеграмі, передає Укрінформ.
"Музей історії української хореографії передислокувався в центр Кропивницького. Раніше, єдиний такий в Україні, він діяв на "Хуторі Надія". Вже давно хореографічна і мистецька спільнота Кіровоградщини мріяли, щоб цей неймовірний за наповненням унікальними експонатами, танцювальними костюмами з усіх куточків України музей, перенесли в обласний центр", - йдеться у повідомленні.

Як зазначається, колектив обласного краєзнавчого музею та хореографи облаштували під експозиції частину першого поверху колишнього Національного банку - архітектурної пам’ятки кінця ХІХ століття.
Цей мистецький простір використовуватимуть також для культурних заходів, він стане й науковою лабораторією для майбутніх хореографів.
Також повідомляється, що організаційними питаннями опікувалися музейники коштом закладу без залучення додаткового фінансування.
Музей вже доступний для відвідування.
Як повідомлялося, у селі Тисовець Чернівецької області відкрили музей-садибу поетеси Анни Дущак, який розмістили у рідному домі мисткині.
Фото: Телеграм Андрій Райкович