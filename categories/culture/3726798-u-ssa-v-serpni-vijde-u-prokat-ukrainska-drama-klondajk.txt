Кінокомпанія Samuel Goldwyn Films оголосила дату прокату фільму "Клондайк" Марини Ер Горбач у Сполучених Штатах Америки - 4 серпня.

Як передає Укрінформ, про це повідомляє Державне агентство з питань кіно.

"Прем’єра "Клондайку" Горбач, одного з найвідоміших фільмів торішнього кінофестивалю "Санденс", де він отримав найвищу нагороду за режисуру в секції World Cinema Dramatic, відбулася лише за кілька тижнів до повномасштабного вторгнення Росії", - ідеться у повідомленні.

Український кандидат на "Оскар" у категорії "Міжнародний повнометражний фільм" "Клондайк" розповідає про родину, яка потрапили в епіцентр подій початку війни у 2014 році на сході України та катастрофи літака рейсу МН-17.
Головні ролі у фільмі зіграли Оксана Черкашина, Сергій Шадрін та Олег Щербина.
Стрічка створена за підтримки Держкіно в копродукції з Туреччиною.
Оператор-постановник та продюсер — Святослав Булаковський (Kedr Film, Україна). Співпродюсер — Мехмет Баґадир Ер (Protim V.P., Туреччина).
Samuel Goldwyn Films – відома в США кінокомпанія, яка ліцензує, випускає та розповсюджує артхаусне, незалежне та іноземне кіно.

Як повідомляв Укрінформ, у червні фільм "Клондайк" вийшов у кінотеатральний прокат в Японії.