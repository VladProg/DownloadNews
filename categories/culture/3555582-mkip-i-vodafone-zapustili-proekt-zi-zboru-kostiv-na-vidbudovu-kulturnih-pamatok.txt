Міністерство культури та інформаційної політики спільно з Vodafone Україна запустили проєкт зі збору коштів на відбудову культурних пам’яток, пошкоджених під час розв’язаної росією війни.

Ініціативу презентували на брифінгу в Медіацентрі Україна – Укрінформ.
Як розповіла заступниця міністра культури та інформполітики Анастасія Бондар, з початку війни пошкоджень зазнали понад 460 об’єктів культурної спадщини.
"З 24 лютого 469 об’єктів культурної спадщини України було серйозно пошкоджено або зруйновано військами рф, а також 1000 творів мистецтва. Міністерство культури та інформаційної політики спільно з Vodafone Україна запустили проєкт із залучення благодійних коштів для їхньої відбудови. Ми пропонуємо усім небайдужим до культури людям, провідним інституціям, меценатам та світовим урядам долучитися до збереження та відбудови української та світової культурної спадщини», - сказала Бондар.
Наразі головна мета проєкту – зібрати понад 470 млн грн для відновлення 15 пошкоджених об’єктів. Повну інформацію можна отримати на туристичному порталі Find and Follow від Vodafone.
«Оскільки, на жаль, кількість постраждалих об’єктів зростає, змінюватимуться і цифри коштів, необхідних для відбудови. Меценати можуть стати навіть спонсором окремого об’єкта і внести усю необхідну суму для його відновлення», - зазначила заступниця міністра.
На мапі порталу позначено об'єкти, які зруйновано повністю, частково пошкоджено або закрито для відвідування. Про кожен є детальна інформація. Директорка з корпоративного управління і контролю Vodafone Україна Ольга Дейнега також закликала бажаючих долучатися до відбудови.
"Я зі свого боку закликаю також всіх меценатів, спонсорів, Євросоюз долучатися до цього надзвичайно важливого для кожного українця проєкту, донатити. Що швидше ми відновимо об'єкти нашої культурної спадщини, то легше буде на душі кожному українцю", - сказала вона.

Щодо зруйнованих об'єктів на тимчасово захопленій території точної інформації немає через відсутність доступу до них.
Як повідомлялося, за останньою інформацією KSE Institute (Kyiv School of Economics), прямі втрати української економіки через війну вже сягають близько 113,5 млрд доларів.