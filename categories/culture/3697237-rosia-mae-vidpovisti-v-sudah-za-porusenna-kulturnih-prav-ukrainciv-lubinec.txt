російська федерація має відповісти в судах за знищення української культури та порушення культурних прав українців.

Як передає Укрінформ, про це уповноважений Верховної Ради України з прав людини Дмитро Лубінець заявив у Телеграмі.
«російські окупанти продовжують нищити культурну спадщину та порушувати культурні права, які забезпечують можливості вільного духовного розвитку особистості та суспільства», - підкреслив омбудсмен.
Він зауважив, що у тимчасово захопленому Маріуполі загарбники демонтували пам'ятник художнику Архипу Куїнджі на Грецькій площі. Рік тому вони зруйнували музей визначного пейзажиста, викравши звідти майже 2 тисячі експонатів. Серед них - картини Тетяни Яблонської та Миколи Глущенка і самого Куїнджі.
Лубінець зазначив, що «країна-агресор, яка злочинно привласнила не лише твори митця, а й його ім’я, знищує все, що пов’язує Куїнджі з рідним містом».
Омбудсмен повідомив, що, згідно з даними ЮНЕСКО, за перший рік повномасштабного російського вторгнення підтверджено пошкодження в Україні 240 об’єктів - 105 релігійних, 18 музеїв, 86 будівель історичної чи мистецької цінності, 19 пам’ятників, 12 бібліотек.
«рф зухвало порушує норми міжнародного гуманітарного права, яке також захищає культурні цінності. Руйнування об'єктів культурної спадщини є воєнним злочином відповідно до Гаазької конвенції про захист культурних цінностей у випадку збройного конфлікту від 1954 року», - наголосив Лубінець.
Як повідомляв Укрінформ, Національний музей історії України 18 квітня презентує фотовиставку «Вписані в історію. Зруйновані війною», присвячену історичній спадщині Маріуполя, зруйнованій атаками росії.