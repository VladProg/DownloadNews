У селі Підгір'я Івано-Франківської області встановили рекорд України - майже 4,5 тис. осіб разом заспівали колядку "Нова радість стала".

Представники Книги рекордів України офіційно зафіксували цю акцію як наймасовіше виконання колядки, передає Укрінформ із посиланням на Суспільне.

"Сьогодні (9 січня - ред) установили рекорд - наймасовіше виконання колядки "Нова радість стала". Категорія рекорду - мистецтво. Зафіксували 4 471 учасника", - повідомила експертка Книги рекордів України Тетяна Розвадовська.
За її словами, попередній рекорд встановили у 2017 у Дрогобичі на Львівщині. Тоді разом заколядували 828 осіб.

Співорганізаторка заходу Олена Ананєвич розповіла, що рішення встановити рекорд прийшло зненацька. Оголошення про захід розмістили в інтернеті, також зверталися у сільські та селищні ради, до творчих колективів.
Колядку "Нова радість стала" обрали не випадково. "Це – одна з найдревніших колядок. Вона – дуже близька, її всі знають – від маленького до дорослого, тому ми вирішили, що саме вона", – пояснила Олена Ананєвич.

Як повідомляв Укрінформ, в Івано-Франківську актори показали "живу" шопку - біблійний сюжет народження Христа.
Фото: Суспільне Карпати