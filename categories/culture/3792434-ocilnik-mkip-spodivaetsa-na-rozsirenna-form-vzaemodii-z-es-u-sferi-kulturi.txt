Т. в. о. міністра культури та інформаційної політики України Ростислав Карандєєв висловив сподівання на продовження та розширення форм співпраці з країнами Європейського Союзу у сфері культури.

Про це він сказав у зверненні до учасників засідання Ради міністрів культури ЄС, передає Укрінформ із посиланням на пресслужбу МКІП.
«Українська культура та все українське суспільство мобілізоване на боротьбу з агресором. Ми вдячні кожному уряду, кожній європейській країні, які допомагають Україні. Це – суттєва допомога. Сподіваємося на її продовження, а також на розширення форм взаємодії, зокрема щодо нашої відбудови після завершення війни», – заявив Карандєєв.

Він також висловив сподівання на швидкий вступ України до ЄС. «Щиро зичу нам з вами перемоги в тій боротьбі, яку сьогодні на передньому фланзі Європейського континенту веде наша країна. Ми переможемо. Я впевнений в цьому, як і все українське суспільство. Кожен український митець, кожен український культурний діяч мріє про той час, коли він вільно зможе жити і працювати в інтересах нашої країни і всього світу», – сказав т. в.о.міністра.
Як зазначили у МКІП, під час засідання Італія оголосила про запуск ініціативи для відновлення культурної спадщини України, пошкодженої внаслідок російської агресії. Зокрема, дві італійські культурні фундації – Міланська трієнале та Римська MAXXI – започаткували «Лабораторію перебудови України». Центр спрямований на співпрацю між країнами-партнерами, фінансовими організаціями та креативними компаніями з метою допомогти відновити Україну через реалізацію інноваційних проєктів.
Італія також закликала ЄС та Європейську комісію підтримати включення реконструкції української культурної спадщини до Ukraine Facility.
Як повідомлялося, Україну вперше обрали до складу Комітету Всесвітньої спадщини ЮНЕСКО.