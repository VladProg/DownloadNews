Символічна синагога «Місце для роздумів», представлена Меморіальним центром Голокосту «Бабин Яр» навесні цього року, перемогла в номінації «Культурний об'єкт» публічного голосування престижної архітектурної премії Dezeen Awards 2021.

Як передає Укрінформ, про це повідомляється на сайті Меморіального центру.
«Синагога опинилась у списку 12 об'єктів, які визнали кращими читачі провідного британського онлайн-журналу про архітектуру і дизайн Dezeen. Усього в цьому році надійшло 53 тисячі голосів», - ідеться в повідомленні.
Як зазначається, символічна синагога була обрана в категорії «Cultural building» («Культурні об’єкти»). Також за цю номінацію змагалися Навчальний центр з економіки й сільського господарства PANNAR у місті Накхонратчасима (Таїланд), Зала безсмертя на кладовищі Луншань у провінції Хенань (Китай), виставковий центр у місті Баошань (Китай), конференц-центр Yabuli в місті Харбін (Китай).
Крім того, серед переможців голосування – заміський будинок Джорджа Синаса (Греція) в категорії «Rural house» («Заміський будинок»), реконструкція палацу в замку Гельфштин студії Atelier-r (Чехія) в категорії «Rebirth project» («Проєкт відродження»), а також два об’єкти студії VTN Architects (В’єтнам): Bat Trang House у категорії «Urban house» («Міський будинок») і Vedana Restaurant у категорії Hospitality building («Будинок гостинності») та інші.
Символічна синагога «Місце для роздумів» розташована в Києві, у Бабиному Яру, поруч із пам’ятником «Менора». Вона спроєктована у вигляді книжки, що відкривається і закривається за допомогою спеціальних механізмів. Синагога заввишки 11 метрів. Її стіни прикрашені візерунками та текстами молитов, які повторюють традиційний розпис старовинних синагог у Західній Україні – у Ходорові та Гвіздці, – знищених під час Другої світової війни. Стеля має вигляд карти зоряного неба, що відтворює положення зірок 29 вересня 1941 року – у перший день масових розстрілів у Бабиному Яру. Синагога виготовлена зі сторічної дубової деревини, яку збирали зі старих закинутих споруд по всій країні.
Цю унікальну споруду в Бабиному Яру спроєктував швейцарський архітектор Мануель Герц. До конструкторських і художніх робіт залучили українських механіків, інженерів і художників.
Мануель Герц подякував за високу оцінку проєкту. «Перемога на відкритому публічному голосуванні Dezeen – це велике досягнення та визнання величезної роботи моєї команди та Меморіального центру Голокосту «Бабин Яр» у реалізації цього проєкту. Символічна Синагога у Бабиному Яру – один з найбільш значущих проєктів, над якими я коли-небудь працював, і для мене було великою честю спроектувати та побудувати цю синагогу в Києві. Нехай ця подія також проллє світло на архітектуру України», – зазначив архітектор.
Повідомляється, що публічне голосування проводиться окремо від основного конкурсу Dezeen Awards 2021, у якому проєкти оцінює суддівська колегія видатних архітекторів. Переможців Dezeen Awards 2021 за категоріями оголосять наприкінці листопада 2021 року. Далі 12 відібраних переможців змагатимуться за звання архітектурного проєкту року.
Кращих у світі архітектури, інтер’єру та дизайну Dezeen відзначає вже четвертий рік поспіль. Премія Dezeen Awards допомагає дати експертну оцінку, зрозуміти процеси в індустрії, привернути увагу до провідних дизайнерських студій по всьому світу. Роботи з нагородою Dezeen вважаються міжнародним еталоном.
Фото: babynyar.org