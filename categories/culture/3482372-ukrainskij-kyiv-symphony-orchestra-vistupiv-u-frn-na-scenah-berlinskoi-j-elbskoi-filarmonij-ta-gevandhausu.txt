Український оркестр Kyiv Symphony Orchestra зіграв сім концертів за сім днів на найвизначніших сценах Німеччини, серед яких – Гевандхаус, Берлінська та Ельбська філармонії, а також виступив у двох філармоніях у Польщі.

Про це Укрінформу повідомили в пресслужбі Kyiv Symphony Orchestra.
"Kyiv Symphony Orchestra вирушив у концертний тур, розуміючи необхідність та важливість не лише військового, але, в тому числі, і культурного внеску української спільноти у протистояння російській військовій агресії. Демонструючи потужний голос України, оркестр виступив з українською програмою у Варшаві та Лодзі, зіграв концерти у різних залах Німеччини, серед яких — Гевандхаус, Берлінська та Ельбська філармонії", — розповіли в пресслужбі.

Квитки на концерти українського оркестру в цих залах були повністю розпродані, водночас виступи Kyiv Symphony Orchestra були некомерційними, а гроші з квитків концертні майданчики передали у благодійні фонди на підтримку України.
З дозволу Міністерства оборони та Міністерства культури та інформаційної політики великий склад Kyiv Symphony Orchestra полишив рідний Київ, щоб вирушити у тур Voice of Ukraine з українською музикою.

На оркестр чекали півтора тижня репетицій, два концерти у Польщі (21 квітня — у Національній філармонії у Варшаві та 23 квітня — у Лодзькій філармонії) та семиденний тур Німеччиною. Кожного дня Kyiv Symphony Orchestra під орудою Луїджі Ґаджеро виступав на новій локації, зокрема й у найвизначніших європейських залах — Гевандхаусі в Лейпцигу, Берлінській філармонії та Ельбській філармонії у Гамбургу.
Тур містами Німеччини для Kyiv Symphony Orchestra став можливими завдяки співпраці оркестру з відомою міжнародною агенцією KD SCHMID та підтримці Goethe-Institut Ukraine.

Для свого туру Kyiv Symphony Orchestra підготував програму, яка презентує українську оркестрову музику від її зародження у 1770-х роках до шедеврів XX ст.: Симфонія №1 До мажор Максима Березовського, Симфонія №3 (оригінальна версія) Бориса Лятошинського, Увертюра до опери "Тарас Бульба" Миколи Лисенка, "Мелодія ля мінор" Мирослава Скорика.
Концерти у Німеччині відбулися в кооперації оркестру з відомими німецькій публіці українськими скрипалями молодої генерації Діаною Тіщенко та Олексієм Семененком. У їхньому виконанні прозвучали "Мелодія" Скорика та Поема Ернеста Шоссона. Окрім цього, на біс Олексій Семененко виконував Серенаду Валентина Сильвестрова.
На знак глибокої вдячності за підтримку Польщі концертну програму виступів Kyiv Symphony Orchestra у Варшаві та Лодзі доповнив твір Fantasia brilliante польського композитора Генріха Венявського. Оркестр мав за честь виступити з солістом Янушем Вавровським — єдиним виконавцем у Польщі, який грає на скрипці Страдіварі. Натомість у німецьких містах на знак солідарності з Польщею солістка та концертмейстерка групи флейт Kyiv Symphony Orchestra Інна Воробець виконувала твір Bucolica Влодзімежа Котонського.

Наприкінці кожного концерту Kyiv Symphony Orchestra виконували Гімн України. Він супроводжувався співом українців, які були присутні в залі та вивішували українські прапори на балконах.
Фото: пресслужба Kyiv Symphony Orchestra