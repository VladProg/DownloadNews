Українська співачка та лауреатка премії Music Moves Europe Awards Jerry Heil (Яна Шемаєва) стала амбасадоркою проєкту «Збережіть українську культуру».

Про це повідомляє пресслужба Міністерства культури та інформаційної політики, передає Укрінформ.
«Нині кожен молодий українець, який має доступ до соціальних мереж, презентує Україну в усьому світі. Тож як представниця сучасної української музики, вважаю своєю місією привертати увагу саме до культури нашої держави. росія знищує архітектуру та історичні пам’ятки саме тому, що знає: без предметних доказів історія перетворюється на легенду. Ми не дамо їм цього зробити», – сказала співачка.

Як зазначається, нині артистка перебуває з гастролями у Німеччині й на своїх концертах вже долучається до збору коштів на відбудову зруйнованих російською федерацією українських пам’яток та об’єктів культури.
У міністерстві додають, що це вже п’ята лідерка суспільної думки, яка долучилася до проєкту. Так, до збору коштів вже долучилися Святослав Вакарчук, гурт Kalush Orchestra, реп-виконавець Skofka та співак Wellboy.
Як повідомляв Укрінформ, проєкт «Збережіть українську культуру» був презентований наприкінці серпня. Він спрямований на залучення благодійних коштів для відбудови пам'яток культурної спадщини в Україні.
Фото: instagram.com.thejerryheil