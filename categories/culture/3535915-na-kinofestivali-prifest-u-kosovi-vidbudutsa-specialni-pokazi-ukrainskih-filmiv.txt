Через війну програма Одеського міжнародного кінофестивалю транслюватиметься в Норвегії, Канаді, Чехії, Косово та Польщі.

Як передає Укрінформ, про це Одеська міська рада повідомляє в Телеграмі.
«Щорічно в Одесі наприкінці липня проходив Одеський міжнародний кінофестиваль з традиційною червоною доріжкою, кінопрем'єрами та участі зірок світового кінематографа. Втім цьогоріч війна змінила всі плани. Попри це, захід відбудеться, однак в іншому форматі й у кількох локаціях світу. Так, програма Одеського кінофесту транслюватиметься на кінофестивалях Норвегії, Канади, Чехії, Косові та Польщі», - ідеться в повідомленні.
Зазначається, що на кінофестивалі PriFest у Косові 26-31 липня відбудуться спеціальні покази українських фільмів. Події організовуються спільно з Одеським міжнародним кінофестивалем. До програми спеціальних показів увійдуть повнометражні і короткометражні фільми українських режисерів-дебютантів, які були подані до конкурсної програми XIII Одеського міжнародного кінофестивалю.
Як повідомляв Укрінформ, на початку липня стрічка «Носоріг» режисера Олега Сенцова стала найкращим фільмом кінофестивалю у Польщі та отримала Ґран-прі.