Літературний фестиваль-воркшоп для молодих авторів «Прописи», який вперше відкрився в Івано-Франківську, стане мандрівним.

Про це кореспонденту Укрінформу розповів віцепрезидент Українського ПЕН, куратор Літературного фестивалю-воркшопу «Прописи», поет та перекладач Остап Сливинський.
«Цей фестиваль відбувається вперше. Це невеличкий поки фестиваль, а для нас, радше, серйозний експеримент, бо ми в одному форматі спробували поєднати кілька: тут і літературна резиденція, бо кілька днів наші учасники тут живуть, спілкуються між собою, а ще кожний молодий автор має свого наставника-письменника. Також, це лекторій, творча майстерня, бо в нас є літературні воркшопи, і це - фестиваль, бо в нас є публічні події, які відкриті для всіх і є безкоштовними. Сподіваюсь, що фестиваль у наступні роки буде розростатись. Також, ми б хотіли, щоб цей фестиваль був мандрівним. Можливо, ми знову повернемось до Франківська, але наступного року ми зробимо його в іншому місті», - розповідає Сливинський.
Він зауважив, що «Прописи» мали б стати літературною подією в тих містах, де поки немає подібних фестивалів.
«Тобто, це не мав бути Київ чи Львів. Ми свідомо це зробили у Франківську, бо тут немає «Книжкового арсеналу», BookForum, чи інших великих літературних книжкових подій. Ми хочемо принести і наповнити цим місто», - пояснює Сливинський.
За його словами, ідея «Прописів» виникла в українського середовища ПЕН і вона полягає в тому, щоб навчити молодих авторів творити літературу і допомогти їм створити своє середовище. Також фестиваль прагне допомогти молодим авторам вийти на книжково-літературний ринок, бо для них, каже куратор фесту, це поки складно.
«Ще одна наша важлива мета – це з’єднати покоління. Тобто, в нас є лектори-спікери – відомі письменники і є автори-учасники фесту, а це люди до 35 років, які ще не мають виданих книжок. Нам дуже важливо створити таку атмосферу на фестивалі, щоб усі вони почувались рівними», - зазначив Сливинський.
Відомо, що учасниками першого фестивалю «Прописи» стали 10 молодих авторів, яких відібрали через конкурс. Підсумком фестивалю стане видання альманаху, де будуть надруковані їхні роботи. Організатори "Прописів" сподіваються, що це стане своєрідною візитівкою молодих письменників.
Фестиваль-воркшоп «Прописи» відкрився в Івано-Франківську 9 вересня і триватиме до 12 вересня. У програмі фестивалю – поетичні читання та публічні розмови з Юрієм Андруховичем, Ларисою Денисенко, Тарасом Прохаськом, Вікторією Амеліною, Ілларіоном Павлюком.
Проєкт реалізується за підтримки Українського культурного фонду.
Український ПЕН – культурна і правозахисна громадська організація, що об’єднує українських інтелектуалів – письменників, журналістів, науковців, видавців, перекладачів, правозахисників, культурних менеджерів. Налічує 137 членів і є одним із 146 національних центрів Міжнародного ПЕН. Є співзасновником Премій імені Василя Стуса, імені Юрія Шевельова, імені Георгія Ґонґадзе, а також Drahomán Prize.