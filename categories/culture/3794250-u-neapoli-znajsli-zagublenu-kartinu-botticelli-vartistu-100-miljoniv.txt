Картина відомого італійського живописця Сандро Боттіччелі, яка, як вважається, була загублена понад 50 років, була знайдена у сімейному будинку поблизу Неаполя.

Як передає Укрінформ, про це повідомляє The Guardian.
Віднайдене полотно датується XV століттям і оцінюється у 100 мільйонів євро. Картина спочатку зберігалась у церкві в місті Санта-Марія-ла-Каріта, після чого була довірена місцевій родині, яка зберігала його протягом багатьох поколінь.
«Востаннє влада інспектувала приватну резиденцію, де зберігалася картина Боттіччелі понад 50 років тому. Відтоді незрозумілим чином картина була забута владою», – зазначив Массіміліано Кроче із командування карабінерів з охорони культурної спадщини.
Полотно виявилося у поганому стані, з численними потертостями та змінами відтінків фарб, спричиненими окисленням нанесених лаків. Наразі картину реставрують і планують показати публіці.
Історик в галузі мистецтва Пеппе Ді Маса розповів, що віднайдена картина була однією із найулюбленіших робіт Боттіччелі, оскільки зображена на ній Мадонна була натхненна Симонеттою Каттанео Веспуччі, які була музою художника.
Як повідомлялося, картину іспанського художника Пабло Пікассо на аукціоні Sotheby's продали за 139 мільйонів доларів.
Фото: Naples carabinieri