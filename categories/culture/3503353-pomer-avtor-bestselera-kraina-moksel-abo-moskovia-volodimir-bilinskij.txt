Український письменник та історик, автор бестселера "Країна Моксель, або Московія" Володимир Білінський помер у віці 86 років.

Як передає Укрінформ, про це Радіо Культура повідомляє у Фейсбуці.
"На 87-му році життя помер український письменник і дослідник історії Володимир Білінський – автор бестселера "Країна Моксель, або Московія", який розвінчував імперські фальсифікації історії росії", – ідеться в повідомленні.
Як повідомлялося, Володимир Білінський народився 18 травня 1936 року в селищі Дунаївці Хмельницької області. Закінчив Дніпропетровський інститут інженерів залізничного транспорту, де вчився на факультеті "Мости і тунелі".

Наприкінці 50-х років за розподілом поїхав працювати до Казахстану. Під його керівництвом були зведені мости в низці казахських міст.
У 1999 році Білінський повернувся в Україну, жив у Києві.
Крім "Країни Моксель, або Московія", до його творчої спадщини входять ще два бестселери: "Москва Ординська" та "Україна-Русь".
У 2011 році за книгу "Країна Моксель, або Московія" Білінський став лауреатом премії імені Івана Франка в галузі інформаційної діяльності в номінації "За найкращу наукову роботу в інформаційній сфері".