Український католицький університет (УКУ) підготував мінісеріал з нагоди 130-річниці Патріарха Йосифа Сліпого. Протягом чотирьох днів серії презентуватимуть в Інстаграмі.

Про це пресслужба УКУ повідомила у Фейсбуці, передає Укрінформ.
«Сьогодні, 17 лютого, минає 130 років із дня народження Патріарха Йосифа Сліпого: глави Української Греко-Католицької Церкви, ісповідника віри, незламного захисника людської гідності, вченого-богослова, першого ректора Львівської богословської академії, спадкоємцем якого є Український католицький університет. Ми підготували для вас мінісеріал в Інстаграмі, аби розповісти про Патріарха. Протягом 4-х днів у коротких відео розповідаємо про життя Блаженнішого Йосифа», - зазначено у повідомлені.

Йосип Сліпий, саме так він відомий широкому загалу, хоча справжнє ім’я - Йосип Іванович Коберницький-Дичковський, народився 1892 року на Тернопільщині, у селі Заздрість. Навчався у Львівській духовній семінарії, пізніше за сприяння митрополита Андрея Шептицького в Австрії. З 1926 р. очолював духовну семінарію та богословську академію у Львові. У вересні 1917 р. був посвячений митрополитом Шептицьким у сан священника і понад 20 років був його найближчим соратником.
У листопаді 1944 р. Сліпий очолив греко-католицьку церкву. Він посів пастирське місце саме в той час, коли почалися переслідування уніатської церкви з боку радянської влади. Вночі 11 квітня 1945 р. митрополита і весь греко-католицький єпископат було заарештовано, а вже в березні наступного року у Львові було організовано собор, що проголосив «саморозпуск» греко-католицької церкви, яка фактично перейшла на нелегальне становище. Майже десять років Сліпий перебував у сталінських таборах Сибіру, Красноярського краю, Мордовії. У 1953 році його звільнили, заборонивши повертатися до Львова, й відправили до будинку інвалідів під Єйськом (Краснодарський край), де він працював сторожем. Активно листувався з віруючими, таємно висвячував священників, писав пастирські послання. У 1957 р. його було знову заарештовано й ув'язнено на 7 років. За нього клопотали віруючі, ієрархи різних церков неодноразово зверталися до радянського уряду з проханням про звільнення Митрополита. Лише в 1963 р. клопотанням Папи Іоанна XXIII Сліпого було звільнено і він виїхав до Риму.
У Римі почав діяльність з розбудови церковного життя: в 1963 р. виступив на II Ватиканському Соборі й домігся надання Львівсько-Галицькій єпархії патріархального статусу, в 1966 р. відновив діяльність Українського католицького університету в Римі. Його зусиллями 1969 р. у Римі збудовано собор Св. Софії. У 1965 р. Й. Сліпий став кардиналом, верховним архієпископом і відвідав найбільші українські громади в 14 країнах Європи та Америки, що сприяло консолідації українства всього світу.
Він помер 7 вересня 1984 р. Був похований у збудованому ним соборі Св. Софії в Римі. У 1992 р. відповідно до його заповіту прах було перенесено на Батьківщину в собор Св. Юра у Львові.