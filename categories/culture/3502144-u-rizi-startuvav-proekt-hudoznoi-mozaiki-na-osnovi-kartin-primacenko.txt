У латвійській столиці стартував проєкт «Відкрита майстерня» зі створення мозаїчних реплік-парафраз з робіт Марії Примаченко, які будуть передані у дар знищеному війною музею української народної художниці. Девіз проєкту: "Від латвійського серця до українського серця".

Про це повідомляє кореспондент Укрінформу.
Історико-краєзнавчий музей Марії Примаченко, розташований у селищі Іванків Київської області, був знищений на третій день війни – 26 лютого 2022 року. Латвійський мозаїст, керівник студії художньої мозаїки Mosaic Art Studio in Riga Вадим Верник запропонував цю ідею та знайшов однодумців для її реалізації. Зокрема, залучив до проєкту керівників галереї Bazar't Інесе Дроне та галереї Happy Art Museum Галину Максимову, а також українську біженку, викладачку Київської академії декоративно-ужиткового мистецтва та дизайну ім. М.Бойчука Марію Зенькову. Підтримку проєкту як приватна особа висловив громадський діяч, політик Андріс Бачкус (його мати – українка родом із Маріуполя).

Суть проєкту - створення реплік-парафраз у техніці мозаїки з муранської смальти на основі картин Примаченко як ескізи. На даний час планується 60 мозаїк розміром 25х25, на кожну з яких піде щонайменше 600 елементів («каменів»), а також однієї роботи 50х70 (не менше 5 тис. елементів). Відбір картин зробила Зенькова, підготовку ескізів мозаїк здійснив Верник.
Безкоштовні відкриті майстерні працюватимуть у художній галереї Bazar't, розташованій у ТЦ «Молс» (Krasta iela 46, Riga). Охочі брати участь у проєкті можуть зареєструватися на сторінці «Відкритої майстерні» у Фейсбуці.

Там же дається програма супутніх заходів – насамперед лекцій про художній світ Приймаченко, а також творчі дискусії. При відкритих майстернях працюватимуть дитячі куточки з професійними педагогами, будуть проводитися додаткові дитячі заходи (до проєкту долучилася як волонтер студія позашкільної освіти ArterA Kids Studio, якою керує Євгенія Айзен).
Планується, що проєкт буде закінчений до дня Риги, 18 серпня, тоді пройде виставка готових мозаїк у центрі міста. Після чого створена колекція буде відправлена ​​до України, до Музею Марії Примаченко.
«Ми лише у понеділок на пресконференції оголосили про старт проєкту, а вже багато повідомлень, дзвінків. Спочатку ми планували, що кожну мозаїку створюватиме одна людина. А тепер думаємо, що потрібно буде формувати групи. Але кожен, хто поклав хоч один камінь у мозаїку, буде вважатися її співавтором», - пояснює Верник.
З 24 лютого в Україні триває збройна агресія рф. Війська росії обстрілюють та руйнують ключові об'єкти інфраструктури, здійснюють масовані обстріли житлових районів українських міст та сіл з використанням артилерії, реактивних систем залпового вогню, балістичних ракет. При цьому гине цивільне населення, пам'ятки архітектури, культурні установи, включаючи музеї.
Європейський Союз запровадив шість пакетів економічних та особистих санкцій проти російської федерації.
Фото: Проєкт "Велика майстерня"