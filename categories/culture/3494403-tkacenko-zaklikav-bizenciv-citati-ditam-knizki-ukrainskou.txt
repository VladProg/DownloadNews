Сьогодні як ніколи важливо, щоб якомога більше книжок українською мовою заполонили полиці бібліотек, домівок, магазинів.

Як передає Укрінформ, про це міністр культури та інформаційної політики Олександр Ткаченко заявив у Телеграмі.
«В День працівників видавництв, поліграфії і книгорозповсюдження хочу привітати редакторів, видавців, ілюстраторів, директорів видавництв, коректорів, менеджерів видавничого процесу, розповсюджувачів друкованої продукції та всіх причетних до великої справи», - зазначив Ткаченко.
За словами міністра, сьогодні важливість видавничої справи для держави важко переоцінити.
Наразі, як ніколи, важливо, щоб українці, які покинули свої домівки через війну, читали книжки рідною мовою, особливо діти. «Саме так у нас є шанс зберегти зв'язок з Україною наших громадян, а відтак - нашу ідентичність. МКІП зараз приділяє велику увагу цьому напрямку. У цьому нас підтримують і наші міжнародні партнери та союзники у боротьбі проти країни-агресора», - зазначив Ткаченко.
«Важливо також, щоб якомога більше книжок українською мовою заполонили книжкові полички бібліотек, домівок, магазинів. Дякую вам. Знаю, що наразі ця справа зіткнулася зі складнощами через війну. Але вірю, що разом ми з усім впораємося та будемо розвивати галузь», - підкреслив Ткаченко.
Як повідомляв Укрінформ, станом на 27 травня Міністерство культури та інформаційної політики зафіксувало 367 воєнних злочинів російської армії проти культурної спадщини України.