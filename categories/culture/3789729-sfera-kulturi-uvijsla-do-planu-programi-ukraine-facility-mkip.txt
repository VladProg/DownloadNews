Сфера культури зафіксована у плані програми допомоги Україні Ukraine Facility в розмірі 50 млрд євро на наступні чотири роки.

Про це повідомляє пресслужба Міністерства культури та інформаційної політики, передає Укрінформ.
«Дякую за активність громадським організаціям, спільно з якими ми проадвокатували появу культури у Плані. Надзвичайно важливо, що культура в документі є зафіксована. Громадянське суспільство запропонувало близько 20 пунктів у сфері культури, і це доволі високий показник активності. Головними з них є формування суспільної стійкості через забезпечення населення культурними послугами, збереження та заохочення розмаїття форм культурного самовираження, промоція національної культури у світі в контексті становлення міжнародної суб’єктності України», — сказав під час обговорення заступник міністра культури та інформаційної політики з питань європейської інтеграції Тарас Шевченко.

Зазначається, що в процесі обговорення залишаються позиції громадського сектора про підтримку державно-приватного партнерства у галузі креативних індустрій, посилення контролю за дотриманням прав інтелектуальної власності, а також забезпечення фінансування культурних інституцій України.

«Позиція, яка увійшла до Плану як комплексно-стратегічна, — це, власне, Стратегія розвитку культури, яку Україна планує розробити до 2025 року. І, власне, одним із елементів Стратегії стане посилення діяльності культурних інституцій, таких як Український культурний фонд та Український інститут книги»,— підкреслив Шевченко.
Загалом громадські організації надали 148 пропозиції, 85 з яких повністю або частково враховані у Плані.
Як повідомлялося, програма Ukraine Facility розрахована на 50 млрд євро, які Україна отримає упродовж 2024-2027 років. Кошти будуть спрямовані в державний і приватний сектори економіки та на фінансування бюджетних витрат.