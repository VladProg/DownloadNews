Національний академічний драмтеатр ім. Лесі Українки з 20 по 24 червня перебуватиме з гастролями в Національному театрі Ірландії (Abbey Theatre), де презентуватиме виставу «Переклади» Браяна Фріла.

Про це повідомляє пресслужба Міністерства культури та інформаційної політики, передає Укрінформ.
«У цій постановці, яка виконується українською мовою з англійськими субтитрами, можна спостерігати захоплюючу наполегливість народу, який намагається зберегти свою культуру навіть у найважчих обставинах», - йдеться в повідомленні.
Водночас режисер-постановник вистави Кирило Кашліков зауважив, що вистава «Переклади» є історією про людей, які живуть в епоху глобальних змін. У межах постановки глядачі побачать, як ці зміни впливають на долю кожної людини та на життя суспільства. У п'єсі порушуються теми вибору, честі й гідності, кохання.
Як зауважують у відомстві, квитки на виставу коштуватимуть від €13 до €45. Також для людей, переміщених через війну, квитки доступні за €5.
Як повідомляв Укрінформ, Національний театр імені Марії Заньковецької виступив на сценах Великої Британії та Ірландії. Зібрані під час гастролей кошти будуть передані військовим медикам з Львівської області для придбання "швидкої".