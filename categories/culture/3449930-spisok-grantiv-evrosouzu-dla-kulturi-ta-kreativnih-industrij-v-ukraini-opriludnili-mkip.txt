Creative Europe Desk Ukraine опублікувало список актуальних грантових можливостей для українських представників сектора культури та креативних індустрій.

Про це повідомляє пресслужба Міністерства культури та інформаційної політики у Фейсбуці, передає Укрінформ.
«Відтепер взяти участь у конкурсі можна буде за спрощеною процедурою. Зокрема, подати заявку можна як партнер Програми (для полегшення умов звітування, отримання грантових коштів тощо). При цьому проєктна діяльність може відбуватися в інших європейських країнах або онлайн. Деталізація опису контенту при подачі заявки не обов’язкова», - йдеться в повідомленні.
У МКІП уточнили, що наразі відкрито прийом заявок на такі конкурси:

Підпрограма «Культура»: Європейські проєкти співпраці; Поширення європейських художніх робіт.
Підпрограма «Медіа»: Мережа європейських кінофестивалів; Розвиток талантів та навичок.
Підпрограма «Міжсекторальна співпраця»: НОВИНИ-Медіаграмотність; Журналістські партнерства; Інноваційні лабораторії.

З детальним описом цілей конкурсу та заходів, що можуть бути підтримані Програмою, можна ознайомитися на сайті Національного бюро програми ЄС «Креативна Європа» в Україні.
Як повідомляв Укрінформ, Український культурний фонд запускає інтерактивну «Мапу культурних втрат», що відображає масштаб руйнації пам’яток внаслідок російського вторгнення. Мапа доступна за посиланням.
Як повідомлялося, президент рф Володимир Путін 24 лютого оголосив війну Україні і розпочав масштабне вторгнення. російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.
У країні запроваджено воєнний стан і оголошено загальну мобілізацію.
Україна направила позов проти російської федерації до Міжнародного суду ООН у Гаазі.