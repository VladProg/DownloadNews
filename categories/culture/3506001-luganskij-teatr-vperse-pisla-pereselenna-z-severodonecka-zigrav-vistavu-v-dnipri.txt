Луганський обласний академічний український музично-драматичний театр зіграв виставу на фестивалі «Мельпомена Таврії» вперше після переселення із Сєвєродонецька.

Про це кореспондентові Укрінформу повідомив директор театру Сергій Дорофеєв, передає Укрінформ.
«У Дніпрі відбулась перша вистава «Хто Я?» Луганського українського театру в рамках XXIV міжнародного театрального фестивалю «Мельпомена Таврії». У виставі мінімальні декорації, які ми відновили тут у Дніпрі. Крім того, вистава Маріуса фон Маєнбурга - про пошук самоідентифікації людиною. Тобто, якщо глобально дивитись на сьогоднішню ситуацію, зараз кожен з нас має відповісти самому собі на питання «Хто я»? Частково мова і про це у виставі. Про самоідентифікацію людини як такої», - зазначив Дорофеєв.
За його словами, Луганський театр – двічі переселенець. Вперше він змушений був виїхати з Луганська в Сєвєродонецьк у 2014 році. Після початку повномасштабної російської агресії частина колективу знайшла прихисток у Дрогобичі, інша – в Дніпрі.
Директор театру нагадав, що фестиваль «Мельпомена Таврії» раніше завжди проходив у Херсоні, тепер це неможливо через захоплення міста російськими загарбниками. Але його організатори закликали театри України грати свої фестивальні вистави там, де в них є така можливість.
Луганський музично-драматичний останні роки завжди брав участь у «Мельпомені Таврії», а отже, відгукнувся і цього разу, сказав Дорофеєв.
За його словами, серед глядачів на виставі було багато сєвєродончан і переселенців з інших міст Луганщини.
Як повідомляв Укрінформ, цьогоріч фестиваль "Мельпомена Таврії" триватиме з 10 по 19 червня. У ньому візьмуть участь 57 театрів із 34 міст та 11 країн: України, Португалії, Чехії, Польщі, Туреччини, Грузії, Німеччини, Румунії, Франції та вперше – Японії і США.
Фото: Олександра Плаксіна