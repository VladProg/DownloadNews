У Василівському районі Запорізької області російські загарбники пограбували єдину замкову споруду в області - музей-заповідник “Садибу Попова”.


Про це на сторінці у Фейсбуці повідомила директор Василіського історико-архітектурного музею “Садиба Попова” Ганна Головко.
“Терміново. Тілько що окупантами було пограбовано музей-заповідник “Садиба Попова”. Винесено все, що можна було взяти в руки і сумки. Оргтехніку розбито і розтоптано ногами. Виламано всі двері, побито вікна. Знищено все, що траплялось на шляху”, - написала вона.
У Василівці знаходиться блок-пост російських військових.
До відома, Василівська садиба Попова – єдина у регіоні замкова споруда. Палац було збудовано у 1894 році, він нагадував за архітектурою середньовічні європейські замки. До цього часу збереглися зубчасті стіни з брамою, кілька флігелів, серед яких виділяється Західний флігель (Англійський замок), цегляна оглядова вежа (донжон) та стайня (кінний двір). На цій базі функціонує історико-архітектурний музей-заповідник "Садиба Попова", що є пам'яткою національного значення. Розташований він за 40 км від Запоріжжя.
24 лютого президент рф путін оголосив про початок вторгнення в Україну. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та селищ з використанням артилерії, реактивних систем залпового вогню та балістичних ракет.
В Україні запровадили воєнний стан та оголосили загальну мобілізацію.
Міжнародний кримінальний суд розпочав документування та розслідування військових злочинів росії в Україні.
Фото з відкритих джерел