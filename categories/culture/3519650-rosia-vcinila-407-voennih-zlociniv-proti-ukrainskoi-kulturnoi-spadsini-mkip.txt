З початку повномасштабного вторгнення росії в Україну зафіксовано 407 воєнних злочинів російських військ проти культурної спадщини України.

Про це під час брифінгу в Медіацентрі Україна - Укрінформ сказала заступниця міністра культури та інформаційної політики України Катерина Чуєва.
"407 об’єктів - це те, що верифіковано станом на сьогодні. Це об’єкти, які включають як пам'ятки культурної спадщини, так і, наприклад, будівлі закладів культури, таких як музичні школи, освітні організації, установи, які можуть розміщуватися в пам'ятках культури або в сучасних будівлях", - сказала Чуєва.
Так, за даними МКІП, злочини зафіксовані на території 13 областей України та Києва: 97 — у Харківській області, 93 — в Донецькій, 76 - у Київській області, 38 — у Чернігівській, 32 - в Луганській, 28 — у Сумській, 16 — у Запорізькій, 6 — у Житомирській області, по 5 — у Києві, Херсонській та Миколаївській областях, 3 — в Дніпропетровській області, 2 — в Одесі, 1 — у Львівській області.
За її словами, зараз найбільше страждають релігійні споруди різних конфесій. Так, із початку повномасштабного вторгнення знищено або пошкоджено 145 релігійних споруд, з яких 51 перебувають на обліку як історичні, архітектурні пам'ятки, а також пам'ятки містобудування.
Руйнації та пошкоджень внаслідок обстрілів окупантів зазнали 125 об'єктів культурної спадщини, з них 21 пам'ятка національного значення, 97 - місцевого значення, 7 - нововиявлені об'єкти культурної спадщини.
Також зруйновано та пошкоджено 101 об'єкт цінної історичної забудови.
За даними МКІП, пошкоджень чи руйнувань зазнали 45 меморіальних пам'яток на честь визначних особистостей, 31 будівля комплексів музеїв-заповідників, 87 будинків культури, театрів та бібліотек.
Біля 10 об'єктів знищені повністю.
Заступниця міністра додала, що також зазнають руйнувань об'єкти археології, які страждають, у тому числі, і через переміщення військ, створення захисних споруд, під час обстрілів. За ії словами, зараз тривають дискусії, як фіксувати і такі руйнування.
Вона зауважила, що міністерство отримує інформацію про зруйновані чи пошкоджені об'єкти, в тому числі і від небайдужих людей, кожен об’єкт, про який повідомлено, верифікується, і цей процес триває постійно.
Водночас, констатує Чуєва, це неповна картина, оскільки більшу частину руйнувань неможливо зафіксувати фізично, особливо в таких містах, які були зруйновані повністю, як Волноваха, Попасна, Маріуполь, де історична забудова руйнувалася цілими кварталами.
Підрахунок збитків ускладнюється тим, що значна частина зруйнованих чи пошкоджених об'єктів знаходиться в зоні бойових дій.
"На жаль, ми не можемо зараз достеменно підрахувати поки що ці збитки. Коли ми говоримо про підрахунки, про аудит збитків у контексті розмов з міжнародними партнерами, зі Світовим банком, з іншими інституціями, ми говоримо про те, що ми даємо дуже попередні цифри. Включаємо в потенційні збитки знищене на тих територіях, де, як ми розуміємо, були сильні руйнування, але безпосередньо доступу зараз для обстеження цих територій немає”, - сказала Чуєва.
Фото: Тарасов Володимир/Укрінформ