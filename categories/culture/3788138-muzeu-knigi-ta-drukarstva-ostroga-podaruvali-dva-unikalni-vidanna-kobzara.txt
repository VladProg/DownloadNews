Музею книги та друкарства Острога подарували два унікальні видання «Кобзаря».

Як передає Укрінформ, про це повідомляє Рівненська обласна рада.
«Музей книги та друкарства Острога поповнився новими рідкісними книгами. Два унікальних видання «Кобзаря» Шевченка музею подарувала місцева жителька Анна Мартинюк», - йдеться у повідомленні.

Як зазначається, одна з книг видана в Києві 1894 року. Це друге київське видання «Кобзаря». Перше побачило світ 1889 року, і воно вже є в колекції Музею книги. Інша книга - рідкісне букіністичне видання «Кобзаря», уперше видане німецькою мовою 1962 року.

Загалом колекція «Кобзарів» Тараса Шевченка Музею книги та друкарства містить понад 200 цікавих та унікальних примірників. Найстаріший, який зберігається в Острозі – це «Кобзар», виданий у Празі 1876 року. Це перше безцензурне видання знакової для українців книги.
Як повідомляв Укрінформ, Музей історії Національного університету «Острозька академія» реалізує проєкт із цифровізації мистецьких колекцій.