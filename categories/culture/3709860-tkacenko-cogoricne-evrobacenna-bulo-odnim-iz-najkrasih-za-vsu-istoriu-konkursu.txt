Взаємодія українських і британських артистів та організаторів шоу зробили Євробачення-2023 надзвичайно якісним медіапродуктом.

Про це сказав міністр культури та інформаційної політики Олександр Ткаченко в ефірі телемарафону «Єдині новини».
«На мій погляд, це було одне із найкращих «Євробачень» в історії цього конкурсу. І не тільки тому, що з технічного боку було все підготовлено на надзвичайно високому рівні, але й тому, що в підготовці «Євробачення» брали участь фахівці з України. Значна частина технічного персоналу, дизайнерів, шоуранерів готували це шоу. В ньому відображені не тільки наші таланти на сцені, а й ті, хто забезпечував якісну картинку й проведення шоу», - сказав він.
Ткаченко зауважив, що поза концертною залою весь Ліверпуль майорів синьо-жовтими прапорами та відбулася низка культурних подій і акцій, присвячених Україні.
«Найголовніше, що мене вразило, - це реакція місцевих жителів: надзвичайно відкрита, щира до України. Вони багато знають про те, що відбувається у нас, щиро нас підтримують», - зауважив міністр.
Як повідомляв Укрінформ, пісенний конкурс "Євробачення-2023" відбувся у Ліверпулі після того, як Україна, яка перемогла на конкурсі 2022 року з піснею Stefania гурту Kalush Orchestra, не змогла задовольнити вимоги щодо проведення конкурсу через безпекові побоювання, спричинені російським вторгненням.
Півфінали конкурсу відбулися 9 та 11 травня, фінал - 13 травня.
Україну на конкурсі представляв гурт TVORCHI з піснею Heart of Steel, який посів шосте місце.