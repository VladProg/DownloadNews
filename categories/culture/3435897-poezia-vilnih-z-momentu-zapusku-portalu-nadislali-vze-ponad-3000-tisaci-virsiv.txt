Портал «Поезія Вільних» для публікації віршів, який запустило Міністерство культури та інформаційної політики, користується популярністю.

Як передає Укрінформ, про це в Телеграмі повідомив міністр МКІП Олександр Ткаченко.
Запуск порталу поезії приурочено до Всесвітнього дня поезії, який відзначається 21 березня.
«Сьогодні Всесвітній день поезії. Слово несе в собі надзвичайну силу, тому поети для мене мов лікарі душі. Вони підіймають бойовий дух і водночас закарбовують в історії важливі хроніки життя. А сьогодні – й хроніки війни», - написав Ткаченко.
Він зазначив, що українці надзвичайно талановиті і те, що лише за 12 годин з моменту запуску національного порталу «Поезія Вільних» отримано понад 3000 заявок на публікацію віршів, підтверджує це.
У МКІП пропонують долучатися всіх охочих за посиланням і надсилати свою поезію.
«Кожен вірш, кожен рядок, кожне слово – це вже частина Української історії. Після нашої перемоги, майбутні покоління мають пам’ятати, крізь що ми пройшли, та надихнутись відвагою і героїчною боротьбою. Долучайтеся до культурної спадщини й додавайте свої твори, адже ми точно знаємо, що війни закінчуються, а поезія – ні», - написано на сторінці порталу «Поезія Вільних».
Всесвітній день поезії — свято, яке відзначається щороку 21 березня. Встановлено 1999 року ухвалою 30-ої сесії ЮНЕСКО.
З 24 лютого триває російське вторгнення до України. Агресор обстрілює та руйнує ключові об'єкти інфраструктури, житлові квартали українських міст і сіл з використанням артилерії, реактивних систем залпового вогню та балістичних ракет.
В Україні запровадили воєнний стан та оголосили загальну мобілізацію.