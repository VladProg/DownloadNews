Черкаський академічний музично-драматичний театр імені Тараса Шевченка з 16 червня відновлює показ вистав.

Про це повідомляє Черкаський академічний музично-драматичний театр у Фейсбуці, передає Укрінформ.
"Гей, ви сумували? Бо ми — дуже! Не можемо дочекатися, щоб знову побачити глядачів у театральній залі.
Ловіть перелік вистав, аби не проґавити шанс насолодитися мистецтвом та заздалегідь спланувати культпохід. Нагадуємо, квитки, які ви придбали до війни, дійсні!", - йдеться в повідомленні.
На сторінці театру опублікували перелік найближчих вистав. Він відкривається 16 червня сольним концертом заслуженої артистки України Наталії Мамалиги.
Як повідомлялося, усталеними нормами під час воєнного стану в залі може перебувати не більше 300 людей. У разі повітряної тривоги відвідувачі повинні пройти до найближчого укриття. Якщо ж вона триватиме понад годину, то показ вистави перенесуть на інший день.
Черкаський драматичний театр припинив показ вистав 25 лютого. Квитки на цю дату досі зберігають глядачі.
Фото: Фейсбук Черкаського академічного музично-драматичного театру імені Тараса Шевченка