Український PEN зібрав понад 500 тис. грн на продовження «Нью-Йоркського літературного фестивалю», заснованого письменницею Вікторією Амеліною, яка загинула після обстрілу росіянами Краматорська.

Про це під час панелі «Жінки, війна і справедливість: пам'яті Вікторії Амеліної» на Lviv BookForum повідомила директор PEN Ukraine Тетяна Терен, передає кореспондент Укрінформу.
«Найголовніше, чого б хотіла Вікторія – це щоб продовжувалася її справа і тривав «Нью-Йоркський літературний фестиваль». В липні ми відкрили рахунки на його підтримку. І я хочу подякувати усім українцям і закордонним друзям та партнерам, адже нам вже вдалося зібрати понад пів мільйона гривень. І це дуже важливо, що культурна спільнота робить усе можливе, щоб справа людини, яку ми всі так любили, продовжувалася», - сказала Терен.
Програмна директорка Lviv BookForum Софія Челяк додала, що у вересні у Славську на Львівщині провели освітній табір "New York Camp" для молоді з Нью-Йорка Донецької області. Організатори зібрати 14 підлітків, які через воєнні дії вимушені були виїхати з Нью-Йорка та два роки тому брали участь у конкурсі шкільних есеїв, які організовувала Амеліна.
Для дітей влаштували кінопокази, освітні лекції та дискусії. Журналісти і письменники провели для них майстер-класи.
«Організація ще буде багато працювати з дітьми з цього селища, а також, я думаю, що діяльність буде розширена і з часом охопить увесь регіон. Ми побачили, наскільки дітям була важлива наша робота та як Віка змінила їх життя та ставлення до нього. Це треба продовжувати», - наголосила Челяк.
Вікторія Амеліна - письменниця та громадська діячка, член PEN Ukraine. Засновниця «Нью-Йоркського літературного фестивалю» в селищі Нью-Йорк Бахмутського району Донеччини. У рік початку повномасштабного вторгнення Амеліна приєдналася до польових дослідників воєнних злочинів Росії в команді Truth Hounds. Померла 1 липня в лікарні імені Мечникова у Дніпрі внаслідок поранень, отриманих під час ракетного удару російських окупантів по ресторану в Краматорську 27 червня. Тоді Амеліна перебувала в Краматорську разом із делегацією колумбійських журналістів та письменників. Похована у Львові на Личаківському кладовищі.
Як повідомляв Укрінформ, у Львові з 4 по 8 жовтня відбувся 30-й Bookforum. Фокусна тема цьогорічного форуму - «Перепис майбутнього».
Фото: Тетяна Терен, Фейсбук