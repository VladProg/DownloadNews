Документальний фільм Романа Любого «Залізні метелики» розповідає світу не лише про збиття пасажирського літака MH17, але й про російську пропаганду. У ньому використали елементи ігрового фільму та анімації.

Про це в Івано-Франківську на пресконференції з приводу спеціального показу фільму «Залізні метелики» розповів продюсер та кінооператор Андрій Котляр, передає кореспондент Укрінформу.
«У фільмі є елементи фізичного театру та анімації. …Ця, наче, розмивка жанрових кордонів між документальним кіно, ігровим та анімацією дозволили нам працювати у зручному для нас жанрі і головне – розповісти світу історію про збиття росіянами пасажирського літака. Він збитий над Україною, хай над окупованою її частиною досі. Надзвичайно важливо було, щоб думка і позиція України у світі у цій справі теж була почутою. … Велика частина фільму і великий фокус нашої уваги присвячений темі російської пропаганди і як вона працювала з цим кейсом», - зазначив Котляр.
За його словами, російська пропаганда у світі є надзвичайно сильною, і це не лише «навіжені Соловйов та Скабєєва». За останні 10 років росіяни вклали мільйонні інвестиції у свою пропаганду за кордоном.
Продюсер переконаний, що сьогодні Нідерланди, чий літак MH17 був збитий росіянами над територією України, є великим другом та партнером України. Та попри це, Україна має впевнено виходити на міжнародну арену, аби притягнути до відповідальності Росію не лише у справі MH17, але й за інші злочини.
«Зараз це наш унікальний шанс розвіяти не лише фейки про літак, а й дуже багато всього, що Росія роками розповідала про Україну як про меншовартісну молодшу сестру – вишиванки, горілка, е-ге-гей... і це все. У нас багато роботи попереду. Але зараз є готовність міжнародної спільноти чути українську позицію», - зазначив Котляр.
Над фільмом «Залізні метелики» працювали творці з України та Німеччини. У деякі знімальні дні, каже продюсер, у роботі над стрічкою були задіяні близько 250 людей, але, переважно, працювала команда з 10 людей. Німецькі партнери особливо допомагали, коли фільм доводилось монтувати під час повітряних тривог та знеструмлення в Україні через війну.
У фільмі використали власні матеріали кінооб’єднання «Вавилон 13», об’єднаної слідчої групи з розслідування збиття пасажирського літака, судового процесу та матеріали з відкритих джерел.
Котляр розповів, що державний внесок у створення фільму це близько 4,6 млн грн, решта грошей – це кошти з Німеччини та приватні інвестиції.
«Залізні метелики» вже побачили у Харкові, Кривому Розі. Попереду – Одеса, Миколаїв, Запоріжжя. Промотур запланований по 13 українських містах. Скільки часу фільм триматиметься в українському прокаті, поки невідомо. На переконання його авторів, все залежатиме від готовності українського глядача переглянути це кіно.
Документальний фільм Романа Любого «Залізні метелики» про збитий Boeing потрапив у програму Берлінського кінофестивалю. Картина також увійшла у програму головного кінофестивалю США «Санденс». Над фільмом працювали кінооб’єднання «Вавилонʼ13» у копродукції з німецькими компаніями TRIMAFILM та RBB/ARTE за підтримки Українського культурного фонду та Державного агентства України з питань кіно.
Як повідомляв Укрінформ, пасажирський Boeing-777 “Малайзійських авіаліній”, що виконував рейс MH17 з Амстердама в Куала-Лумпур, зазнав катастрофи над тимчасово окупованою частиною Донецької області 17 липня 2014 року.
На борту лайнера перебували 283 пасажири та 15 членів екіпажу, всі вони загинули.
Фото: Держкіно