Міністерство культури та інформаційної політики заявило про необідність вилучення з бібліотек книжок, що містять заклики до ворожнечі та ліквідації суверенності України, розпалюють ненависть.

Про це у Фейсбуці повідомляє пресслужба МКІП, передає Укрінформ.
«Книжки були та залишаються зброєю пропаганди рф як правонаступниці срср. Задля інформаційної безпеки громадян Міністерство культури та інформаційної політики наголошує на вилученні книжок з бібліотек, що містять заклики до ворожнечі та ліквідації суверенності України, викривлення фактів та розпалювання ненависті», - йдеться у повідомленні.

Зокрема, пропонується вилучати з бібліотечних фондів книжки, зміст яких спрямований на ліквідацію незалежності України; посягання на права і свободи людини; вчинення терористичних актів; пропаганду насильства, розпалювання міжетнічної, расової, релігійної ворожнечі.
Крім того, вилученню підлягають книжки, які пропагують війну, зміну шляхом насильства конституційного ладу або територіальної цілісності України; містять виправдовування, визнання правомірною, заперечення збройної агресії російської федерації проти України, заперечення тимчасової окупації частини території України.
У міністерстві також радять звернути увагу на видавництва й авторів, до яких були застосовані обмежувальні заходи відповідно до Закону «Про санкції». Вилученню підлягатимуть твори авторів, які публічно підтримали агресію проти України, інформація про що міститься у відкритому доступі в інтернеті.
Також не рекомендується зберігати в бібліотечних фондах фізично зношені та морально застарілі видання, зокрема періоду срср, за винятком окремих документів, що становлять ядро бібліотечного фонду (зокрема видання краєзнавчого характеру, книжкові пам’ятки тощо).
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.
Фото: facebook.com/georgiy.kasianov