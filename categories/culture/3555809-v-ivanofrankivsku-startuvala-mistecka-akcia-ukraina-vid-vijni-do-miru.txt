В Івано-Франківську, в Музеї мистецтв Прикарпаття, стартувала мистецька акція «Україна: від війни до миру».

Її організатор БФ «Український реконструкційний фонд» прагне на мистецьких полотнах показати світові трагедію, яку нині переживають українці, повідомляє кореспондент Укрінформу.
«Це старт нашої великої виставки, яка за кілька днів потрапить до США. Тут представлені більш ніж 35 робіт. Вони всі унікальні, написані з великою любов’ю до України та бажанням показати світові, що сьогодні коїться на нашій землі. Є роботи, які показують страждання на сході України, Маріупольського краю, Луганщини, окупованого Херсона та відвагу українських бійців. Кожен художник, творець, поет та музикант сьогодні оспівують силу і міць українців у боротьбі за Незалежність», - зазначив радник голови фонду Віктор Лещинський.






Мистецька акція "Україна: від війни до миру" / Фото: Ірина Дружук































Він зауважив, що в експозиції представлені роботи, які створили 12 митців з різних областей за останні три тижні.
«Ми зацікавлені у тому, щоб ці роботи залишились за кордоном і нагадували світові трагедію, яка нині твориться в Україні, та ту роботу, яка має скеровуватись на захист українських інтересів», - додав Лещинський.
Прикарпатський художник Орест Кузів представив на виставці чотири роботи. Одна з них має назву «Весна- 2022»: ластівки на постріляній стіні символізують подих миру.
«Сьогодні важко творити. Інколи буває, що й пензель несила взяти, коли бачиш, як гірко і боляче людям через війну. Часом треба змушувати себе, часом приходить натхнення. Мета всіх нас – це показати світові, що Україна здатна представити гідний живопис», - зазначив митець.
В експозиції представлені також три полотна його батька, художника Богдана Кузіва. На одній із них з картин зображено літо наступного, 2023 року, коли перемогу принесуть людям лелеки. Розгромлений Маріуполь Богдан Кузів бачить в образі соняхів. Художник зізнається, що у перший місяць війни зовсім не міг працювати. А останнім часом продавав свої роботи, аби допомогти ЗСУ. Загалом Богдан Кузів переказав військовим понад 65 тисяч гривень.
«У моїх роботах – перемога», - запевняє митець.
Художник Богдан Бринський зобразив перемогу в образі дівчини-весни, яка грає на сопілці.
«Наш гурт Kalush грає на сопілці та ще багато музикантів беруть сьогодні цей інструмент, то й я так бачу нашу перемогу», - сказав автор.
Окрім живописних полотен в експозиції є три скульптури, створені київським митцем Сергієм Герасименком. Він, зокрема, зобразив пса Патрона та літак «Мрія».
За кілька днів виставку «Україна: від війни до миру» покажуть у Нью-Йорку, де вона експонуватиметься близько місяця.