За програмою "єПідтримка" на книжкові магазини українці витратили 1,2 мільярда гривень.

Як передає Укрінформ, про це повідомляє пресслужба МКІП.
"За перші два місяці зі старту єПідтримки майже 9 мільйонів українців отримали від держави кошти за вакцинацію. 3,4 млрд грн громадяни вже витратили. Традиційним лідером за витратами коштів є придбання книжок. На літературу українці витратили 1,2 млрд грн", - йдеться у повідомленні.
Так, найпопулярнішими за видами витрат у сфері культури та креативних індустрій стали:книжкові магазини – 1,2 млрд грн; кінотеатри – 711 млн грн; театри, концерти та розважальні послуги – 364 млн грн.
Як повідомляється, з 14 лютого українці старші 60 років можуть витратити 1000 грн, нараховану за програмою єПідтримка, також на оплату житлово-комунальних послуг. За минулий тиждень вони витратили на це майже 28 млн грн. Незабаром, з 14 березня, таку можливість також матимуть люди з інвалідністю І та ІІ груп.
У МКІП нагадали, що відповідно до умов програми 1000 грн можуть отримати всі громадяни України від 14 років, які пройшли повний курс вакцинації проти COVID-19.
Як повідомляв Укрінформ, українцям, які щепляться від COVID-19 бустерною дозою, з 14 березня нараховуватимуть додатково 500 грн у межах президентської ініціативи "єПідтримка".