У Чернівцях презентували збірник рецептів «На гостини до Ольги Кобилянської».

Про це у Фейсбуці повідомляє Чернівецька обласна рада, передає Укрінформ.
«Студенти Чернівецького вищого комерційного училища ДТЕУ видали збірник рецептів сімейних страв «На гостини до Ольги Кобилянської» із їх технологією приготування. Разом із викладачами молоді кулінари приготували наїдки за рецептами Ольги Кобилянської та її сучасників», – ідеться у повідомленні.

Окрім того, у Чернівцях презентували книгу літературознавця та культуролога Володимира Вознюка «Золота нитка Ольги Кобилянської». У ній автор виклав нове літературне осмислення життя та творчості письменниці, її роль у національному житті України.

27 листопада виповнюється 160 років від дня народження Ольги Кобилянської. До цієї річниці у Чернівцях відбувається низка заходів, зокрема, фестиваль комедії «Золоті оплески Буковини» та міжнародна наукова конференція «Ольга Кобилянська і український літературний процес ХІХ-ХХІ століть».
Фото: Чернівецька обласна рада