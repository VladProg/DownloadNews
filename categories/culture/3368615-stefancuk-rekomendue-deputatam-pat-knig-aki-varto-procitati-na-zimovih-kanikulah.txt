Голова Верховної Ради Руслан Стефанчук порекомендував народним депутатам 5 книг, які варто прочитати на зимових канікулах.

Як передає Укрінформ, про це Стефанчук написав у Фейсбуці.
Він зазначив, що у рамках акції «Національний тиждень читання» хоче долучитись до популяризації книг, а також «спонукати всіх до читання ще чогось, окрім соцмереж, месенджерів та клікбейтних заголовків у ЗМІ».
«Тому пропоную колегам з користю провести новорічно-різдвяні свята. Як і обіцяв: звертаюсь до народних обранців із новою ініціативою, своєрідним «домашнім завданням» — рекомендую 5 книжок «від спікера», які просив би кожного, за можливості, прочитати найближчим часом», - зазначив Стефанчук.
До новорічного топу голови ВР увійшли:
1. Григорій Сковорода «Найкраще»;
2. Норман Дейвіс «Європа. Історія» (Europe. A History);
3. Михайло Зигар «Імперія повинна померти» («Империя должна умереть. История русских революций в лицах. 1900-1917 гг»);
4. Борис Джонсон «Фактор Черчилля. Як одна людина змінила історію» (The Churchill Factor. How one man made history);
5. Адмірал Вільям Г. Макрейвен «Застеляйте ліжко. Дрібниці, які можуть змінити ваше життя, а можливо, і світ» (Make your bed. Small things that can change your life… and maybe the world).
Спікер пообіцяв на літні канікули підготувати розгорнутий список книг.
«До мого переліку не увійшли Конституція України та Регламент Верховної Ради України, адже передбачаю, що всі й без цього повинні вже знати їх «на зубок», - додав Стефанчук.
Як повідомляв Укрінформ, в Україні з 13 до 19 грудня проходить перший Національний тиждень читання.