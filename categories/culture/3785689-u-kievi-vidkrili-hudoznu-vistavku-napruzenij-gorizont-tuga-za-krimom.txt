У Кримському домі в Києві відкрилася виставка художниці Ельміри Шемседінової "Напружений горизонт. Туга за Кримом".

Як передає Укрінформ, про це повідомляє Суспільне.
Ця виставка є особистою реакцією художниці на окупацію Криму та складні події, які розгортаються на території України.

"Ця серія, вона про Крим, але насправді не тільки про Крим, а про всі південні українські землі, які коло моря, і які є окуповані. Раніше море в людей асоціювалось з відпочинком, люди за ним спостерігали і розслаблялись. Напружений горизонт, тому що саме російські військові кораблі обстрілюють із-за горизонту. Ми небезпеку не бачимо, але вона насувається саме звідти. Люди, які зараз знаходяться вимушено на окупованих територіях, вони вдивляються в море зі страхом і небезпекою, асоціюють його вже не з відпочинком", - зазначила Шемседінова.


Усі картини створені після повномасштабного вторгнення РФ до України і є чорно-білими.
"Коли почалось повномасштабне вторгнення, то все якось зблідло, стан був пригнічений, як й у всіх. Зрештою, це мій спогад про Крим. Я не можу бути поруч моря нині, і того мій спогад чорно-білий. Я сподіваюсь, що скоро це все змінитися", - пояснила художниця.

Під час відкриття виставки мисткиня провела мистецькоий перформанс "Запам’ятати море". Його основним завданням було виразити почуття художниці щодо втрати рідного Криму, а також спонукати глядачів до роздумів про важливість збереження пам'яті та ідентичності навіть у складних умовах. В рамках перформансу мисткиня створила кримський пейзаж наосліп, відтворюючи його зі своєї пам'яті та спогадів. Так вона намагається відтворити не лише візуальний образ моря, але й свої особисті почуття, співпереживаючи втрату та ностальгію за рідним Кримом.
Як повідомлялося, у Будинку художників у Києві відбулося урочисте відкриття виставки робіт чотирьох художників.

Фото: Суспільне.Крим