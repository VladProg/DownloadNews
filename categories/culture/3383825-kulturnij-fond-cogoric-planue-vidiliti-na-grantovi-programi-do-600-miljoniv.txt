Запитувана сума бюджету на грантові програми Українського культурного фонду на 2022 рік - 588 мільйонів гривень.

Про це повідомила провідна спеціалістка УКФ Наталія Керницька на пресконференції, повідомляє кореспондент Укрінформу.
"На 2022 рік запитувана сума бюджету на грантові програми - це 588 мільйонів. У нас є різні програми: "Культура без бар'єрів", "Дослідження. Освіта. Резиденції. Стипендії", "Інноваційний культурний продукт", "Культурна спадщина", "Ґранд-подія", "Культура. Регіони" тощо", - сказала Керницька.
Вона зазначила, що програма "Культура. Регіони" спрямована на підтримку культурного розмаїття та збільшення ролі культури в житті українського суспільства шляхом створення конкурентного регіонального продукту, розвитку локальних культур та ідентичностей. У програмі є шість ЛОТів.
За її словами, у 2022 році зявилася нова програма "Культурна спадщина", яка покликана сприяти збереженню, захисту та популяризації культурної спадщини, культурних цінностей та національної пам'яті українського народу. В програмі є три ЛОТи: "Диджиталізація", "Кроссекторальні проекти зі збереження культурної спадщини", "Музейна столиця України 2023".
Також Керницька розповіла, що грантова програма "Культура без бар'єрів" спрямована на подолання викликів, пов'язаних із наявністю проблем для різних маломобільних груп стосовно можливості повноцінного, безбар'єрного доступу до культури, освіти, зайнятості.
З усіма грантовими програмами можна ознайомитись на сайті Українського культурного фонду.
Як повідомлялося, заявку на програму Українського культурного фонду «Культура без бар'єрів» можна подати до 17 січня.