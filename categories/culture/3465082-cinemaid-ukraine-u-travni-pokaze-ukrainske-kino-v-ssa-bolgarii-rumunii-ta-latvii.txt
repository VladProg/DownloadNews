У травні покази благодійного кіномарафону CinemAid Ukraine відбудуться у США, Болгарії, Румунії та Латвії.

Про це повідомляє пресслужба Держкіно, передає Укрінформ.
«Покази українських стрічок в межах CinemAid Ukraine Charity Film Marathon тривають. Загалом під час всесвітнього кіномарафону на підтримку України в різних куточках світу покажуть більше 50 повнометражних і короткометражних українських фільмів», - ідеться в повідомленні.
Як зазначається, попередній графік показів у травні виглядає так: 7 травня – Нью-Йорк (США); 15 травня – Лос-Анджелес (США); 16 – 20 травня – Софія (Болгарія); 22 травня – Бухарест (Румунія); 29 травня - 2 червня – Палм-Спрінгс (Каліфорнія, США); 25 травня – 2 червня – Рига (Латвія).
Зібрані кошти перераховуються на три напрямки: до фонду "Повернись живим"; на підтримку кіноіндустрії України під час війни; на допомогу постраждалим від війни кінематографістам та їхнім сім'ям.
Розклад може оновлюватися.
Як повідомляв Укрінформ, Всесвітній CinemAid Ukraine Charity Film Marathon розпочався 31 березня у столиці Туреччини Анкарі.
Всесвітній марафон CinemAid Ukraine Charity Film Marathon – серія показів українського кіно за кордоном на підтримку України. Благодійний кіномарафон ініційований Державним агентством України з питань кіно спільно з Українською кіноакадемією, Асоціацією "Дивись українське", Українською кіноасоціацією, ГО "УкрКіноФест", ГО "Спілка підприємців теле та кіноіндустрії", ГО "Нарешті", КП "Київкінофільм", БО БФ "Двері" та ГО "Центр розвитку креативних індустрій".