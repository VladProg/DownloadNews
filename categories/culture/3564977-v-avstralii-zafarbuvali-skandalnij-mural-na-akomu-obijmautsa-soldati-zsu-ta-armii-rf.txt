Австралійський художник Пітер Сітон (псевдонім CTO), після шквалу критики вибачився й замалював свій скандальний мурал, на якому були зображені в обіймах воїн ЗСУ та російський загарбник.

Як передає Укрінформ, про це повідомляє BBC.
За словами Сітона, мурал символізував заклик до мирного врегулювання російсько-української війни.
Проте, після шквалу критики, Сітон вибачився за свою роботу, сказавши, що вона була «незграбною», і він «не думав, що її сприймуть так погано». Художник додав, що не спав до третьої години ранку, аби зафарбовувати фреску.

Фото: Eddie Jim
Критики мурала заявили, що художня робота створює хибну моральну еквівалентність між Україною та росією, й порівняли фреску з російською пропагандою.
«Що б люди подумали, якби на муралі були зображені ґвалтівник і жертва, що обіймаються? Спроба бути «справедливим» і прийняти фальшивий наратив про те, що «все, що нам потрібно, це мир» у цьому випадку підтримує зло», - заявив співголова Федерації українських організацій Австралії Стефан Романів.

Фото: Chris Hopkins
Ба більше, посол України в Австралії Василь Мирошниченко заявив, що ця художня робота є вкрай образливою для всіх українців.
Місцева мистецька організація Art4Ukraine Australia заявила, що вже висловлювала своє занепокоєння з приводу мистецького твору ще до початку його створення, й була шокована, побачивши його результат.
Як повідомляв Укрінформ, в українській столиці на Подолі з ініціативи благодійного фонду «Для моєї України» відкрили мурал, присвячений «Привиду Києва».
Перше фото: Chris Hopkins