Львівська національна опера разом із Kontramarka.ua за підтримки Міністерства культури та інформаційної політики запустили благодійний онлайн-проєкт «TOGETHER WITH UKRAINE».

Як передає Укрінформ, про це повідомляє пресслужба МКІП у Телеграмі.
«Це серія онлайн-концертів відомих творів українських композиторів та світової класики. Вже 6 травня відбулася перша онлайн-трансляція", - йдеться у повідомленні.

Відкрили проєкт симфонією №3 Бориса Лятошинського у виконанні оркестру Львівської національної опери, диригент Іван Чередніченко. Важлива частина концертів - перфоманс від врятованих акторів з Маріупольського драматичного театру.
Усі зібрані кошти будуть спрямовані на підтримку українського народу та культури у час війни.
Як повідомляв Укрінформ, Гамбурзький балет запросив артистів Національної опери України взяти участь у спільній програмі.