Українсько-польська стрічка «Щедрик» з 13 грудня стане доступною на платформі Netflix.

Як передає Укрінформ, про це повідомляє Державне агентство України з питань кіно.
Як нагадали у Держкіно, картина описує події, що розгортаються з 1938 року в Івано-Франківську, тодішньому Станіславові. Одна імперія витісняє іншу, владущі режими ворогують, стрімко змінюється світ довкола. У одному будинку по сусідству жили кілька сімей різних національностей – українці, поляки, німці та євреї. Буремні події не залишили шансів на щасливе спокійне життя ні для кого з дорослих. Завдяки викладачці співів Софії шанс бодай на якийсь час почуватися безпечно отримали діти. Разом вони співали, забуваючи про страшне сьогодення і мріючи про щасливе майбуття.
Фільм створено компанією «Ама Віжн» у співпраці зі Stewopol за фінансової підтримки Міністерства культури та інформаційної політики України й інформаційної підтримки Державного агентства України з питань кіно.
Як повідомляв Укрінформ, касові збори історичної драми «Щедрик» режисерки Олесі Моргунець-Ісаєнко за тринадцять тижнів прокату в Україні становили 10 884 386 млн грн.
Фото: Держкіно