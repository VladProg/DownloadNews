Міністерство культури та інформаційної політики спільно з USAID презентувало грантові програми для підприємців у сфері креативних індустрій

Про онлайн-захід з презентації програм «Безперервність та відновлення бізнесу» й «Підтримка участі бізнесу в торговельних заходах», що здійснюються в межах проєкту USAID «Конкурентоспроможна економіка України», повідомляє кореспондент Укрінформу.
«Сьогодні завдання не стільки прагнути надприбутків у грантоотримувачів, скільки підтримати їхню економічну активність: діяти не "вглиб", а радше «вшир», охоплюючи більшу кількість підприємців. Креативні індустрії на 90% складаються з ФОПів, 64% з яких закрилися за час війни», - сказала менеджер міжнародного форуму "Креативна Україна" Луїза Мороз.
Експерт повідомила, що згідно з дослідженням МКІП, проведеним на основі даних із податкової служби, у сфері креативних індустрій припинило діяльність 60% підприємств, а їхні задекларовані доходи впали на 41%. Зазначається, що найменше постраждала галузь IT - її прибутки скоротилися на третину, водночас в інших секторах, зокрема, рекламі, кіно, дизайні й архітектурі вони знизилися на 50% і більше.
Заявлені грантові програми, як підкреслила заступник керівника Програми USAID «Конкурентоспроможна економіка України» Тетяна Грищенко, спрямовані саме на підтримку конкурентоспроможності компаній і їхнє виживання на внутрішньому й зовнішньому ринках.
«Ми підтримуємо компанії, їхню сталість і розширення бізнесу, відновлення та релокацію, але не продукти самі по собі. У діяльності ми керуємося чіткими індикаторами успішності підприємств, зокрема, кількістю створення і збережених робочих місць, обсягами нових продажів, залучених інвестицій, новими відкритими ринками тощо», - сказала вона.
Менеджер з грантів USAID Тетяна Павленко поінформувала, що наразі для українських підприємців доступні два гранти, перший із яких спрямовано на безпосередню організацію релокації, відновлення виробництва та продажів, а другий - на участь у міжнародних торговельних заходах, зокрема, івентах і місіях та бізнес-конференціях.
Зазначається, що програма «Безперервність та відновлення бізнесу» доступна для компаній зі штатом до 250 працівників та річним грошовим оборотом до 50 млн євро. Усього надається 50 грантів, а сума кожного становить від 600 000 до 1 200 000 грн.
Павленко повідомила, що заявки на програму заповнюються українською мовою та подаються в два етапи. Спершу учасник на платформі Submittable має вказати загальну інформацію про компанію, включно з назвою та описом діяльності, а потім - надати відомості про масштаб і вплив діяльності підприємства, його управлінську спроможність, потенційні ринки тощо. Подаватися на грант можна до 24 липня 2023 року.
За інформацією фахівця, задля другої грантової програми заявки, заповнені англійською мовою, подаються в один етап. Наразі доступні два дедлайни – до 30 вересня та до 25 листопада 2022 року. Програма містить 20 грантів на суму від $20 000 до $70 000 кожний. Зазначається, що пріоритет надаватимуть концепціям, де ресурси заявника та гранту становитимуть пропорцію 30:70.
Водночас під час заходу заступник міністра культури Галина Григоренко подякувала міжнародним партнерам за економічну підтримку, підкресливши, що "креативні індустрії – це те, що презентує Україну назовні".
Зазначається, що гранти реалізуються в межах Програми Агентства з міжнародного розвитку (USAID) «Конкурентоспроможна економіка України», спрямованим на підтримку малого та середнього бізнесу. Програма триватиме до жовтня 2023 року.
Організатори повідомляють, що низка українських підприємств уже отримала допомогу в бізнес-діяльності під час війни. Зокрема, бренд органічної косметики VESNA у межах гранту здійснив релокацію обладнання з Бучі, а також закупівлю нового устаткування для розширення бізнесу. Водночас переніс потужності з Києва до Чернівців виробник біокамінів Neverdark, що працює наразі переважно на закордонний ринок.
Фото: FRESHWALLPAPERS