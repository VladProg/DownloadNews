Зірка "Зоряних воєн" та амбасадор UNITED24 Марк Гемілл зустрівся онлайн з українськими військовими.

Як повідомляв Укрінформ, про це віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров повідомив у Телеграмі.
«Воїни розповіли Марку про конкретні кейси, як розвідувальні дрони зберігають життя не тільки військовим, а й цивільним. Подякували за збір на потужні безпілотники RQ35 Heidrun. Актор зібрав на них уже понад 705 тис. доларів і продовжує це робити», - зазначив Федоров.

Гемілл підкреслив, що не сумнівається в перемозі України та допомагатиме стільки, скільки буде потрібно. Також він назвав українських військових справжніми героями.
На зустрічі були присутні військовослужбовці 92-ї окремої механізованої бригади імені Івана Сірка, 45-ї окремої артилерійської бригади, аеророзвідки 98-го батальйону, 47-ї бригади «Маґура», 21-го окремого батальйону «Сармат», 25-ї окремої повітряної десантної бригади, спецпідрозділу «Омега», 120-го розвідувального батальйону та 93-ї бригади «Холодний Яр».
Як повідомляв Укрінформ, зірка серіалу «Вікінги» Кетрін Винник стала амбасадором United24.