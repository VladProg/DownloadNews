На всіх цифрових платформах з'явився альбом «Стус: Перехожий» – аудіозапис музичної вистави, де кожен із десяти треків – історія з життя Василя Стуса, його думки та настанови.

Про це Укрінформу повідомили в театрі ДАХ, який реалізував проєкт за підтримки Українського культурного фонду.
«Це важливий проєкт, як сам по собі, так і у продовження вистави, що вже понад рік ставлять у театрі ДАХ троє акторів – Софія Баскакова, Ігор Димов та Володимир Руденко. Ми часто забуваємо героїв або ж настільки їх канонізуємо, що згодом втрачаємо до них інтерес», – розповідає художній керівник театру ДАХ Владислав Троїцький.
На його переконання, «Стус: Перехожий» – це вдала спроба почути і зрозуміти, що саме говорив Стус. У чому його велич, того чоловіка, завдяки якому і сталась Україна.

«Зараз відбувається цікавий процес – відновлюється пам'ять про плеяду митців початку і середини 20-го століття: Михайль Семенко, Максим Рильський, Микола Зеров, Микола Хвильовий. Їхні тексти вписують у сучасний контекст. А от Стус – складний і пронизливий. Таких людей – одиниці. Його свідома жертовність вражає. Це втілення стійкості духу. На його спині тримається сучасна цивілізація. Таке робили лише видатні герої минулого», – сказав Троїцький.
Актори опрацьовували тексти за методикою відомого драматурга КЛІМа – проникнутись словом, промовляти його так, щоб почули інші, відкривати вірш через його ритм, мелодію та змісти, закладені автором. Мінімум інструментів (фортепіано та контрабас) і голос ведуть у світ, де слово Стуса звучить, мов мантра.
«Ці слова-повтори – насправді Стусові маніфести. Ці слова мають засісти глибоко у свідомість. Це – ритм. У Стуса напрочуд ритмічні тексти. А також у кожного вірша є свій ключ. От ми й шукали їх, щоб відімкнути», – розповіла солістка Софія Баскакова.
Композитор, фортепіано, спів – Володимир Руденко, спів – Софія Баскакова, контрабас, спів – Ігор Димов.
Альбом «Стус: Перехожий» можна послухати за посиланням.