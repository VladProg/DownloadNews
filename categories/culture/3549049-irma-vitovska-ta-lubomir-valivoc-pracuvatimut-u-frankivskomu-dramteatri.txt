Українські актори Ірма Вітовська та Любомир Валівоць увійшли в штат Франківського драмтеатру.

Про це в Івано-Франківську на пресконфернеції повідомив генеральний директор – художній керівник театру, народний артист України Ростислав Держипільський, передає кореспондент Укрінформу.
«Наприкінці минулого театрального сезону у нас відбувся конкурс. За його результатами до нас повністю у штат увійшли Ірма Вітовська та Любомир Валівоць», - зазначив Держипільський
Він зауважив, що театр не шукав акторів-чоловіків, але коли на конкурсі побачили Любомира Валівоця, зрозуміли, що він зможе увійти у «висококласний колектив театру».
Сам Любомир Валівоць зізнався, що після війни переїхав до Івано-Франківська з родиною з Києва, де працював у Театрі юного глядача. Серед його останніх фільмів – стрічка «Бачення метелика», який представляли на Каннському кінофестивалі у програмі «Особливий погляд».
«Цей фільм про війну, військових. В Каннах відбулась світова прем’єра. Дуже хотів би, щоб цей фільм якнайшвидше побачили в Україні, бо він і актуальний, і навіть , у певних сенсах, пророчий», - каже Валівоць.
Актор додав, що разом з Ірмою Вітовською зіграв у фільмі «Подорожники».
Ірма Григорівна Вітовська-Ванца (справжнє ім'я Ірина Григорівна) — українська акторка театру та кіно, продюсерка, громадська діячка, Заслужена артистка України. Дворазова лавреатка національних кінопремій «Золота дзиґа» (2019, 2020) і «Кіноколо» (2018, 2019), які вона отримала за роль баби Прісі у фільмі «Брама» (2017) та за роль Галини Ротт у стрічці «Мої думки тихі» (2019).