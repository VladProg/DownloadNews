Національний музей історії України у Другій світовій війні 14 вересня презентує нову артінсталяцію «З Україною в серці».

Як передає Укрінформ, про це повідомляє Міністерство культури та інформаційної політики України.
«Вже завтра Національний музей історії України у Другій світовій війни презентує новий артоб’єкт. Мапа України, утворена із синьо-жовтих стрічок, на яких неймовірні, щирі, вражаючі патріотичні написи, – тепер на території Меморіалу», – ідеться в повідомленні.
За даними МКІП, інсталяція була показана у восьми містах України. «Тепер вона повернулася до серця держави, щоб донести до киян та гостей столиці слова підтримки й любові», – зауважили в міністерстві.
Зазначається, що напередодні за ініціативою компанії «Київстар» відбувся захід Love UA, до якого мали нагоду долучитися жителі й гості західних областей України, а також переселенці з інших регіонів.
Мета проведення заходу полягала в долученні кожного до втілення інтерактивної інсталяції – Мапи України.
За інформацією МКІП, участь у створенні артоб’єкту взяли тисячі людей – писали побажання на синьо-жовтих стрічках, висловлюючи свою любов до Батьківщини, рідних, Збройних сил України та до всіх, хто підтримує український народ.
Як повідомляв Укрінформ, у серпні в Києві одеський художник Гарольд Ізмайловський спільно з Музеєм Майдану представив виставку картин, присвячену російсько-українській війні 2014 – 2020 років. Триватиме вона до 18 вересня, вхід вільний.