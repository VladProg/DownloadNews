У місті-курорті Хмільнику на Вінниччині зафіксовано рекорд України «Найбільша колекція декоративно-сувенірного взуття» - вона налічує 8252 експонати із 75 країн світу.

Про це Укрінформу повідомила керівник Національного реєстру рекордів України Лана Вєтрова.
«Колекція зареєстрована 27 грудня в Національному реєстрі рекордів України, але вона цілком може претендувати на рекорд Європи. Згодом власниця колекції буде подавати заявку саме на нього», - сказала Вєтрова.

Унікальну колекцію роками збирала та систематизувала мешканка Хмільника Неля Рибак. Основу зібранню поклав «брелок-черевичок», який пані Неля отримала у 2009 році від подруги, котра подорожувала Європою.

«Відтоді вона почала займатись пошуком, збором декоративного взуття. З чого воно тільки не зроблено: фарфор, фаянс, дерево, кераміка, скло, різні метали, кришталь, шкіра, тканина, рогоза, пластик, віск, гума та багато чого іншого. Чимало з них зроблено під індивідуальне замовлення», - зазначила Вєтрова у Фейсбуці.
Напередодні новорічних свят експонати, які зберігались у помешканні Нелі Рибак, отримали нове приміщення.

Музей «Черевичок» відкрився 27 грудня в центрі міста, він складається із 6 залів площею 528 кв. м. Відвідувачі, які приїхали до музею з різних міст України, крім колекції, також мали змогу побачити ялинку, оздоблену виключно декоративними прикрасами у вигляді черевичків.
Фото: Лана Вєтрова, Фейсбук