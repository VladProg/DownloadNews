Президент Володимир Зеленський підписав Закон “Про ратифікацію Угоди між Україною та Європейським Союзом про участь України у програмі «Креативна Європа» (2021 – 2027)” №1963-ІХ.

Як передає Укрінформ, про це інформує пресслужба глави держави.
«Президент України Володимир Зеленський підписав ініційований ним Закон «Про ратифікацію Угоди між Україною та Європейським Союзом про участь України у програмі «Креативна Європа” (2021 – 2027)» № 1963-ІХ, який Верховна Рада ухвалила 15 грудня 2021 року», - йдеться у повідомленні.
Зазначається, що цей Закон ратифікує Угоду між Україною та ЄС про участь нашої країни у програмі «Креативна Європа», вчинену 12 жовтня 2021 року в Києві.
Уточнюється, що наша країна бере участь у цій програмі Євросоюзу з 2016 року, результатом чого є 38 міжнародних проектів за участю українських організацій у співпраці зі 117 партнерськими інституціями з 29 країн Європи. Наголошується, що стратегія зовнішньополітичної діяльності України передбачає продовження активного співробітництва з ЄС у науковій, освітній і культурній сферах, зокрема шляхом участі в програмі Євросоюзу «Креативна Європа» тощо.
У ОПУ зазначили, що приєднання до програми потребуватиме від України сплати фінансового внеску, який складається з внеску на операційну діяльність і збору за участь та має форму щорічної оплати.
За даними Офісу Президента, визначення фінансового внеску базується на динамічній формулі, яка враховує співвідношення ВВП України у ринкових цінах до ВВП ЄС у ринкових цінах.
«За попередніми розрахунками Європейського Союзу, фінансовий внесок нашої країни, зокрема у 2022 році, може становити 883 тис. євро. Сплата забезпечуватиметься коштом асигнувань, передбачених Міністерству культури та інформаційної політики України у державному бюджеті», - зазначається у повідомленні.
У ОП підкреслили, що продовження участі нашої країни у програмі ЄС «Креативна Європа» до 2027 року сприятиме реалізації стратегічного курсу України на набуття повноправного членства у Євросоюзі через активну співпрацю в галузі культури.
«Участь країни в одній з найбільших програм Європейського Союзу культурно-гуманітарного спрямування забезпечує додаткові стимули й можливості для розвитку культури та креативних індустрій і створює підґрунтя для залучення України до загальноєвропейських культурних процесів», - уточнюється у повідомленні.
Як повідомлялося, Україна бере участь у програмі Європейського Союзу «Креативна Європа» з 2016 року.
Програма спрямована на підтримку та посилення конкурентоспроможності європейського культурного, креативного та аудіовізуального секторів, а також розвиток та просування культурного та мовного розмаїття й збереження культурної спадщини країн Європи.
Результатом участі України у програмі у 2016-2020 роках є 38 міжнародних проєктів за участю українських організацій, реалізованих у співпраці зі 117 партнерськими інституціями з 29 європейських країн.
Загальна сума фінансової підтримки проєктів за участю українських організацій склала 5 472 228 євро.
15 грудня Верховна Рада ухвалила закон «Про ратифікацію Угоди між Україною та Європейським Союзом про участь України у програмі «Креативна Європа» (2021-2027)» (№0138).