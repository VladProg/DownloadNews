Анімаційна стрічка «Мавка. Лісова пісня» за третій тиждень кінопрокату в Італії зібрала понад мільйон євро.

Як передає Укрінформ, про це Державне агентство України з питань кіно повідомило у Фейсбуці.
Так, за даними Держкіно, після третього тижня касові збори мультфільму сягнули 1 055 490 євро. Кількість проданих квитків становить 159 202.
Прокат в Італії триває.
Як повідомлялося, анімаційний фільм «Мавка. Лісова пісня» створений за підтримки Держкіно та Агентства США з міжнародного розвитку (USAID). Кінотеатральну дистрибуцію в Україні здійснює FILM.UA Distribution та Kinomania Film Distribution.
У кінотеатральному прокаті в Румунії «Мавка. Лісова пісня» стала одним із найкращих фільмів тижня.
У Франції мультфільм зібрав понад 3,5 млн доларів.
За перший тиждень кінопрокату в Іспанії «Мавка» зібрала понад 321 тисячу євро. Стрічка ввійшла до п’ятірки найуспішніших фільмів за вікенд.