В українських кінотеатрах 10 серпня вийде треш-комедія «Вересень», головні ролі в якій виконали журналіст і телеведучий Микола Вересень та художник і письменник Лесь Подерв'янський.

Про це Укрінформу повідомили в кінокомпанії «Артхаус Трафік».

«Сюжет стрічки розгортається на початку 2010-х. Актор Микола Вересень гине на знімальному майданчику, виконуючи роль царя Івана Грозного. Тепер чорти, які думають, що він і є Грозний, намагаються всіма можливими способами затягти його до пекла», - розповіли у кінокомпанії.

Як зазначається, кінооповідь "перестрибує" у часі та просторі, у фільмі будуть поліцейські-вампіри, гуцули-пияки у ролі ангелів тощо.

У фільмі також зіграли музикант (а нині військовий) Мирослав Кувалдін, лідер гурту «Кому вниз» Андрій Середа, режисер Марися Нікітюк, актори Михайло Жонін, Олег Примогенов, Євген Матвієнко, Людмила Єфіменко, Остап Дзядек, Ганна Адамович, Роман Мацюта, Сергій Солопай та інші.
Фільм створила кінокомпанія «Директорія кіно» за підтримки Державного агентства України з питань кіно. Продюсери Ігор Савиченко, Роман Климпуш та Володимир Філіппов. Сценарист і режисер Георгій Фомін (автор не дожив до прем’єри - він помер у 2020 році).
Українська прем'єра «Вересня» відбулася у червні на фестивалі «Миколайчук Open», програмний директор якого Алекс Малишенко назвав роботу «непересічним фільмом із дуже чорним гумором та всіма ознаками майбутньої культовості».
Фото надані дистриб’ютором «Артхаус Трафік»