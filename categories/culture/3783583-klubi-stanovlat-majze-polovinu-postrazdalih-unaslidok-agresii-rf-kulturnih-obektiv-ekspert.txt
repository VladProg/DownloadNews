В Україні внаслідок російських атак постраждало 1624 об‘єкти культурної інфраструктури, серед яких 47% становлять клубні заклади.

Про це голова громадської організації “Демократичні ініціативи молоді” доктор політичних наук, професор Леонід Чупрій повідомив на презентації в Укрінформі результатів соціологічного дослідження “Культурні практики населення України в умовах війни”.
“Україна зараз переживає складні часи, усі зусилля спрямовані на витіснення ворога з нашої території. Але менше з тим дуже велику увагу потрібно приділяти й культурі, оскільки РФ намагається привласнити нашу історію та знищити нашу культуру”, – зазначив Чупрій.
За його словами, під час повномасштабної війни зазнали збитків 1624 об'єкти культурної інфраструктури, з яких майже третина (591 об'єкт) зруйновані. При цьому 47% від усіх постраждалих об’єктів становлять клубні заклади.
Загалом постраждали 769 клубних закладів, 610 бібліотек, 93 музеї та галереї, 30 театрів і філармоній, а також 122 заклади мистецької освіти, поінформував Чупрій.
Як повідомляв Укрінформ, в Україні через російську агресію пошкоджені чи зруйновані 1711 об’єктів культурної інфраструктури.