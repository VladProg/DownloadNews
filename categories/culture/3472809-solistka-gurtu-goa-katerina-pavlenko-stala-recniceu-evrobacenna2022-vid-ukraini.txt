Солістка гурту Go_A Катерина Павленко стала речницею пісенного конкурсу "Євробачення-2022" від України.

Як передає Укрінформ, про це повідомляє Суспільне.
"Мені дуже приємно стати частиною цьогорічного Євробачення. Пам’ятаю нашу радість, коли оголосили перші 12 балів. Приємно усвідомлювати, що у мене є можливість зробити когось іще щасливішим", — заявила співачка.
Вона оголосить бали, яке поставить національне журі під час голосування в Україні.
10 травня у першому півфіналі гурт Kalush Orchestra з піснею "Stefania" виступатиме під номером 6.
Минулого року представник України на Євробаченні гурт Go_A з піснею "SHUM" посів п’яте місце.
Суспільне мовлення, яке є членом Європейської мовної спілки, організовує і проводить відбір пісні та представника від України, а також забезпечує участь представника України у конкурсі "Євробачення-2022" в Італії.
Як повідомляв Укрінформ, Євробачення-2022 відбудеться в італійському Турині, участь у ньому візьмуть 40 країн. Перший півфінал відбудеться 10 травня, другий – 12 травня, фінал – 14 травня.
Пряму трансляцію українці зможуть побачити на телеканалі UA:Культура та діджитал-платформах Суспільного мовлення.