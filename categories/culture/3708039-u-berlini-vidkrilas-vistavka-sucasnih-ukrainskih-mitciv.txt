У берлінському замку Шенгаузен з 12 травня до 30 жовтня проходитиме виставка українських митців «Золоті шрами».

Про це повідомляє кореспондент Укрінформу.
Проєкт знайомить з роботами 14 молодих українських митців, які знайшли захист і можливість продовжувати творити в Німеччині після початку широкомасштабного вторгнення росії. Вони приїхали з Запоріжжя, Харкова, Сум, Дніпра, Донецька, Чугуєва, Києва.
Кураторка та автор ідеї виставки Анна Петрова з Одеси, де до війни працювала в художньому музеї. Вона познайомила кореспондента агентства з експонатами та розповіла, що метою виставки є, зокрема, започаткувати комунікацію на рівні мистецтва про складні теми, показати європейцям, німцям, які приймають українських біженців, зворотню сторону цього процесу, адже попри те, що люди змогли врятуватися від війни, вона залишається з ними, «продовжується усередині, що кожна людина інфікована війною, якщо хоча б раз зіткнулася з нею». Це, за її словами, пошук нових форм вираження, власного місця в чужій країні, шляхів інтеграції українського сучасного мистецтва в європейську систему.
Анастасія Пасечнік пояснила, що «Золоті Шрами» - це стародавня японська естетика кінцугі, мистецтво реставрації розбитого посуду, метою якого є не приховати сліди зламу, а підкреслити його золотом.
«Ця виставка про те як ми, українці, об’єднуємо наших талановитих людей, наш «золотий» дух – культуру; як ми розбите перетворюємо на золото, як ми відновлюємося як Фенікс».






У Берліні відкрилась виставка сучасних українських митців / Фото: Ольга Танасійчук, Укрінформ





























































Виставка проходить у замку Шенгаузен, який входить у Фондом німецьких палаців і садів Берліна-Бранденбурга. Його генеральний директор Крістоф Мартін Фогтхерр зазначив, що російські агресори намагаються зруйнувати українську культуру, культурну ідентичність. Палац Шенгаузен був гостьовим домом для прийняття лідерів зарубіжних держав керівництвом у часи НДР, тепер він приймає молодих талановитих українських митців. Фогтхерр також поінформував, що очолюваний ним фонд надав роботу кільком українським колегам, які прибули в ФРН як біженці, музеї надали можливість безкоштовного відвідання близько 20 тисячам українських біженців минулого року. Фонд також проводить роботу разом з українським посольством щодо підготовки україномовних гідів у низці палаців.
Радник-посланник Посольства України в ФРН Максим Ємельянов у своєму виступі на відкритті виставки наголосив на важливості підтримувати мистецтво навіть у найскладніші, найтемніші часи. Він подякував Німеччині, яка надала захист понад 1 мільйону українців і можливість продовжувати працювати чималому числу українських митців.

Зібрані під час виставки гроші, в тому числі пожертви, будуть передані на відновлення Херсонського художнього музею.
Виставка організована Фондом німецьких палаців і садів, Посольством України в ФРН, Українською культурною спільнотою. Церемонію відкриття відвідали німецькі політики, зокрема, глава Соціал-демократичної партії Німеччини Саскія Ескен.