Харківський державний музичний ліцей став першим музичним закладом в Україні, що отримав міжнародний статус “All-Steinway School”.

Про це Укрінформу повідомили у пресслужбі Держмистецтв.
«Україна має велику історію музикантів, а для Steinway & Sons важливо з перших моментів допомагати і підтримувати таланти, щоб юні музиканти не втратили інтерес до освіти та до мистецтва в цілому», - сказав регіональний менеджер компанії Steinway & Sons Антон Вильхельм (Anton Wilhelm) на пресконференції напередодні.
Своєю чергою перший заступник голови Державного агентства України з питань мистецтв та мистецької освіти Ольга Россошанська наголосила, що сучасна держава не може розвиватися без мистецької складової, бо саме мистецтво – це основа розвитку.
«Ця подія є першою ланкою, щоб зрозуміти, що для держави це є не тільки можливістю, а й викликом. Щоб юні музиканти могли не тільки виїжджати за кордон, але й навчатися на якісних інструментах у нашій країні. Кейс співпраці мистецтва з бізнесом є гарним прикладом для країни, і ми тепер намагаємося поширювати такі взаємозв'язки в інших закладах України», - повідомила вона.
Головним меценатом та ініціатором отримання міжнародного статусу для ліцею став харківський бізнесмен Володимир Гриненко. Він придбав для ліцею 9 роялів компанії Steinway & Sons, що дало можливість закладу отримати міжнародний статус.
Статус “All-Steinway School” підтверджує найвищу якість технічного оснащення та освіти в навчальному закладі, дає можливість брати участь у проєктах компанії Steinway & Sons.
Повідомляється, що з нагоди урочистої події було запрошено до виступу всесвітньо відомого музиканта і артиста Steinway – Yekwon Sunwoo. Він перший корейський піаніст, удостоєний золотої медалі Міжнародного конкурсу піаністів імені Вана Клайберна, переможець Міжнародного музичного конкурсу в Сендай, виступав з багатьма відомими оркестрами світу.
Фото: times.kharkiv.ua