Співак та композитор, переможець «Голосу країни» Павло Табаков презентував пісню «Наш Маріуполь», на створення якої його надихнуло спілкування з волонтерами та історії незламних захисників міста.

Про це Табаков розповів у коментарі кореспонденту Укрінформу.
«Наш Маріуполь» - не просто пісня. Кожне слово, кожна нота - як оголений нерв. Лірику створила поетеса Лідія Лазурко, з якою ми написали уже кілька десятків пісень. Маріуполь – місто-символ героїчної боротьби українського народу за волю своєї землі. Місто, яке російська армія не може взяти уже два місяці. Місто, яке стоятиме до переможного кінця. Місто, яке уже увійшло в історію України та світу. Місто Марії, якому вже зараз присвячують пісні», - зазначив Табаков.
За його словами, ідея пісні «Наш Маріуполь» з’явилася у «Міжнародному штабі гуманітарної допомоги українцям» у Львові під час спілкування з хлопцями-волонтерами, яким вдалося вибратися з блокадного міста. Одному з хлопців загрожувала смерть тільки за те, що у нього тіло вкрите патріотичними татуюваннями, інший розповідав про невимовні страждання людей, які залишилися без їжі, води, світла та можливості почути рідних…

Найбільше, зізнається співак, вразила історія про 20-річного хлопця з Донеччини, який не пройшов фільтрацію, був примусово мобілізований до лав орків у підрозділ «одноднєвок» - людей без зброї, яких під дулами автоматів відправляють на поле бою - як приманку - для розкриття вогневих позицій українських захисників та перевірки місцевості на наявність вибухових приладів. Єдине, про що він просив цивільних, - це записати номер телефону і, коли з'явиться мобільний зв’язок, передзвонити мамі та сестрі в Одесу й передати їм, що він їх сильно любить і що не зрадив Україну.
Обкладинкою синглу «Наш Маріуполь» стала ілюстрація київської художниці Марії Лонюк, яка від початку війни створила десятки промовистих ілюстрацій на теми боротьби українців і злочинів росіян.
Це вже третя прем`єра, яку презентував співак за два місяці повномасштабного вторгнення росії в Україну. Раніше були створені патріотичні пісні «Забирайся, війна!» і «Брате мій, вставай!».
Як повідомляв Укрінформ, агресія росії спричинила у Маріуполі одну з найбільших гуманітарних катастроф. Загарбники бомблять беззбройних мешканців, блокують гуманітарну допомогу.
На території меткомбінату «Азовсталь» у Маріуполі перебувають близько 1000 цивільних та українські військові, серед яких близько 500 поранених. Українська влада вимагає від росіян забезпечити терміновий гуманітарний коридор із металургійного комбінату.