Прямий ефір Євробачення, яке цього року відбудеться у Турині, українці зможуть дивитися на телеканалі UA:Культура, проте ведуться перемовини про те, щоб фінал конкурсу включити в національний телемарафон.

Про це під час пресбрифінгу в медіацентрі «Україна» у Львові повідомив голова правління Суспільного Мовлення Микола Чернотицький, передає кореспондент Укрінформу.
«На сьогодні ми вирішили, що забезпечимо трансляцію на такому суспільному мовнику як UA:Культура та наших діджитал-платформах. Крім того, в нас зараз точиться дискусія з іншими медіагрупами стосовно того, щоб фінал став частиною національного марафону, але поки рішення по цьому не ухвалене», - сказав Чернотицький.
За його словами, Суспільне щороку організовує і забезпечує участь українського представника на Євробаченні. Проте, після того, як розпочалося повномасштабне вторгнення рф, постало велике питання стосовно ресурсів і доцільності.

«Проте, ми вважаємо, що представлення нашого колективу на Євробаченні є важливою участю України в європейському культурному житті. Гурт, який нас представляє, виконує велику місію щодо популяризації нашої держави. Ми змогли організувати ресурси, в тому числі європейських донорів, для того, щоб Україна, і зокрема гурт Kalush Orchestra, змогли взяти участь у Євробаченні, яке цього року відбудеться в Турині», - додав голова правління Суспільного Мовлення.
Він також акцентував, що ще до нападу росії на Україну, 23 лютого, Суспільне Мовлення звернулося до Європейського мовного союзу (EBU) щодо недопустимості участі представників рф до Євробачення. І вони підтримали звернення, тому росія не братиме участь у цьогорічному конкурсі. Таке рішення було ухвалене за рекомендацією керівного органу Євробачення, Референтної групи, на основі правил заходу та цінностей EBU.
Як повідомляв Укрінформ, гурт Kalush Orchestra представить Україну на Євробаченні-2022. 10 травня у першому півфіналі гурт Kalush Orchestra з піснею Stefania виступатиме під номером 6 в італійському Турині.
Фото:Eurovisionworld