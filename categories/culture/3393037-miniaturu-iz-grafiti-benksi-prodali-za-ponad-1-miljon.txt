На аукціоні в англійському місті Ньюкасл продали за понад 1 мільйон фунтів стерлінгів мініатюрну стайню, яку розмалював графіті британський художник Бенксі.

Як передає Укрінформ, про це повідомляє BBC.
Роботу Бенксі продали за менш ніж дві хвилини після початку аукціону. Невідомий покупець телефоном придбав мініатюрну стайню за 800 тисяч фунтів стерлінгів. Проте через додаткову комісію та гонорар художнику загальна сума перевищила один мільйон фунтів.
Зазначається, що власники цієї розмальованої міністайні передали аукціону її копію через побоювання, що оригінал може бути вкрадений. Проте новому власнику стайні буде передано оригінал.
До аукціону мініатюра знаходилася в одному з селищ англійського графства Норфолк. Бенксі зробив на ній графіті напис Go big or go home (Все або нічого).
Як повідомляв Укрінформ, минулого року картину британського художника Бенксі, яку майже знищив шредер під час попереднього аукціону, продали за 18 582 000 фунтів стерлінгів (25 млн доларів США) на аукціоні Sotheby’s.
Фото: PA MEDIA