Всесвітньо відомий японський модельєр Іссей Міяке помер у віці 84 роки.

Про це у Твіттері повідомило AFP, передає Укрінформ.
“Японський модельєр Іссей Міяке, чия кар'єра тривала понад пів століття, помер у віці 84 років”, - йдеться у повідомленні з посиланням на співробітницю офісу модельєра в Токіо.
Своєю чергою телеканал BFMTV зазначає, що Міяке помер увечері 5 серпня.
«Японський модельєр Іссей Міяке більше пів століття поєднував технічні інновації та моду, похитнувши умовності та утвердившись у всьому світі як винахідник і художник. Міяке використовував матеріали, яких раніше не було в моді», - йдеться у повідомленні.
Зазначається, що Міяке був частиною хвилі молодих японських дизайнерів, які привнесли ковток свіжого повітря в паризьку високу моду 1970-х років.
Він особливо відомий тим, що виготовляв безшовний одяг із цілісного шматка тканини («A-POC, A Piece Of Cloth»). Його лінія Pleats Please вдосконалила техніку плісування, щоб зробити одяг стійким до зминання.
Запущена у 2010 році лінія геометричних і тиснених сумок Bao Bao ще більше підсилила його ауру. Міяке також був офіційним постачальником знаменитих чорних светрів з високим горлом для Стіва Джобса, співзасновника та колишнього боса Apple, зазначається в повідомленні.
Іссей Міяке народився 22 квітня 1938 року в Хіросімі. Закінчивши Університет образотворчих мистецтв Тама в Токіо, він переїхав до Парижа в 1965 році.
Фото: NHK