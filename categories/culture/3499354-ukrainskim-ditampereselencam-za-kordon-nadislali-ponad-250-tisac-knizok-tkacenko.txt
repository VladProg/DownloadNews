У межах акції “Українським дітям - українську книгу” та проєктів “Українська книжкова поличка” і “Книжки без кордонів” за кордон українським дітям-переселенцям відправили понад 250 тисяч книжок.

Про це міністр культури та інформаційної політики Олександр Ткаченко сказав на брифінгу у Медіацентрі Україна – Укрінформ.
“Ми намагаємося зробити так, щоб люди, які тимчасово опинилися за кордоном, могли продовжувати навички читання. В першу чергу наша акція “Українським дітям - українську книгу” та “Українська книжкова поличка” , “Книжки без кордонів” направлена на дітей. Понад 250 тисяч книжок надіслано нашим дітям. Ця акція відбувається під патронатом першої леді”, - сказав Ткаченко.
Як повідомляв Укрінформ, благодійна акція "Українським дітям - українську книгу" була започаткована у березні 2022 року Державним комітетом телебачення і радіомовлення спільно з Офісом Президента України і Міністерством культури та інформаційної політики.
Проєкт “Українська книжкова поличка” реалізується спільно Міністерством закордонних справ України, Міністерством культури та інформаційної політики та ДУ «Український інститут книги» під особистим патронатом дружини Президента.