Держуправління справами не отримувало від Кабміну концепції та плану заходів зі створення у Києві музейно-культурного центру сучасного мистецтва Івана Марчука, тому поки не може виконати реконструкцію визначених відповідним указом Президента будівель й передати їх в управління Міністерства культури та інформаційної політики.

Про це йдеться у відповіді ДУС на інформаційний запит Укрінформу.
«Оскільки до Державного управління справами не надходили розроблені Кабінетом Міністрів концепція та план заходів зі створення Центру, неможливо забезпечити виконання завдань, визначених пунктом 3 статті 2 та статтею 3 указу, про що поінформовано відповідні державні органи», - повідомили в Державному управлінні справами.
У ДУС зазначили, що наразі, за інформацією Міністерства культури та інформполітики, порушене питання потребує додаткового опрацювання, зокрема в частині вивчення функціональних можливостей пристосування будівель, у яких планується розташування Центру, та їх передачі з управління Державного управління справами до сфери управління МКІП.
Як повідомляв Укрінформ, Президент Володимир Зеленський 11 червня 2021 року підписав указ №232/2021 "Про створення музейно-культурного центру сучасного мистецтва Івана Марчука". Таким чином глава держави підтримав ініціативу представників творчої спільноти щодо створення у місті Києві музейно-культурного центру сучасного мистецтва, де будуть представлені роботи відомого художника.
Згідно з документом, Кабінет Міністрів разом з представниками творчої спільноти мав розробити у місячний строк концепцію музейно-культурного центру та план заходів з його створення.
Документом доручено Державному управлінню справами забезпечити проведення відповідних робіт з реконструкції (ремонту) будівель, розташованих за адресою: м. Київ, вул. Володимира Винниченка, 10, для створення центру та опрацювати питання щодо їх передачі до сфери управління Міністерства культури та інформаційної політики.
Іван Марчук 10 січня оприлюднив у соціальній мережі проєкт концепції свого музейно-культурного центру сучасного мистецтва.