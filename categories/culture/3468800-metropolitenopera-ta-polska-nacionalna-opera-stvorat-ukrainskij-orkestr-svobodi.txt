Метрополітен-опера та Польська національна опера організовують Ukrainian Freedom Orchestra «Український оркестр свободи» під керівництвом диригентки Кері-Лінн Вілсон.

З 28 липня по 20 серпня колектив відправиться у європейське та американське турне, повідомляє Міністерство культури та інформаційної політики України.
«Сьогодні культура демонструє нові грані. Як «м'яка сила», вона допомагає заліковувати рани. І не лише у переносному значенні. Цей тур може допомогти не лише зібрати кошти для підтримки українських артистів, а й продемонструвати світові різноманітність та унікальність української музики та українських виконавців. Українська культура самобутня і заслуговує на те, щоб бути в центрі уваги за кордоном. Ми дякуємо нашим закордонним колегам за організацію туру», – заявив міністр культури та інформаційної політики України Олександр Ткаченко.

Музиканти оркестру зберуться у Варшаві для репетицій 18 липня, до нього увійдуть найкращі музиканти із Києва, Львова, Харкова, Одеси та інших міст України, а також українські учасники відомих європейських колективів. Ukrainian Freedom Orchestra очолить канадсько-українська диригентка Кері-Лінн Вілсон. Турне розпочнеться у Польській національній опері, 28 липня, та включатиме телевізійний виступ на BBC Proms у Лондоні 31 липня. Також оркестр виступить на фестивалі Chorégies d'Orange у Франції (2 серпня); Берліні (4 серпня); Единбурзі, Шотландія (6 серпня); Snape Maltings у Англії (8 серпня); Амстердамі (11 серпня); Гамбурзі, Німеччина (13 серпня); Нью-Йорку (18 та 19 серпня) та Вашингтоні (20 серпня).
Гроші, зібрані від туру, підуть на підтримку українських артистів. Інформація про квитки буде оголошена пізніше.
Турне організовано за підтримки Міністерства культури та інформаційної політики, Міністерства закордонних справ та Державного агентства України з питань мистецтв та мистецької освіти.
Фото: https://www.keri-lynnwilson.com/