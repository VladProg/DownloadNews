Аукціонний дім Christie's розпочинає серію благодійних торгів, на яких планується зібрати мільйон доларів на потреби України.

Про це повідомляє Укрінформ із посиланням на The Art Newspaper.
Як зазначається, кошти будуть розподілені через Світовий фонд пам'яток (WMF) та його Фонд допомоги спадщині України, організацію Лікарі без кордонів (MSF) та організацію допомоги актора Шона Пенна CORE.
Ця ініціатива з'явилася після пожертв, зроблених Christie's для допомоги Україні Агентству ООН у справах біженців та Червоному Хресту, та скасувань червневих продажів у росії.
За словами заступника голови правління Christie's з розвитку бізнесу Соні Беккерман, Україна «хвилює дуже багатьох із нас у всіх галузях».
Як пише видання, до серії аукціонів під назвою Safeguarding the Irreplaceable: A Selling Exhibition to Benefit the Ukraine Heritage Response Fund at World Monuments Fund, який проходитиме з 25 квітня до кінця травня, включено 86 картин і малюнків українських художників-авангардистів (наприклад, Теофіла Фраєрмана та Амшея Нюренберга), українських модерністів (Олександра Екстер та Олександр Богомазов), а також добірку сучасних українських фотографій та відеоробіт художників діаспори, включаючи Бориса Михайлова та уродженки Одеси Іри Лупу.



Куратором виставки виступив Пітер Дорошенко з Dallas Contemporary, який все життя працював з українськими митцями.

«За даними ЮНЕСКО, з часу вторгнення близько 53 історичних об'єктів зазнали тієї чи іншої шкоди, включаючи музеї, монастирі, пам'ятники та історичні центри. Тож ми використовуємо багатосторонній підхід. Ми підтримуємо гуманітарну допомогу, але також підтримуємо збереження культури. Як аукціонний дім ми використовуємо нашу платформу як позитивну силу», — заявила Беккерман.
Christie's планує «залучити покупців з усього світу» і продовжує суворо дотримуватись правил санкцій та заборони на експорт, «які тепер забороняють продаж предметів розкоші клієнтам, що фізично перебувають у росії чи білорусі, і забороняють експорт (прямий або непрямий) предметів розкоші на будь-яку адресу в росії чи білорусі», зазначила Беккерман.
Як повідомляв Укрінформ, 24 лютого президент рф володимир путін оголосив про повномасштабне вторгнення в Україну. російські війська знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.
США, Європейський Союз та інші країни світу застосували санкції проти країни-агресора, міжнародна ізоляція якої посилюється з кожним днем. Багато компаній оголосили про припинення роботи в рф та вихід із спільних проєктів.
Фото: Christie's