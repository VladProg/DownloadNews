Російський драматичний театр Литви (РДТЛ), про можливість перейменування якого зараз точаться дискусії, готує фестиваль «Ми - Україна'22».

Як передає Укрінформ, про це повідомляє Delfi з посиланням на головного режисера театру, уродженця української Умані Володимира Гурфінкеля.
«Ми ініціюємо проект «Ми – Україна'22», оскільки хочемо почути серце України та власними мистецькими засобами розкрити ці почуття литовському глядачеві», - сказав Гурфінкель.
За його словами, зараз для кожного театрального діяча увага та підтримка України є такими важливими, що цього року щорічний фестиваль РДТЛ вирішено присвятити українській творчості. Фестиваль запропонує глядачам ознайомитися з класичною та сучасною українською драматургією, театром та актуальними мистецькими явищами.
Згідно з наявним графіком, до 17 травня театральна комісія відбере п'ять найцікавіших ідей для можливих постановочних ескізів. Публічна презентація п'яти ескізів, підготовлених протягом місяця, перед комісією та глядачами відбудеться 28-29 червня. З них буде обрано переможця фестивалю, який стане новою виставою в репертуарі РДТЛ.
Також у Вільнюсі 25 квітня стартував І Тиждень мистецьких акцій на підтримку України. Танцювальна організація Be kompanijos та численна група митців 25-30 квітня проведе 9 акцій.
І, нарешті, 4 травня відома українська гіп-гоп- та реп-виконавиця Alyona Alyona проведе концерт у Вільнюсі, під час якого збиратимуть допомогу для України.
Усі ці події проводяться на тлі повномасштабного вторгнення росії в Україну, яке розпочалося 24 лютого.
Фото: Delfi