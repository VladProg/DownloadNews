У Будинку-музеї Миколи Лисенка у Києві до чергової річниці від дня народження видатного композитора підготували музичну програму.

На відкритті урочистості виступив праправнук композитора і його повний тезко Микола Віталійович Лисенко, повідомляє кореспондент Укрінформу.
«Рік тому, коли розпочалася війна,.. ми не мали можливості вшанувати Миколу Лисенка - гетьмана української музики. Минулого року ми святкували 180 років від дня його появи на цей світ. Сьогодні ми надолужуємо те, що не змогли зробити торік», - сказав праправнук композитора.

Він зазначив, що саме у цьому меморіальному будинку народжувалась музика Миколи Лисенка.
«Останні 18 років свого життя митець прожив саме у цих стінах. Люди, які сюди приходять, можуть доторкнутись до таємниці його життя та творчості. Кажуть, що герої не вмирають. Це так. Але я кажу, що митці не вмирають допоки лунає їхня музика», - наголосив праправнук композитора.
Під його орудою Київський академічний муніципальний духовий оркестр виконав «Марш Дорошенка» та «Червону калину».






У Києві відбувся концерт до 181-ї річниці від дня народження Миколи Лисенка / Фото: Кирило Чуботін, Укрінформ























































«Марш Дорошенка» – це музика, яка була заборонена. Вона понад 70 років провела "за гратами" ідеології, ненависті до всього українського. Коли Україна здобула незалежність, ця музика до нас повернулась. Це - символ незламності духу», - сказав Лисенко.
Далі музиканти з Київської муніципальної академії музики імені Р.М. Глієра виконали композиції «Реве та стогне Дніпр широкий», «Дует панночки та офіцера» з опери «Ноктюрн», «Садок вишневий коло хати», «На півночі, на кручі», «Баркарола».
22 березня 2023 року виповнюється 181 рік від дня народження видатного українського композитора Миколи Лисенка, з ім’ям якого пов’язане становлення професійної музики, театру та мистецької освіти в Україні.
Лисенко є одним із фундаторів українського професійного театру, зокрема оперного.