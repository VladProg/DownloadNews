Кінопрокат україномовної версії анімаційної стрічки «Мавка. Лісова пісня» стартує у Польщі з 1 червня.

Про це інформує Державне агентство з питань кіно у Фейсбуці, передає Укрінформ.
«Посольство України у Польщі стало почесним партнером показів «Мавка. Лісова пісня» українською мовою, які відбудуться в червні та липні у кінотеатрах Варшави, Вроцлава, Ґданську, Ґдині, Щецина, Познані, Жешува та інших міст», - йдеться в повідомленні.
Зазначається, що прокат мультфільму «Мавка. Лісова пісня» українською стартує 1 червня. Водночас прем'єра мультфільму польською мовою відбудеться 4 серпня 2023 року. Роль головної героїні озвучить співачка Роксана Венгель.
Також у відомстві нагадують, що стрічку створено за мотивами драми-феєрії Лесі Українки «Лісова пісня». Вона розповідає про міцний зв'язок людини з природою, вічні цінності кохання та вірності, а також боротьбу добра зі злом.
Анімаційний фільм створено за підтримки Держкіно, Агентства США з міжнародного розвитку (USAID Ukraine). Кінотеатральну дистрибуцію в Україні здійснюють FILM.UA Distribution та Kinomania Film Distribution.
Як повідомляв Укрінформ, за результатами тринадцятого тижня прокату касові збори анімаційного фільму "Мавка. Лісова пісня" склали 148 763 970 гривень.