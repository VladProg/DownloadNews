На Каннському кінофестивалі, що проходитиме 16-27 травня, відбудеться прем'єра документального фільму «Звідки куди» спільного виробництва Польщі, Франції та України про евакуацію українських біженців.

Про це Укрінформу повідомили в українській кінокомпанії «435 FILMS», яка долучилася до виробництва фільму.
Стрічку зняв польський режисер Мачек Хамела.
«Понад рік тому я долучився як волонтер до перших евакуацій з польсько-українського кордону, а потім з віддалених районів Чернігівщини та Донбасу. Ми створили ефективну транскордонну мережу волонтерів, які допомагали під час війни, одну з тисяч таких громадських організацій, які виникають між Польщею та Україною. Це свідчення того, як формується дружба перед спільною загрозою зла. Ідея створення цього фільму з’явилась по дорозі, в евакуаційному автобусі», - розповів Хамела.
Стрічка відібрана у програму Cannes ACID, для якої щороку асоціація кінематографістів ACID (Асоціація незалежного кіно та його розповсюдження) обирає 9 фільмів. Це важливий крок до актуалізації питання російсько-української війни та українських біженців у медійному просторі Європи, зазначили в кінокомпанії.
Повнометражний документальний фільм «Звідки куди» ілюструє збірний образ українських біженців – дітей, жінок, літніх людей та чоловіків, які після вторгнення росії змушені покинути свої домівки і їхати у невідоме майбутнє. Мета одна на всіх - знайти безпечний притулок. Вони сідають в евакуаційний автобус і розповідають про фізичні та моральні травми, які їм довелось пережити. За кермом сам режисер, який везе героїв подалі від війни та допомагає врятувати їх життя.
Фото: Кадр з фільму «Звідки куди»