Kyiv Symphony Orchetsra вирушив у європейський тур для того, щоб представляти потужний голос України у всьому світі.

Як передає Укрінформ, про це повідомляється на офіційному сайті оркестру.
«Українські музиканти сьогодні мають стати голосом України та голосом тих українців, котрі через військову агресію росії його вже не мають. Заради всіх них ми маємо захищати та поширювати українську культуру, спонукаючи людей по всьому світу почути безстрашних українців, які виборюють мир для всієї Європи. Вшанувати людей, чиї життя стали надто дорогою ціною за свободу. Допомогти нам зброєю для того, щоб зупинити ці втрати та наблизити українську перемогу якомога скоріше», - ідеться в повідомленні.


Зазначається, що для свого туру Voice of Ukraine оркестр підготував програму, яка презентує українську оркестрову музику від її зародження в 1770-их роках до шедеврів XX століття. Це твори Максима Березовського, Бориса Лятошинського, знані українські скрипалі Діана Тищенко та Олексій Семененко виконають сольну партію у “Мелодії” Мирослава Скорика та Поемі op. 25 Ернеста Шоссона.
"Ці роботи є чудовим свідченням того, що Україна ніколи не залишалася осторонь основних європейських культурних процесів, і її спадщина органічно вписується в різноманітну карту великої європейської родини", - зауважують музиканти.
Перші концерти туру відбулися у Варшаві та в Лодзі. 25 квітня оркестр виступатиме в Дрездені, 26 квітня – в Лейпцигу, 27 квітня – в Берліні, 28 квітня – у Вісбадені, 29 квітня – у Фрайбурзі, 30 квітня – в Ганновері, 1 травня – у Гамбурзі.
Водночас в Kyiv Symphony Orchestra заявляють, що не співпрацювали з представниками російської федерації, які підтримували путінський режим, після 2014 року.
«З початку широкомасштабного вторгнення росії в Україну команді оркестру не видається можливим залишати “сірі зони”. Отож, призупинення культурного діалогу з будь-якими представниками росії, а також призупинення виконання творів російських композиторів вважаємо необхідним для стримування агресора, його пропаганди та маніпуляції», - зазначають у команді.
Ініціативу музикантів підтримали Міністерство оборони України, Міністерство культури та інформаційної політики України, Державне агентство України з питань мистецтв та мистецької освіти.