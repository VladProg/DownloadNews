У Брюсселі за сприяння представництва України при ЄС відкрилася виставка «Захоплений будинок», яка зібрала твори українських митців, народжені у передчутті війни, або вже після початку неспровокованого та жорстокого вторгнення російських загарбників в Україну в лютому 2022 року.

Про це повідомляє кореспондент Укрінформу.
«Ця виставка присвячена персональним історіям художників, які пройшли через війну та залишаються жити у війні. Це історії, які розповідаються за допомогою їх творів. Художники пропускають це через себе, інтерпретують і відображують війну так, як вони її сприймають, і це є їхнім посланням до світу», - розповіла Укрінформу куратор виставки Катя Тейлор.
Як приклад вона навела триптих ZOV, що зображує людей, у яких замість обличчя – жалюгідні шрами у вигляді згаданих літер. Цей триптих став своєрідною «візитівкою» виставки, яка супроводжувала її у європейському турі в Берліні, Амстердамі, Римі і, нарешті, дісталася Брюсселя.
« У кожної людини – своя інтерпретація цього твору. Але він назавжди є зрозумілим для іноземців. Вони знають ці літери - Z та V, але вони не викликають у них таких асоціацій, які є в нас. Ці літери складаються у слово ZOV. Тобто, це сприймається як певне зомбування, коли людина не має власної думки, не має власного обличчя і не може приймати власні рішення», - зазначила Тейлор.

Вона нагадала, що у виставці взяли участь 50 українських художників, а сама експозиція включає близько 200 творів. Після завершення європейського турне, як планується, ця експозиція вирушить у Сполучені Штати, де експонуватиметься в музеях Нью-Йорка, Сан-Франциско та Вашингтона.
Представник України при ЄС, Посол України Всеволод Ченцов зауважив, що такі виставки, які містять жорсткі, а інколи жорстокі зображення, фотографії, інсталяції, є необхідними, щоб достукатися не лише до розуму, але й до сердець європейців, які не завжди повною мірою усвідомлюють, що саме відбувається в Україні.






У Брюсселі відкрилася українська виставка «Захоплений будинок» про жахи війни / Фото: Дмитро Шкурко, Укрінформ




























«Українські митці, які не можуть мовчати і продовжують творити навіть в умовах війни - це також бійці культурного фронту, їхній внесок у цю боротьбу та в перемогу є не менш важливим, ніж боротьба на лінії фронту. Тому що війна – це завжди страждання, особисте страждання. Це не абстрактні речі», - сказав український дипломат.
Він зауважив, що війна триває вже п’ятий місяць, з’являється певне «звикання» до війни, почуття втоми від війни. Але за жодних умов не можна допускати, щоб війна перетворилася на «нову нормальність», у щось звичне. Саме тому так важливо, що ця виставка примушує європейців прокидатися та шокує багатьох з них, нагадує, що просто зараз кожної хвилини гинуть конкретні люди – діти, старі, молодь. І це усвідомлення має спонукати людей до дії, щоб зупинити цю війну.

«Я вважаю, що варто будити в людях сильні емоції. Те, що відбувається в Україні - це жахіття, це терор. Ми не маємо бути сором’язливими, ми не маємо бути політкоректними у цій ситуації. Ми маємо показувати війну такою, якою вона є», - наголосив український посол.
Проєкт Тhe Captured House здійснюється за участю української агенції культурного менеджменту PORT, за сприяння Міністерства закордонних справ України, Міністерства культури та інформаційної політики України та Державного агентства України з питань мистецтв та мистецької освіти.
З 24 лютого в Україні триває повномасштабна російська воєнна агресія.
Фото: Дмитро Шкурко, Укрінформ