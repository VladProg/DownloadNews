Сімейна комедія "Велика прогулянка" режисера Олега Зборовського вийде 24 лютого 2022 року в широкий прокат.

Як передає Укрінформ, про це повідомляє пресслужба Держкіно, за підтримки якого створюється стрічка.
Зазначається, що “Велика прогулянка” - перша весняна комедія прийдешнього року. Вона про те, що на "Велику прогулянку" вирушило сімейство місцевих бізнесменів Наливайченків. Спокусилися на сімейний пікнік і працівники культури Драгоманови. Четверо дорослих та четверо дітей зустрінуться на одній ідеальній галявині… Хто є хто, чому доля звела їх усіх та звідки там узялася коза?

Хвалькуватий Толік Наливайченко, який живе за принципом "і коні ситі, і ясла повні", аж ніяк не готовий йти на поступки, його прагнення підтримує дружина Рая, запекла фанатка творчості VERKA SERDUCHKA. Чи зможуть сором’язливі Євген та Тетяна Драгоманови з гордістю прийняти виклик та відстояти галявину?

“Колотнеча навколо "місця під сонцем" затягує й молодших членів родин. А галявиною, на якій зібралися дві родини, зацікавився й місцевий корупціонер Хом’як, заручившись підтримкою свого водія Гени. Їхня поява стане відправною точкою на шляху до справжніх проблем. Яких? Дивіться у кіно з настанням весни”, - запрошують у Держкіно.

Головні ролі у фільмі зіграли Олена Кравець, Юрій Ткач, Ірина Гатун та Андрій Ісаєнко. Також на екрані з’являться VERKA SERDUCHKA з мамою, які готують для глядачів справжній сюрприз, і зірки футболу – гравці футбольного клубу "Шахтар", воротар Євген Коноплянка та капітан національної збірної України Андрій Пятов.

Режисер фільму – Олег Зборовський; автори сценарію – Артур Лерман, Вячеслав Островцев, Гарік Бірча, продюсери – Ірина Костюк, Вікторія Корогод, Надія Коротушка, Наталя Стрибук. Виробництво – FILM.UA Production за підтримки Держкіно.

Повідомляється, що FILM.UA Group та телеканал "Україна" презентували постер фільму "Велика прогулянка".
Фото: usfa.gov.ua