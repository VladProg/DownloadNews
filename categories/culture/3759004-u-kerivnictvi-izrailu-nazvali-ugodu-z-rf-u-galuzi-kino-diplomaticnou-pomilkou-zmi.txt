Джерела у керівництві Ізраїлю назвали підписання угоди про співпрацю з Росією в галузі кіно великою помилкою, допущеною керівництвом МЗС країни.

Про це повідомляє агентство Ynet, передає Укрінформ.
Урядові джерела видання зазначили, що робота над угодою тривала 15 років, і кілька місяців тому було досягнуто домовленості про її підписання. МЗС Ізраїлю вважало, що це цілком звичайний захід, і не взяло до уваги обставини, а також не очікувало, що російська сторона влаштує з цього великий галас. До того ж за день до підписання президент Володимир Путін вибухнув черговою антисемітською тирадою.
Джерела в ізраїльському уряді кажуть, що в результаті Ізраїль заплатить величезну ціну за цей договір і нічого не отримає натомість.
Як повідомляв Укрінформ, увечері 6 вересня посольство РФ в Ізраїлі та міністр культури Росії Ольга Любімова опублікували інформацію про підписання міжурядової угоди у сфері кіно. МЗС Ізраїлю на запит Vesty підтвердило, що це «не фейк, а також пояснило, що офіційного пресрелізу на цю тему (на івриті) публікувати не буде».
Відомі режисери, сценаристи, працівники телебачення Ізраїлю назвали ганьбою підписаний із Росією договір про співробітництво у галузі кіновиробництва.