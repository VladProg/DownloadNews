Одеські комунальники закривають від ворожих ракетних обстрілів у своєрідні «піщані клітки» скульптурну групу «Лев та левиця» роботи Огюста Каена, розміщену в Міському саду, що складається з фігур лева, левиці та левенят.

Про це повідомляє кореспондент Укрінформу.


«Установлюємо спеціальні захисні короби з піском довкола мідних скульптур лева та левиці з левенятами, щоб захистити їх від ушкоджень чи руйнації уламками ракети в разі можливого обстрілу з боку росії», - розповів один із працівників мерії.


Одну з двох фігур, виготовлених з міді, уже сховали у піщану «клітку». Так само закрили пам’ятник Дюку та низку інших скульптур в історичному центрі Одеси. Робітники зводять захисні конструкції завдяки підтримці департаменту культури ОДА та відповідного департаменту міськради.

Крім того, розпочала реалізацію проєкту, спрямованого на екстрену допомогу культурним інституціям Одеси в справі збереження культурної спадщини в умовах війни, ГО «Museum for Change» за підтримки Відділу з питань культури в надзвичайних ситуаціях Сектору культури Секретаріату ЮНЕСКО.

Як повідомлялося, ЮНЕСКО і волонтерський проєкт Museum for Change уклали контракт, спрямований на підтримку одеських музеїв, Держархіву та департаменту культури ОВА, що передбачає виділення на виконання низки проєктів ґранту обсягом 98 тис. дол.

4 жовтня міністр культури та інформаційної політики Олександр Ткаченко підписав номінаційне досьє на включення історичного центру Одеси до основного списку Світової культурної спадщини ЮНЕСКО.

Ткаченко висловив вдячність усім, хто долучився до складання досьє, аби воно було передане в ЮНЕСКО для прийняття негайного рішення щодо включення центру Одеси до списку Світової спадщини. На думку міністра, так можна зберегти спадщину, яка зараз, зокрема в Одесі, зазнає руйнувань.