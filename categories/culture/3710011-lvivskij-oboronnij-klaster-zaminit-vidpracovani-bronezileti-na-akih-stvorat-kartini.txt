Львівський оборонний кластер замінює відпрацьовані бронежилети, на яких митці створюватимуть картини

Про це Львівський оборонний кластер повідомив у Фейсбуці, передає Укрінформ.
«Бронежилет, який відпрацював, замінимо на новий. І поки бійця захищатиме новий бронежилет ЛОК, відпрацьована броня зможе допомагати Україні навіть на дипломатичному фронті. Вона зможе приносити користь й надалі – тепер вже у межах мистецького проєкту», - йдеться у повідомленні.

У ЛОК нагадали, що нещодавно Президент Володимир Зеленський подарував Папі Римському ікону, створену на бронеплиті. Ця бронеплита свого часу врятувала життя військовому і надалі завдяки мистецькому проєкту ArtArmor на ній була написана картина, яку й подарували Папі. Її творець – Юрій Вакуленко.
«Це вже не вперше, коли мистецтво на бронеплитах стає символічним подарунком для перших осіб», - розповів керівник ArtArmor Олександр Ковальчук.Він додав, що ікони, написані на бронеплитах, передали і Анджею Дуді та Ґітанасу Науседі - очільникам Польщі та Литви.
Іконописець Андрій Охоцький спеціально для Анджея Дуди та Ґітанаса Науседи написав роботи на бронеплитах. Це ікони «Юрій Змієборець» з прапорами Польщі та Литви.
Також мистецькі об’єкти, створені на бронеплитах, потраплять на аукціони, де будуть зібрані кошти на забезпечення бійців необхідними засобами захисту.
Броню, яка врятувала життя, втримавши кулю або уламок, слід відіслати на адресу Львівського оборонного кластера, заповнивши відповідну форму на сайті https://www.ldc-ua.org/artarmor або написати ЛОК у Фейсбуці.
Як повідомляв Укрінформ, у Львові з перших днів повномасштабного вторгнення утворився новий волонтерський проєкт – Львівський оборонний кластер. Його основна мета – безкоштовно забезпечити українців добротними бронежилетами. Заради цього об’єдналися фахівці, бізнесмени, волонтери та донатори. Наразі бронежилети зі Львова передають не лише захисникам, а й ДСНС, пресі, медикам, комунальникам, а нещодавно перші партії бронежилетів для евакуації дітей отримала Національна поліція.
Фото: Львівський Оборонний Кластер