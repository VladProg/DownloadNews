Міністерство культури та інформаційної політики не припиняло сприяти можливості виїзду за кордон українських діячів культури.

На цьому наголошує МКІП у Фейсбуці, передає Укрінформ.
"Культура — наш інструмент боротьби з ворогом. І за кордоном, і в межах нашої країни. У зв’язку з численними зверненнями від митців з проханням залишити можливість виїзду за кордон наголошуємо на тому, що МКІП не припинило сприяти такій можливості", - йдеться у повідомленні.

У відомстві зауважили, що свідомі артисти продовжують боротьбу на культурному фронті і міністерство підтримує їх у цьому, але у зв’язку з випадками зловживання даної можливості конкретними особами, умови отримання дозволу на виїзд зазнали змін.
"Дякуємо свідомим митцям за позицію та підтримку. Кожен з вас робить важливий внесок у нашу перемогу!" - додали у МКІП.
Як повідомлялося, після інциденту зі стендап-коміком Андрієм Щегелем, який виїхав до Туреччини у складі групи на підставі тимчасового дозволу і залишився там, отримавши три повістки, МКІП подало на затвердження уряду більш жорсткий порядок отримання дозволів на тимчасовий виїзд за кордон чоловіків призовного віку.