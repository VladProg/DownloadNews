Скульптури Йогана Георгія Пінзеля, які експонували з березня у Королівському замку на Вавелі у Польщі, повернулися до Львова, але найближчим часом вирушать до Риги (Латвія).

Про це в інтерв’ю Укрінформу повідомив гендиректор Львівської галереї Тарас Возняк.
«У Королівському замку в Кракові у межах виставки «Експресія. Львівська рококова скульптура» демонструвалися твори Йогана Пінзеля. Ці скульптури ми перевезли туди в березні, а перед тим вони були виставлені в Латвії у Національному музеї «Палац Великих князів Литовських» у Вільнюсі. Й ось два дні тому твори повернулися до Львова. Зараз плануємо їх виставити в Латиському національному музеї в Ризі. Якраз зараз маю перемовини з їх директоркою» - сказав Возняк.
Гендиректор галереї додав, що експозиція, яку зробив директор Королівського замку Вавель Анджей Бетлей, стала найкращою у виставковій історії Пінзеля.
«Такого не було ні в Луврі, ні в Мілані, ні у Відні. Роботи були так заекспоновані, що вражали всіх, а прийшли сотні відвідувачів», - розповів він. Експозиція імітувала престол в костелі Всіх Святих у селі Годовиця під Львовом, для якої й були створені ці роботи у XVIII столітті.
Як повідомляв Укрінформ, 31 березня 2023 року скульптури Йогана Ґеорґа Пінзеля зі збірки Львівської національної галереї мистецтв імені Возницького презентували у Королівському замку на Вавелі у Кракові. Окрім скульптур зі Львова, Вроцлава та однієї з вавельських колекцій, відвідувачі мали можливість ознайомитися з «майстернею скульптора», яку куратори виставки спробували реконструювати за допомогою графіки та зразків робочих інструментів різьбяра по дереву. Також були представлені 3D-моделі, виготовлені зі сканів оригінальних боцетто Пінзеля (тривимірних скульптурних ескізів), які зберігаються у Баварському національному музеї в Мюнхені.
Фото: Тарас Возняк і Zamek Królewski na Wawelu