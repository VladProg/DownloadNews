Дружина захисника «Азовсталі» із полку «Азов» Ніка Кічурка випустила книгу, присвячену чоловіку Геннадію на псевдо «Репортер».

Як передає Укрінформ, про це у Телеграмі повідомила Асоціація родин захисників «Азовсталі».

«Ніка Кічурка – дружина захисника Маріуполя з полку «Азов» Геннадія на псевдо «Репортер», який повернувся з полону, стала авторкою книги про віру у свою другу половинку під назвою «Я твоїша», - йдеться у повідомленні.
Зазначається, що весь час перебування чоловіка в Маріуполі та в полоні Ніка боролася за нього всіма силами – організовувала перформанси, мітинги, виставки, а всі свої почуття зберігала у віршах. Збірка містить 54 вірші й була презентована у день народження «Репортера».
В Асоціації пояснили, що книга «Я твоїша» – про любов та війну, про надлюдську силу, про мрії, про втому, про життя. В передмові книги авторка написала: «Та навіть, коли здається, що ваш світ рухнув, зʼявляється кохання. Чисте, невинне, сакральне. І більше нічого не страшно. Цю збірку я присвячую своєму чоловіку. Геннадій, ти моя найбільша слабкість і найбільша сила».
Як повідомлялося, українські військові понад 80 днів тримали оборону Маріуполя. 16 травня 2022 року розпочалась евакуація захисників із заблокованого російськими загарбниками меткомбінату «Азовсталь», яка тривала кілька днів.
21 вересня в результаті обміну вдалося повернути з російського полону понад 200 українських захисників, а також десятьох іноземців, які воювали на боці Збройних сил України.
Фото: Асоціація родин захисників "Азовсталі", Телеграм