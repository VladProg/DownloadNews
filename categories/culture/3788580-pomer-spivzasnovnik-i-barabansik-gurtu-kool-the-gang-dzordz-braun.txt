Джордж «Фанкі» Браун, багаторічний барабанщик і співзасновник гурту Kool & The Gang, помер у віці 74 років.

Як передає Укрінформ, про це повідомляє Sky News.
У найбільшому холдингу лейблів звукозапису в музичній індустрії Universal Music заявили, що музикант помер у четвер у Лос-Анджелесі (США).
На початку цього року Браун пішов на пенсію після того, як оголосив, що у нього діагностовано рак легенів четвертої стадії.
Його рішення піти з музики прийшло майже через 60 років після того, як він допоміг створити групу Kool & The Gang – лауреата премії «Греммі», відому такими хітами, як Celebration, Too Hot, Joanna та Ladies Night. Захоплююче поєднання джазу, фанку, соулу та диско Kool & The Gang, яке Браун називав «звуком щастя», дозволило музикантам продати мільйони платівок і створити армію шанувальників із кількох поколінь.
Зазначається, що завдяки своєму успіху гурт отримав зірку на Голлівудській алеї слави у 2015 році.
У «Фанкі» залишилася дружина Хан Браун і п'ятеро дітей.
Як повідомляв Укрінформ, засновник та багаторічний барабанщик гурту Slipknot Джої Джордісон помер на 46-му році життя.
Фото: Isa Foltin/Getty Images