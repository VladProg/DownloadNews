У Вінниці 7 липня стартують триденний Благодійний купальський пікнік та фестиваль «Таємниця Купала: Вогнем розпалена, рутою вплетена», на яких збиратимуть кошти на підтримку ЗСУ.

Про це у Фейсбуці повідомляють організатори благодійного заходу, передає Укрінформ.
«7-9 липня - Благодійний купальський пікнік. Мета заходу - збір коштів для ЗСУ, підкреслити українські традиції святкування Івана Купала, забезпечити культурне дозвілля вінничан, гостей міста та внутрішньо переміщених осіб», - йдеться у повідомленні.
Зазначається, що Благодійний купальський пікнік упродовж трьох днів проходитиме у парку «Вишенський». Відвідувачі заходу зможуть побачити концерти українських гуртів. Також тут проводитимуться майстер-класи, працюватимуть фуд-зона, фото-зона та лаунж-зона.
На Купальський пікнік до Вінниці завітають крафтові виробники із усієї України.
Цього ж дня у місті відбудеться фестиваль «Таємниця Купала: Вогнем розпалена, рутою вплетена», організований мережею продуктових супермаркетів.
Уточнюється, що це буде освітньо-просвітницький захід, який проводиться з благодійною метою: підтримати воїнів на передовій та придбати для 93-ї окремої механізованої бригади 2 МПБ, тепловізори та дрон.
Символом фестивалю стане малюнок червоної рути, написаний українським воїном Сергієм Олянюком в перервах між бойовими завданнями. Зараз він бере участь в контрнаступі на сході України.
Протягом дня на фестивалі проводитимуть дегустації продукції крафтових українських виробників та страв карпатської кухні, працюватимуть майстер-класи для діток, а у ввечері організатори обіцяють улаштувати сеанс справжнього українського кіно.
Як повідомляв Укрінформ, у Вінниці 1 липня відбувся VIII Фестиваль польової кухні пам'яті Тараса Сича, присвячений Дню Конституції України та пам’яті загиблих Героїв російсько-української війни.
Фото ілюстративне