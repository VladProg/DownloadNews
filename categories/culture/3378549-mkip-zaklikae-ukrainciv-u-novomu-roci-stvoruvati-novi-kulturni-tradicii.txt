Міністерство культури та інформаційної політики закликає українців у новому році створювати нові культурні традиції.

Як передає Укрінформ, про це йдеться у новорічному вітанні МКІП у Фейсбуці.
"Друзі, з Новим роком! Це свято найочікуваніше та найулюбленіше в нашій країні. А ще - це час підсумків та планів на майбутнє. Попри виклики, ми навчилися працювати в нових умовах. Команді МКІП чимало вдалось у 2021-му. Але все найцікавіше попереду", - ідеться в вітанні.
У МКІП висловили вдячність людям, які вболівають за українську культуру, і наголосили, що їхня підтримка потрібна сфері.
"Бажаємо зустріти 2022-й з непереможною вірою в добро. Усім міцного здоров’я, світлої радості та безмежного щастя. Вакцинуйтеся, бережіть себе. Хай родинне тепло гріє душу, а у кожному домі буде затишна та приємна атмосфера. Нехай трапляються справжні дива та неочікувані сюрпризи", - побажали у МКІП.
Також міністерство зичить усім святкового настрою, натхнення відвідувати театри, кінотеатри, відкривати для себе нове та закликає створювати нові культурні традиції.
Як повідомлялось, міністр освіти і науки України Сергій Шкарлет у вітанні із прийдешнім Новим роком та різдвяними святами подякував освітянам, школярам, студентам і їхнім батькам за спільне й гідне подолання всіх викликів.