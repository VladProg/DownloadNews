Екшн-драма «Мирний-21» посіла шосту позицію у рейтингу Netflix «Топ 10 фільмів сьогодні (Україна)».

Про це інформує пресслужба Державного агентства з питань кіно на сторінці у Фейсбуці, передає Укрінформ.
«Стрічка Ахтема Сеітаблаєва на стрімінговому сервісі Netflix стала доступна 23 серпня, і за короткий термін фільм встиг вибитися у лідери за кількістю переглядів», - йдеться в повідомленні.
Зазначається, що картина наразі посідає шосту позицію у рейтингу Netflix «Топ 10 фільмів сьогодні (Україна)».
У відомстві нагадують, що фільм «Мирний-21» розповідає історію про довіру та її відсутність на тлі подій, які розгортаються на сході України на початку 2014 року. Головна тема розкривається через призму луганського прикордонного загону, бійців якого сепаратисти та російські спецслужби марно намагаються змусити зрадити свою країну.
Стрічку створено ISTMEN FILMS за підтримки Державного агентства України з питань кіно та UA Production.
Кінотеатральну дистрибуцію в Україні здійснюють FILM.UA Distribution та Kinomania Film Distribution.
Як повідомляв Укрінформ, у Києві 22 лютого відбувся прем'єрний показ фільму режисера Ахтема Сеітаблаєва «Мирний-21».
Фото: usfa.gov.ua