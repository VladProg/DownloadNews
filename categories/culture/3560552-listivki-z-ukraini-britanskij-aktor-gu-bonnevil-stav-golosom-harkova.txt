Всесвітньо відомий британський актор Гʼю Бонневіль озвучив історію пошкоджених та зруйнованих внаслідок російської агресії культурних пам'яток Харкова у першому відео з серії проєкту «Листівки з України»/«Postcards from Ukraine».

Про це Укрінформу повідомили у пресслужбі Українського інституту.

«Історичний центр і вирви від снарядів на майдані Свободи стали жахливим нагадуванням того, чого вартує свобода у ХХІ столітті. Проте можна знищити майдани, але не свободу», – каже у відео Гʼю Бонневіль.

Невдовзі Український інститут презентує ще 7 відео, в яких взяли участь українські гурти та світові зірки.
Як повідомляв Укрінформ, Український інститут за підтримки USAID запустив на початку липня міжнародну кампанію «Листівки з України»/«Postcards from Ukraine», яка покаже світові зруйновані історичні та культурні памʼятки України.
Вона розповість про завдану українській культурі шкоду внаслідок бомбардувань та обстрілів під час повномасштабної війни, яку росія розпочала проти України 24 лютого 2022 року.
В межах проєкту буде випущено понад 100 листівок про об’єкти культурної спадщини з різних регіонів України українською та англійською мовами, кожна з яких розповідатиме історію конкретної культурної пам’ятки, яка зазнала пошкодження.
Гʼю Бонневіль - британський актор, відомий завдяки ролі Роберта Кроулі в серіалі «Абатство Даунтон», а також участі у фільмах про ведмедика Паддінгтона. Акторська гра в «Абатстві Даунтон» принесла йому номінацію на «Золотий глобус», дві поспіль номінації на премію «Еммі», а також три нагороди Гільдії кіноакторів. Від початку повномасштабної війни актор активно підтримує Україну у соціальних мережах, зверненнях та зборі коштів для гуманітарної та мілітарної допомоги.


Фото: Nick Brigga / Carnival Film