В Івано-Франківську скасували виставу «Двоє оголених чоловіків», яка мала відбутися 20 квітня.

Про це у Фейсбуці повідомив автор проєкту Гарік Корогодський, передає Укрінформ.
«...Голова ВРДА Франківська (Олександр Ярощук), який заборонив виставу "Двоє оголених чоловіків"… Наплював на глядачів, вони купили квитки, головне: "ваша афіша не відповідає нормам моралі"», - написав Корогодський.
Він нагадав, що вистава у 2015 році здобула премію Мольєра у Парижі, у ній зайняті відомі актори - народні артисти України.
Своєю чергою Олександр Ярощук у коментарі місцевим ЗМІ заявив, що організатори порушили правила отримання дозволу на проведення вистави, які діють у воєнний час. За його словами, відповідний запит необхідно було подати за 10 днів до вистави.
«Ну, нехай би подали за п’ять, ну за три. А то я в обід лише вперше почув про цю виставу. Я запропонував: подайте в нормальному режимі запит, перенесіть виставу на інший день і подайте запит, як має бути... Не треба звинувачувати мене в пуританстві! Я нічого не забороняв!» – заявив Ярощук.
Вистава «Двоє оголених чоловіків» в Івано-Франківській обласній філармонії анонсувалася з поміткою «32+».
Герої історії – адвокат Ален Крамер та його помічник. Одного ранку вони прокидаються в одному ліжку, без одягу, і не розуміють, що сталося. Коли ж раптово з’являється дружина Крамера, часу на роздуми не лишається і чоловікам доводиться викручуватися.
Ролі у виставі виконують Олексій Вертинський, Людмила Смородіна, Артем Ємцов та Ксенія Вертинська. Режисер Ольга Гаврилюк.