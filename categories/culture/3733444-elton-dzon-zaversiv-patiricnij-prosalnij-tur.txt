Всесвітньо відомий британський музикант Елтон Джон завершив свій прощальний тур, який тривав п’ять років, концертом у Стокгольмі.

Як передає Укрінформ, про це повідомляє ВВС.
Фінальний концерт туру у столиці Швеції тривав у суботу ввечері більше двох годин.
76-річний музикант є володарем п’яти премій «Греммі». Його кар’єра тривала 50 років, упродовж яких Елтон Джон встиг дати майже 4600 концертів у різних країнах світу.
Сер Елтон Джон розпочав світовий прощальний тур Farewell Yellow Brick Road (Прощання з дорогою з жовтої цегли), назва якого подібна до однієї з пісень музиканта, у 2018 році в Північній Америці.
Музикант підтвердив, що ніколи більше не гастролюватиме, проте у майбутньому може дати один концерт.
За даними журналу Billboard, останній концертний тур Елтона Джона був наймасовішим в історії – прибутки від продажу квитків становили 900 мільйонів доларів США.
Як повідомляв Укрінформ, благодійний фонд Елтона Джона Еlton John AIDS Foundation виділив 125 тисяч доларів на закупівлю для України біохімічних аналізаторів крові.