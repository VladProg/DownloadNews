Відома соул-бандуристка Марина Круть 17 липня приїде до Львова, щоб зіграти благодійний концерт та презентувати наживо новий альбом «Літепло».

Про це Укрінформу повідомили організатори концерту.
«Унікальне звучання української бандури, ніжний голос KRUTЬ, тонкі точні й чесні її тексти на заході сонця у Львові - ось що на вас чекає цього вечора. Приходьте! Ви першими почуєте новий альбом “Літепло”, отримаєте потужну емоцію від виступу, а заплативши за квиток, допоможете нашим військовим», - зазначають організатори.

Концерт відбудеться 17 липня о 18:00 на літній терасі !FESTrepublic у Львові.
Прибуток від концерту буде переданий на потреби батальйону, в якому служить член команди KRUTЬ Сергій Марченко.

Марина Круть родом із Хмельницького, де й перебуває зараз під час евакуації з Києва. Також останні місяці співачка багато гастролює містами України та Європи з метою збору коштів для ЗСУ та грає для військових.

Марина Круть закінчила школу мистецтв за класом бандури. Після 2016 року розпочала свою сольну кар'єру. У 2017 році взяла участь у талант-шоу «Х-фактор», а в 2020-му вийшла у фінал нацвідбору «Євробачення».
Фото з Фейсбук-сторінки KRUTЬ