Українська кіностудія FILM.UA Group розпочала роботу над повнометражним фільмом за мотивами популярного детектива-трилеру української письменниці Поліни Кулакової «Дівчина, яку ми вбили».

Про це повідомляється на сайті компанії, передає Укрінформ.
«Студія придбала права на екранізацію книги письменниці, яку називають українським Стівеном Кінгом, та розпочинає роботу над проєктом», - зазначається в повідомленні.
Дія у психологічному трилері «Дівчина, яку ми вбили» розгортається в Івано-Франківську кінця двотисячних. Історія кількох підлітків і події, які змінили їхні життя. Їх було п'ятеро - компанія друзів-розбишак. І була вона – Ліда у сукенці. Одного разу підлітки стрибають через багаття, іскра потрапляє на нейлонову сукню Ліди, і стається трагедія – дівчина гине. Через сімнадцять друзі дитинства зберуться знову. Але хтось захоче помститися. От тільки хто? Хто змусить «стрибати» їх? Один за одним таємничий месник убиватиме друзів. І, здається, моторошну пастку готували заздалегідь.

Поліна Кулакова – авторка романів і короткої прози в жанрах містичного детективу, гостросоціального та психологічного трилера. «Дівчина, яку ми вбили» став третім романом письменниці.
Прем’єра фільму очікується у 2023 році.