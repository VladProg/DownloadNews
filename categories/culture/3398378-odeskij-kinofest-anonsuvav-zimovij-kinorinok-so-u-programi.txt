З 22 до 24 лютого 2022 року в Києві за підтримки Держкіно відбудеться Зимовий кіноринок Одеського міжнародного кінофестивалю.

Як передає Укрінформ, про це повідомляє пресслужба Держкіно.
«На учасників Кіноринку очікують презентації релізів дистриб'юторських компаній та українських кіновиробників, будуть представлені промоматеріали найочікуваніших стрічок 2022-2023 року та українських фільмів на стадії Work in progress», - ідеться у повідомленні.

Зазначається також, що під час Кіноринку відбудуться доповіді технічних та сервісних компаній, обговорення важливих для кіноіндустрії питань. Традиційно учасники зможуть ознайомитися з новинками обладнання, відвідати кінопокази та інші заходи.
Зимовий кіноринок ОМКФ цьогоріч пройде у кінотеатрі Kinopark 11 (ТРЦ Sky Mall, пр-т. Романа Шухевича, 2т).
Кіноринок ОМКФ – це професійний майданчик для спілкування представників дистриб'юторських компаній та кінотеатрів, що працюють на території України, а також кіностудій та інших компаній, що надають послуги у галузі кіноіндустрії.
Від грудня 2013 року Кіноринок проходить двічі на рік: Літній кіноринок – в Одесі, в межах Одеського міжнародного кінофестивалю; Зимовий кіноринок – у Києві.