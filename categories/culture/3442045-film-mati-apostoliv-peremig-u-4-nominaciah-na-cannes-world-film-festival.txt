Український фільм «Мати апостолів» режисера Зази Буадзе переміг на Cannes World Film Festival у 4 номінаціях.

Про це Укрінформу повідомили творці кінокартини.

Зазначається, що стрічка була відзначена у категоріях найкращий фільм, найкращий режисер — Заза Буадзе, найкращі композитори — Роман Григорів та Ілля Разумейко та найкращий продюсер — Дмитро Овечкін.

"Мати Апостолів" (англ. "Mother of Apostles") — це українська військова драма 2020 року режисера Зази Буадзе. Сценаристи - Ратха Макеєнкова і Заза Буадзе.

Прем'єра в Україні відбулася 3 грудня 2020 року.

Проєкт фільму став одним із переможців 1-го конкурсного відбору Міністерства культури та інформаційної політики і створений за державної підтримки.

Фільм створено за сприяння Міністерства оброни України, Генерального Штабу ЗСУ, Командування Повітряних сил ЗСУ, Командування Десантно-штурмових військ ЗСУ, 95-ої бригади ДШБ ЗСУ, 101 ОБрО ГШ ЗСУ імені генерал-полковника Генадія Воробйова, Авіаційних частин Василькова та Борисполя, Громадської організації «Товариство сприяння збройним силам України та військово-морського флоту «Цивільний корпус «Азов», Полку патрульної поліції особового призначення ППС ПОП «Миротворець» ГУ МП в Київській області.

Фільм знятий за реальними подіями, які відбувалися на сході України в 2014-2015 роках, де ще й дотепер продовжуються бойові дії. Це військова драма, у якій перед очима глядача постає повна картина трагедії, яку несе війна.

Перший міжнародний показ фільму відбувся в рамках European Film Market кінофестивалю Berlinale в Берліні в лютому 2020 року, після якого отримав багато схвальних відгуків міжнародних продюсерів.
Як повідомляв Укрінформ, раніше фільм "Мати Апостолів" визнали як "Найкращий фільм" 2nd Paradise Film Festival (Угорщина) та 5th Golden Wheat Awards (Туреччина). Одразу чотири нагороди – "Найкращий фільм", "Найкраща музика", "Найкращі костюми", "Найкращий трейлер" – присудив 4thRome Prisma Film Awards (Італія).