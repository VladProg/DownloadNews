Прітцкерівську архітектурну премію, що вважається аналогом Нобелівської, найвищу нагороду в галузі архітектури, присуджено британському архітектору та містобудівнику Девіду Алану Чіпперфілду у вівторок за “прихильність архітектурі стриманої, але трансформаційної громадянської присутності”.

Як передає Укрінформ, про це повідомляє Associated Press.
“Він (Чіпперфілд – ред.) впевнений, без пихи, постійно уникає моди, щоб протистояти та підтримувати зв’язки між традиціями та інноваціями, служачи історії та людству”, - сказав Том Прітцкер, голова фонду Hyatt, який є спонсором нагороди.
Організатори премії назвали роботу Чіпперфілда “тонкою, але потужною, стриманою, але елегантною”. Також під час оголошення переможця 2023 року вони назвали Чіпперфілда плідним архітектором, який є радикальним у своїй стриманості.
Архітектор створив понад 100 проєктів протягом чотирьох десятиліть – від культурних, громадських і академічних будівель до міського планування та резиденцій, включаючи нещодавнє доповнення до берлінського комплексу Музейного острова.
Базуючись у Лондоні та маючи додаткові офіси у чотирьох інших країнах, Чіпперфілд працював по всій Азії та Європі, а також у таких містах США, як Давенпорт, штат Айова, та Анкоридж, штат Аляска.
Девід Чіпперфільд народився у Лондоні та виріс на фермі у графстві Девон, що на південному заході Англії. За його словами, саме там колекція сараїв і господарських будівель сформувала його перші враження від архітектури.
У 1985 році він заснував архітектурне бюро David Chipperfield Architects у Лондоні, до якого пізніше додалися офіси у Берліні, Шанхаї, Мілані та Сантьяго-де-Компостелі.
Чіпперфілд є 52-м лауреатом Прітцкерівської архітектурної премії. Переможці отримують грант у розмірі 100 тисяч доларів США та бронзовий медальйон.
Як повідомляв Укрінформ, головну нагороду 73-го Берлінського кінофестивалю здобув документальний фільм французького режисера Ніколя Філібера.