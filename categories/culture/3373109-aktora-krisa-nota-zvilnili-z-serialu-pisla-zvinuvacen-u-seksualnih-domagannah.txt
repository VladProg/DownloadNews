Американського актора Кріса Нота, відомого за роллю Супермена у серіалі «Секс і місто», зняли з ролі у серіалі «Зрівняльник» (The Equalizer) телеканалу CBS після звинувачень у сексуальному насильстві щодо двох жінок.

Про це повідомляє Укрінформ з посиланням на Deadline.
«Кріс Нот більше не зніматиметься у додаткових епізодах "Зрівняльника". Рішення набуває чинності негайно», – йдеться у спільній заяві Universal Television та CBS, які продюсують серіал.
Нещодавно видання The Hollywood Reporter опублікувало історії двох жінок, які повідомили, що у 2004-му і 2015 роках у Лос-Анджелесі в Нью-Йорку зазнали сексуального насильства з боку Нота.
Також про непристойну поведінку Нота повідомила його колега по серіалу «Закон і порядок» акторка Зої Лістер-Джонс.
Кріс Нот відкидає усі звинувачення.
У вівторок виконавиці головних ролей у серіалі «Секс і місто» Сара Джессіка Паркер, Сінтія Ніксон та Крістін Девіс оприлюднили заяву щодо ситуації навколо Нота.
«Ми глибоко засмучені звинуваченнями на адресу Кріса Нота. Ми підтримуємо жінок, які вийшли вперед та поділилися своїм болючим досвідом. Ми знаємо, що це має бути дуже складно, і дякуємо їм за це», — йдеться у повідомленні.
«Секс і місто» (Sex and the City) — американський серіал виробництва кабельної мережі HBO. Транслювався в США з 1998 до 2004 року. Серіал оповідає про життя чотирьох подруг, різних за характером і темпераментом, але об'єднаних вільними поглядами на життя в динамічній атмосфері Нью-Йорка. У 2008 році відбулася прем'єра повнометражного кінофільму «Секс і місто», який став продовженням серіалу.
9 грудня на стримінговому сервісі HBO Max відбулася прем'єра серіалу «І просто так» – продовження серіалу «Секс і місто».