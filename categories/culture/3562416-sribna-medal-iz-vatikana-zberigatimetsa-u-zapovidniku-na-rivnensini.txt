Пам’ятна cрібна медаль, яку випустили у Ватикані, відтепер зберігатиметься у Державному історико-культурному заповідника у місті Острог, що на Рівненщині.

Як передає Укрінформ, повідомляє пресслужба обласної ради.
«Фонд Державного історико-культурного заповідника м. Острог поповнився пам’ятною срібною медаллю «Мир в Україні». Її у травні 2022 року випустив Монетний двір Держави – міста Ватикану.

Ініціатором виготовлення медалі є Мауро Олів’єрі – директор Монетного двору Святого престолу», - йдеться у повідомленні.
Зазначається, що написи на медалі виконані латиницею та кирилицею. Всі зображення та написи рельєфні. Дві сторони медалі – плід творчої праці художниць Орієтти Россі та Даніели Лонґо.
На аверсі монети, яку до музею передали українці з Італії, у центрі зображено голуба миру з оливковою гілкою, між його крилами розгортається уривок з молитви Неапольського архієпископа у вигляді молитовної веселки.

«Господи Ісусе, що народився під бомбардуваннями Києва, що помер в обіймах мами в сховищі Харкова, відправлений двадцятирічним на фронт, помилуй нас», - написано на монеті.
На реверсі на тлі руїн зображені три жіночі постаті. На передньому плані - молода мама, поряд з якою її матір із валізкою і донька, що тримає в руках іграшку - плюшевого ведмедика, втікають із міста, знищеного бомбардуваннями. Над постатями напис: «PAX – MИP».
«Три жіночі постаті на реверсі представляють три покоління: ці жінки виходять з руїн, бабуся тримає валізу, у якій зібрала все те, що змогла забрати з набутого за 80-90 років життя; дівчинка тримає в руці лише м’яку іграшку - те, що їй, напевно, найдорожче, а мама тримає її за руку і прямує до нас. Фігура жінки випромінює велику гідність, вона виходить із ситуації знищення, спонукаючи до відповідальності, яку ми, як окремі особи і як країни, маємо перед цими людьми, що постраждали від війни», - пояснює свій задум Олів’єрі.
За його словами, ця ідея народилася із серця, тому виникло бажання, переживаючи, починаючи з 24 лютого, жахливі картини війни в Україні, бути причетним до корисної, конкретної, позитивної допомоги українському народу.
Як повідомляв Укрінформ, для ватиканського Монетного двору випуск пам’ятної срібної медалі «Мир в Україні» – безпрецедентна подія. У Ватикані вперше виготовлено медаль задля благодійних цілей. Кошти, отримані від продажу медалі вартістю 50 євро, будуть спрямовані допомогу мешканцям України, що постраждали від війни з російським агресором.
Фото: Рівненська облрада