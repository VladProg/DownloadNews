У Кам’янці-Подільському з 24 березня проходитимуть спеціальні благодійні покази сучасного українського кіно в межах V Міжнародного кінофестивалю «Бруківка». Усі зібрані кошти підуть на підтримку Збройних сил України.

Про це повідомляється на Телеграм-каналі кінофестивалю, передає Укрінформ.
«У межах заходів відбудеться показ авторських фільмів молодих режисерів з різних куточків України, професійних повнометражних і короткометражних фільмів, які було створено за підтримки Державного агентства з питань кіно, творчі зустрічі з відомими режисерами, акторами, композиторами та продюсерами. Перед кожним блоком показів відбуватимуться виступи музичних гуртів. Окрема увага буде зосереджена на показах анімаційних фільмів для дітей переселенців та їхніх батьків», - ідеться в повідомленні.
Відкриє захід 24 березня прем’єра художнього фільму «Нестримний» та виступ гурту «Експансія».