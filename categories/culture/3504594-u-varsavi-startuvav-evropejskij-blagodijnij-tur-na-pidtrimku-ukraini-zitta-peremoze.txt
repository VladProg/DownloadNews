У Варшаві 10 червня концертом українських зірок розпочався Європейський благодійний тур на підтримку України "Життя Переможе/Life Will Win".

Як повідомляє Укрінформ, у концерті взяли участь відомі українські артисти і музиканти, зокрема "95 квартал", MONATIK, Злата Огнєвич, "Воплі Відоплясова" Олега Скрипки, Pianoboy, WELLBOY.
Перед концертом мер Варшави Рафал Тшасковський подякував усім українцям, які борються за суверенну і незалежну Україну.

"Місце України – в Європі, і українці борються за нашу і вашу свободу, за стабільність західного світу і за наші цінності. Ми всі говоримо про цінності, а українці показали, що готові проливати за них кров", - наголосив Тшасковський.
Він зауважив, що завдяки українцям Варшава стала більш кольоровою й усміхненою.
У свою чергу посол України в Польщі Андрій Дещиця зі сцени подякував українським артистам, які зближують Україну з Європою.
“Я переконаний у тому, що ми скоро самі будемо в Європі, тому що ми це заслужили! Разом з Польщею ми переможемо і разом будемо будувати наше європейське майбутнє",- підкреслив Дещиця.
У Польщі благодійний концерт відбудеться також у Вроцлаві 12 червня.
Як повідомляють організатори, масштабні концерти за участі українських артистів відбуватимуться на головних площах Чехії, Австрії, Німеччини, Італії, Іспанії, Угорщини, Португалії та інших країн.
"Мета заходу – об'єднати європейців і українців, які перебувають за кордоном, і залучити якомога більше благодійних коштів на підтримку України", - зазначили організатори.
Тур покликаний об'єднати європейську спільноту на підтримку України, яка у цю мить відстоює не тільки свою свободу, а виборює безпеку та демократичне вільне майбутнє для всієї Європи.
Усі зібрані кошти під час концертів підуть на закупівлю медичного обладнання через фандрейзингову платформу UNITED24 (донати здійснюються через QR-код).