У Молодому театрі відбулася церемонія вручення 30-ї премії "Київська пектораль" за підсумками 2022 року у трьох номінаціях: "За особистий внесок у мистецтво", "Спеціальна премія" та "Подія року".

Про це повідомляє кореспондент Укрінформу.
"Усі 30 років премія змінювалася, вдосконалювалася та сприяла зацікавленості театральним мистецтвом наших глядачів... Символ премії теж видозмінювався, але пектораль залишалася завжди нашим оберегом. Цьогорічна відзнака уникає художніх досягнень, які, за відомих причин, оцінити надто складно. У трьох номінаціях акцентовані саме моральні цінності", - зазначив співголова оргкомітету премії і ведучий Олексій Кужельний.
Першими оголосили переможців у номінації "За особистий внесок у мистецтво". У 2022 році ними стали 104 працівники київських театрів, які наразі захищають Україну на передовій: від акторів до слюсарів гаражів.
"Спеціальну премію" отримали драматургині за актуальні постановки, уривки з яких продемонстрували актори Молодого театру, Театру на Печерську, Театру юного глядача на Липках та Мистецько-концертного центру ім. Івана Козловського Київського академічного театру оперети.
Ірину Малоліту відзначили за музичну казку "Цап-кацап", створену за мотивами української народної казки "Коза-дереза". Також у цій номінації отримали нагороди Ольга Анненко із п'єсою "Люби мене, не покинь", Ніна Захоженко із п'єсою "Я, війна і пластикова граната", Марина Смілянець за театральний твір "Позивний "Елвіс".
"Подією року", за словами директора Департаменту культури КМДА Сергія Анжияка, є те, що 19 київських театрів із вересня розпочали повноцінну роботу. Тож художні керівники всіх театральних установ столиці отримали пекторалі за свою роботу.
"Театр не просто оговтався, а став на ноги, душею заговорив, нервами включився в ту ситуацію, в якій ми опинилися", - підкреслив Анжияк.
Захід супроводжувався виступами артистів, зокрема, театр українського фольклору "Берегиня" виконав танцювально-пісенний уривок зі своєї концертної програми "Відродження", Київська майстерня театрального мистецтва "Сузір’я" - частину вистави "Народжені бути вільними", а колектив «Файний Франко ф’южин» - запропонував свій варіант народної пісні "Ой, мамо, люблю Гриця".
Наприкінці заходу присутні вшанували театральних діячів, які загинули на фронті.
Як повідомлялося, премія України в галузі театрального мистецтва «Київська пектораль» заснована у 1992 році Спілкою театральних діячів України та Головним управлінням культури міста Києва.