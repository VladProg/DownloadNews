Український "Довідник безбар‘єрності" отримав нагороду конкурсу Best Baltic Book Design на Міжнародному Вільнюському книжковому ярмарку.

Про це повідомила дружина Президента Олена Зеленська у Телеграмі, передає Укрінформ.
"Ще одна важлива нагорода для нашого «Довідника безбар‘єрності» — цього разу у конкурсі Best Baltic Book Design, який щорічно проводять на Міжнародному Вільнюському книжковому ярмарку", - зазначила вона.
Перша леді нагадала, що «Довідник безбар’єрності» – це перший в Україні гід із толерантної взаємодії, який нещодавно став одним із переможців конкурсу «Найкращий книжковий дизайн 2022» від Книжкового арсеналу.
За словами дружини Президент, дизайн Довідника унікальний, адже розроблений не лише за принципами естетики, а насамперед — безбар‘єрності.
Так, вона зауважила, що видання доступне людям із порушеннями зору та слуху: тут шрифт Брайля, конгревне тиснення ілюстрацій, QR-коди на переклад жестовою мовою.
Зеленська відзначила, що побачити друкований посібник з нової етики спілкування можна у національних та обласних бібліотеках, а електронна версія завжди доступна за посиланням.
"Я вітаю усіх, хто долучився до створення виданні, з цією перемогою. Та закликаю кожного видавця застосовувати принципи безбар‘єрності у всіх своїх проєктах, адаптувати книги, щоб вони були доступні кожному та кожній в Україні. Бо культура — це про рівність. Культура — це про руйнування перешкод поміж людьми. І я пишаюся, що нині ми — у тому числі й такими перемогами — демонструємо це світові", - підкреслила перша леді.
Як відомо, «Довідник Безбар‘єрності» створений у межах ініціативи «Без бар'єрів». Друк книги став можливим завдяки World Health Organization Ukraine; Група ДТЕК; Fairmont Grand Hotel Kyiv; Книжкова платформа Yakaboo; Ощадбанк; Видавництво ist publishing; ГО «Безбар’єрність».