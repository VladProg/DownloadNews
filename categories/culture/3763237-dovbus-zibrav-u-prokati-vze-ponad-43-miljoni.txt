Після четвертого прокатного вікенду «Довбуш» зібрав ₴43 141 437 і став найкасовішим українським ігровим фільмом року.

Про це інформує пресслужба Державного агентства з питань кіно на сторінці у Фейсбуці, передає Укрінформ.
"За час показів у кіно фільм зібрав ₴43 141 437 боксофісу, а кількість проданих квитків становила 304 318", - йдеться у повідомленні.
У відомстві нагадують, що прокат триває. Стрічка вже стала найкасовішим ігровим фільмом року. Картину створено за підтримки Державного агентства України з питань кіно, Агентства США з міжнародного розвитку (USAID - US Agency for International Development).
Кінотеатральну дистрибуцію в Україні здійснюють FILM.UA Distribution та Kinomania Film Distribution. Генеральним медіапартнером проєкту виступає канал "1+1".
Як повідомляв Укрінформ, права на показ українського фільму «Довбуш» придбали понад 20 країн.