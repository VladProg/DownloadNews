В українських кінотеатрах 20 квітня вийде масштабна документальна картина «Вартові планети», мета якої - підняти завісу над загадковими морськими створіннями, котрі є важливою складовою світової екосистеми.

Про це Укрінформу повідомили в кінокомпанії «АртхаусТрафік».
«Творці фільму вирушили в навколосвітню подорож, у якій зблизька зафіксували видовищні кадри життя китоподібних. Оповідь у фільмі ведеться з точки зору кита. Український голос цьому оповідачеві надав знаменитий актор і режисер Ахтем Сеітаблаєв», - розповіли в «АртхаусТрафік».

Творці стрічки намагалися зробити для глядачів ефект присутності, а часом навіть дати можливість подивитися на світ очима китів. Для створення такого досвіду було необхідно підібратися якомога ближче до тварин. Режисер Жан-Альбер Лієвр прагнув утілити це з турботою про спокій головних героїв та мінімізацією впливу на довкілля. Реалізувати цей задум було можливо лише за умов хорошої погоди, яскравого природного світла, встановленого контакту з тваринами - щоб вони дозволяли наблизитись, а також високотехнологічного обладнання, яке дозволяло команді лишатися малопомітною.
Картина вже вийшла у прокат у Франції, де отримала низку позитивних відгуків преси. Зокрема, журнал Marie Claire назвав стрічку «чудовою», а видання Le Parisien написало, що «від картинки перехоплює дух».