Один з найвідоміших художників Колумбії Фернандо Ботеро помер у віці 91 року.

Про це повідомив президент Колумбії Густаво Петро, передає Укрінформ із посиланням на France24.
Місцеві ЗМІ називають Ботеро найвидатнішим колумбійським художником усіх часів. За їхньою інформацією, останніми днями стан здоров’я митця погіршився через пневмонію.
У рідному місті митця Медельїні оголосили тиждень жалоби.
Ботеро, якого називали «Пікассо Латинської Америки», за свою кар’єру написав понад 3 000 картин і створив більш як 300 скульптур. Твори митця виставлялися в усьому світі.
Його скульптури встановлені у багатьох містах світу - як у Латинській Америці, так і у США, Європі й Азії.
Художник також передавав свої полотна музеям та інститутам, зокрема Музею Ботеро у Боготі та Каліфорнійському університету в Берклі. Експерти оцінили загальну вартість його мистецьких пожертвувань у понад $200 мільйонів.
Фернандо Ботеро мав трьох дітей від трьох шлюбів.
Як повідомляв Укрінформ, на Закарпатті пішов з життя відомий скульптор, народний художник Іван Бровді.
Фото: Alain Benainous/Gamma-Rapho via Getty Images