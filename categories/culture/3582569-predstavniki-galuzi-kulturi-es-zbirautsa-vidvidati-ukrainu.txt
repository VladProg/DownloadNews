Загальноєвропейська федерація неурядових організацій культурної спадщини Europa Nostra, яка підтримується широкою мережею державних органів, приватних компаній та осіб, що охоплює понад 40 країн, планує організувати візит в Україну.

Про це Укрінформу повідомила генеральний секретар федерації Снежка Куeдвліг-Михайлович.
«Ми сподіваємося, що зможемо відправити велику делегацію Europa Nostra, сподіваємося, з комісаром ЄС Марією Габріель і представниками європейських інституцій у Київ», - сказала Куeдвліг-Михайлович.
На запитання, коли такий візит може відбутися, вона зауважила, що це має визначити українська сторона.
Europa Nostra хоче, зокрема, відсвяткувати разом з українськими друзями те, що два українські проєкти, цього року вперше в майже 60-річній історії федерації, були відзначені її вищими нагородами - European Heritage Awards/Europa Nostra.
Вручення нагород відбулося цього тижня у рамках Саміту європейської культурної спадщини.
Нагороду Public Choice Award було віддано неурядовій організації - «Всесвітній день вишиванки».
Іншим лауреатом став проєкт з реконструкції Андріївської церкви в Києві.
«Ці нагороди – прояв захоплення українською культурою, красотою її матеріальної та нематеріальної спадщини, але також мужністю українців, їх відданістю нашим спільним європейським цінностям. Це також прояв нашої солідарності з Україною в ці важкі часи. Це наш чіткий сигнал великого захоплення, солідарності та підтримки», - підкреслила Куeдвліг-Михайлович.
Ще одна українка - диригентка Оксана Линів - отримала цьогорічну нагороду Europa Nostra - Vaz da Silva European Award за визнання досягнень у збереженні культурної спадщини та підняття обізнаності в суспільствах щодо культурних цінностей. Цю нагороду, як повідомила генсек федерації, буде урочисто вручено 24 листопада в Лісабоні. Линів взяла участь у празькому культурному саміті.

Europa Nostra, як повідомив її виконавчий президент Герман Парцінгер, запустила першу в історії краудфандінгову кампанію допомоги Україні, яка зібрала упродовж кількох тижнів 50 тисяч євро. Після чого партнери в Женеві, фонд ALFI подвоїли цю суму до 100 тисяч. Гроші підуть на стипендії для людей, ангажованих в Україні для порятунку та збереження культурної спадщини.