В ефірі національного телемарафону "Єдині новини" у середу, 8 березня, відбудеться прем'єра фільму “Авіапрорив на Азовсталь. Небо” про спецоперацію українських розвідників в оточеному росіянами Маріуполі.

Як передає Укрінформ, про це повідомляє Головне управління розвідки Міністерства оборони України.
"Це перша стрічка з документальної трилогії Артема Шевченка “Воєнна розвідка України: на морі, у небі, на землі”, - ідеться у повідомленні.
У фільмі розкриваються невідомі деталі унікальної повітряно-десантної спецоперації ГУР в Маріуполі.
"Попри те, що війна все ще у гострій фазі, наша країна і весь світ мають знати про ці успішні операції. І тут ми говоримо не лише про воєнну розвідку, але й про всі Сили оборони і про те, якими над зусиллями це все вдається та як це складно і насправді ризиковано від моменту задуму до реалізації”, - заявив представник ГУР Андрій Юсов.
Показ розпочнеться о 21:15.
Як повідомляв Укрінформ, в Україні презентували документальну кінотрилогію про участь військовослужбовців ГУР в авіапрориві на Азовсталь, битві за острів Зміїний та контрнаступі на Харківщині.