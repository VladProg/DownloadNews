На фестивалі документального кіно CPH:DOX в Данії Ірина Цілик з фільмом «Червона зона» отримала €20,000 від Eurimages, а Єгор Трояновський зі стрічною «Куба та Аляска» - €2,300 та безкоштовне членство у Unifrance.

Про це інформує пресслужба Державного агентства з питань кіно, передає Укрінформ.
«Анімаційний документальний фільм Ірини Цілик «Червона зона» отримав спеціальний приз від Eurimages – €20,000 на девелопмент фільму. Нагороду вручили на честь солідарності та підтримки України», - йдеться в повідомленні.

Також зазначається, що «Куба та Аляска» – майбутня документальна картина Єгора Трояновського, що виграла приз у розмірі €2,300 та безкоштовне членство в Unifrance.
Як зауважують у відомстві, фільми стали переможцями індустрійної секції кінофестивалю.
CPH:DOX – це копенгагенський міжнародний фестиваль документального кіно. Щороку там презентують понад 200 фільмів з усього світу. Фестиваль підтримує незалежне та інноваційне кіно, представляє найкраще та найяскравіше у сучасному нон-фікшні, арткінематографі та експериментальному кіно. Цьогоріч CPH:DOX тривав з 15 до 26 березня.
Фото: usfa.gov.ua