Івано-Франківський національний академічний драматичний театр ім. Івана Франка в укритті відновив покази вистав.


Про це Франківський драмтеатр повідомив на своїй сторінці у Фейсбуці, передає Укрінформ.
«Наш театр став надійним прихистком для біженців та містян. Тепер ми відновлюємо показ наших вистав – в укритті», - йдеться в повідомленні.
Зазначається, що у театрі є бомбосховище, де можуть гарантувати безпеку не лише тим, хто в театрі отримав тимчасовий прихисток і допомогу, а й тим, хто придбає квиток і прийде до театру на виставу о 15-й годині.
Раніше у Франківському театрі розпочали проєкт «Рух опору та допомоги». Також тут запрацював «Театр у бомбосховищі».
16 березня о 15 годині у бомбосховищі Франківського драмтеатру покажуть драму-реквієм «Нація» - чотири оповіді на основі реальних подій, що відбулися на Гуцульщині у 1940-х роках.
Як повідомлялося, 13 березня російським агресором було завдано тертій удар по Івано-франківському аеропорту, інфраструктура майже зруйнована.
В Івано-Франківську станом на 13 березня прийняли вже близько 25 тисяч вимушено переміщених осіб.
24 лютого президент рф володимир путін оголосив про початок вторгнення до України. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та селищ з використанням артилерії, реактивних систем залпового вогню та балістичних ракет.