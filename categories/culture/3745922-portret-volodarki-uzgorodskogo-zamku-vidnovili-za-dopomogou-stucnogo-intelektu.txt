В Ужгородському замку за допомогою штучного інтелекту відновлено портрет володарки фортеці графині Крістіни Чакі.

Про це повідомили у Фейсбуці Закарпатської облради, передає Укрінформ.
"Для його цифрової реставрації було застосовано найновіші можливості штучного інтелекту. Це відтворене зображення було створене нашими партнерами - сторінкою Ænigmata Historiæ спеціально для нашого музею і замку", - повідомила керівниця Закарпатського обласного краєзнавчого музею імені Тиводара Легоцького Ольга Шумовська.

З її слів, оригінал зберігається у приватних колекціях центральної Європи, далеко від загального доступу і можливості його оглянути.
Відтак у такий спосіб в музеї спільно з ШІ зробили доступним в покращеному вигляді те, що приховане від очей більшості відвідувачів замків та музеїв регіону.
Ужгородський замок — фортифікаційна споруда, збудована в IX столітті. Розташований поруч із центром міста на вулиці Капітульній. Нині використовується як краєзнавчий музей та є одним із туристичних "магнітів" Закарпаття.
Фото: Закарпатська обласна рада