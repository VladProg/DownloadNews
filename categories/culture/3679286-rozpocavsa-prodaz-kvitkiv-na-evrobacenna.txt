У вівторок, 7 березня, о 14 годині за київським часом стартував продаж квитків на пісенний конкурс Євробачення, який відбудеться у першій половині травня в англійському Ліверпулі.

Як передає Укрінформ, про це повідомляє Sky News.
Зазначається, що зал зазвичай вміщує 11 000 людей, але буде доступно близько 6 000 квитків на шоу через розширену сцену та вимоги від організаторів конкурсу.
Фанатам Євробачення потрібно буде купувати квитки на сайті Ticketmaster і для цього необхідно створити свій обліковий запис. Ціни на дев’ять шоу в рамках Євробачення коливатимуться від 30 до 380 фунтів стерлінгів.
Зазначається, що шанувальники пісенного конкурсу, які не отримають квитки, все ще можуть взяти участь у цьогорічному шоу, оскільки Ліверпуль прийматиме культурний фестиваль і фан-зону Євробачення, яка може вмістити до 25 000 людей на міському пірсі.
Очікується, що попит на квитки буде дуже високим. Раніше уряд Великої Британії заявив, що безкоштовно розподілить серед українських біженців, які тимчасово проживають в Об’єднаному Королівстві, близько 3 000 квитків на Євробачення.
Як повідомлялося, перемогу на торішньому Євробаченні здобула Україна, однак через повномасштабне російське вторгнення прийматиме пісенний конкурс від її імені Велика Британія, яка посіла друге місце.
Євробачення-2023 проходитиме з 9 до 13 травня у Ліверпулі.