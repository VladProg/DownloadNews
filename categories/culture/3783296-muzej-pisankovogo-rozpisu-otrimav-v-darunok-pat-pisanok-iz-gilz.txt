Музей писанкового розпису, що у Коломиї, поповнився новими експонатами – писанками, переплавленими з гільз. П’ять унікальних творів музею подарувало творче об’єднання «Понад».

Про це кореспонденту Укрінформу телефоном розповіла завідувачка Музею писанкового розпису Оксана Ясінська.
«Творче об’єднання «Понад» подарувало для Музею писанкового розпису п’ять писанок, переплавлених з гільз. Їх присвятили українським територіям, які повністю, або частково перебувають у тимчасовій окупації, це - Криму, Луганщині, Донеччині, Херсонщині та Запорізькій області», - повідомила Ясінська.
За її словами, над дизайном цих писанок працювали п’ять митців - Оля Сало-Сліпенька, Роман Чізз, Сергій Мірчук, Марі Кінович та Рустем Скибін.
«Вони опрацювали давні символи, орнаменти і створили композиції, які відповідають цим регіонам. Тепер писанки зможуть побачити наші відвідувачі», - додала Ясінська.
Вона зауважила, що найближчим часом ці писанки будуть представлені в головній експозиції музею.
Загалом, зазначила Ясінська, таких писанок з відстріляних гільз було виготовлено 47. Їх продали на благодійних аукціонах під час Великодніх свят. У такий спосіб ТО «Понад» зібрало понад 320 тисяч американських доларів, які скерували на підтримку ЗСУ.
Відомо, що торік Музей писанкового розпису отримав в колекцію писанку, переплавлену з решток ворожої ракети, яка вцілила у Коломийський аеродром 24 лютого. Тоді дарунок для музею зробили військові.