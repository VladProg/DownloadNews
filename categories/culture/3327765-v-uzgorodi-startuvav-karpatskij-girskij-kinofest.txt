В Ужгороді почався Карпатський гірський кінофестиваль, що триватиме п'ять днів. На фестивалі будуть представлені повно- та короткометражних фільмів про гори чи гірську тематику.

Про це в коментарі кореспонденту Укрінформу повідомив організатор фестивалю Дмитро Грешко.
“Стартує фестиваль із показу фільму Ганни Ярошевич “Май далеко, май добре!” про Мішеля Якобі, який рятує популяцію карпатських буйволів на Закарпатті. Показ відбудеться в Ляльковому театрі, вхід вільний”, - зазначив Грешко.
За словами організатора, у програмі фестивалю також планують лекції та майстер-класи від режисерів, продюсерів, фотографів. Він зазначив, що усі заходи фестивалю – відкриті та безкоштовні для відвідувачів.
Як зазначається, лекції, майстер-класи та воркшопи у рамках фестивалю відбуватимуться у громадському просторі Smart Point Hub в центрі Ужгорода, а кінопокази щовечора о 20 годині проходитимуть у Ляльковому театрі. На фестивалі покажуть фільми режисерів із України, Польщі, Чехії, Словаччини, Словенії, Швейцарії, Ізраїлю, США, Іспанії, Італії, Канади, Бразилії, Коста-Ріки, Великої Британії та Нової Зеландії.
Як повідомлялося, Карпатський гірський міжнародний кінофестиваль (CMIFF) цьогоріч відбудеться вдруге. Фестиваль - професійний майданчик, де зустрічаються кінематографісти з усього світу. Кінофестиваль заснований представниками Закарпатської фільмкомісії - Олександром Мерявчиком, Вячеславом Єгоровим та Дмитром Грешком, щоб привернути увагу кіноіндустрії до Закарпаття, відродити кіновиробництво в регіоні й популяризувати гірський край.