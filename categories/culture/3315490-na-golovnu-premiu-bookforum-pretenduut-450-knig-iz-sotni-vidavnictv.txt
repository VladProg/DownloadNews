На головну премію від Львівського міжнародного BookForum, конкурсу Best Book Award 2021, цього року претендують 450 книг зі 100 видавництв.

Як передає Укрінформ, про це повідомляє пресслужба BookForum.
«Цього року на конкурс 100 видавництв подали 450 книг. Книги оцінюють у десяти основних номінаціях: Класична українська література, Сучасна українська література, Іноземна література в українському перекладі, Література для дітей від 0 до 6, Література для дітей від 7 до 12, Література для підлітків і Young Adult, Non-fiction, Наукова література, Візуальна книга (зокрема артбуки), Комікси та графічні романи», - йдеться у повідомленні.
Кращих у списку всіх книжок-номінантів на Best Book Award обирають журі в чотирьох містах України: Львова, Києва, Харкова і Одеси. Переможців премії BookForum Best Book Award 2021 оголосять під час урочистої церемонії нагородження 16 вересня на Львівському міжнародному 28 BookForum.
Конкурс Best Book Award 2021 — щорічна головна премія Львівського міжнародного BookForum, якою з 1995 року відзначають найкращі українські книжки. Організатором конкурсу є ГО «Форум видавців» за підтримки Українського культурного фонду.
Як повідомляв Укрінформ, 15-19 вересня у Львові відбудеться 28 BookForum. Програма фестивалю налічує 120 подій, 250 учасників, зокрема - 25 іноземних авторів з 21 країни світу. ﻿Усі події 28 BookForum — безкоштовні.