Вцілілу картину зі знищеного російськими загарбниками музею української художниці Марії Примаченко «Квітки виросли коло четвертого енергоблоку» продали за 500 тисяч доларів.

Такі підсумки аукціону Благодійного фонду Сергія Притули для допомоги Збройним силам України, передає Укрінформ.
Переміг в аукціоні учасник №35, який запропонував за картину 500 тисяч доларів, при стартовій ціні твору 5 тисяч доларів.
Усі кошти з аукціону підуть на Благодійний фонд Сергія Притули для допомоги ЗСУ.
Картину «Квітки виросли коло четвертого енергоблоку» створено у 1990 році.
Як повідомляв Укрінформ, під час наступу російських військ у смт Іванків Київської області згорів історико-краєзнавчий музей, де зберігалося близько двох з половиною десятків робіт всесвітньо відомої художниці Марії Примаченко. Частину картин з музею вдалося врятувати.
Твір художниці Марії Примаченко «Квіти виросли коло четвертого блоку» із серії робіт, присвячених Чорнобильській трагедії, передала сім’я колекціонера Ігоря Понамарчука та історика мистецтва Дар’ї Добріян, які зараз волонтерять у Фонді. Родина художниці підтримала благодійний аукціон і відмовилася від роялті з продажу картини на користь ЗСУ.
Картини Марії Примаченко вже вдруге продавалися на аукціоні під час війни. Нещодавно картина художниці «Моя хата, моя правда» була продана з аукціону у Венеції за €110 тисяч. Гроші передадуть на збереження української культури в умовах війни.