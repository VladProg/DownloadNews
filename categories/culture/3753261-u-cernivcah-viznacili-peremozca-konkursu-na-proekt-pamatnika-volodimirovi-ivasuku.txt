У Чернівцях відбувся всеукраїнський конкурс на проєкт пам’ятника Володимиру Івасюку. На конкурс надійшли 10 пропозицій.

Про це у Фейсбуці повідомив заступник міського голови Чернівців Василь Зазуляк, передає Укрінформ.

«Пам'ятнику геніальному Володимиру Івасюку в Чернівцях - бути! Відбувся всеукраїнський конкурс на проєкт майбутньої скульптури. Загалом було десять пропозицій, долучилися учасники з різних куточків України», - зазначив Зазуляк.
За його інформацією, перемогу в конкурсі отримали Гречаник Ігор та Гречаник Людмила з Києва.
Василь Зазуляк висловив подяку Клубу підприємців Буковини за готовність профінансувати виготовлення пам'ятника.
Зазначається, що це буде перший пам'ятник Володимиру Івасюку в Чернівцях.
Володимир Івасюк — один із основоположників української естрадної музики. Автор 107 пісень, 53 інструментальних творів, музики до кількох вистав. Герой України, лауреат Національної премії імені Тараса Шевченка (1994, посмертно).