Київський академічний театр юного глядача підготував прем’єру вистави-хорор за творами Івана Франка.

Про це Укрінформу повідомили в театрі.
«Твори Івана Франка будуть вперше представлені у жанрі хорору. У виставі за мотивами творів Івана Франка «Лис Микита» та «Фарбований лис» розповідається про звірів, які живуть мирним соціально-політичним життям, займають посади, перебувають у родинних відносинах, мають свій державний устрій, судяться, сваряться, радіють і плачуть. У своїй буденності звірі дуже схожі на людей. Їхнє життя - це вічна боротьба за виживання, і в цій боротьбі кожен робить, що може», - розповіли в театрі про нову виставу.

«Більшість свого життя люди ховаються за масками тих, ким би хотіли здаватись. Зрештою, це так спотворює їхню свідомість і деформує моральність, що коли маски зірвано, - залишається лише тихий жах. Отже, жанр хорору підходив ідеально для втілення цієї ідеї. Також у виставі присутні елементи гротеску, трагікомедії і драми», - розповіла в коментарі Укрінформу режисерка Катерина Чепура.
Вона додала, що не вперше звертається до Франка, й підліткова вистава давно була в її режисерських планах.
«Лис Микита - це найкращий образ, через який я могла б донести свої переконання до такої складної аудиторії. Він зухвалий, амбітний, він бреше, дурить, насміхається… І це — світ, в якому живуть сучасні підлітки. Для мене важливо максимально оголити людські пороки й переваги, аби відповідь на питання стала очевидною. Іван Франко настільки майстерно виписав кожного персонажа цієї історії, настільки зухвало виплутує Лиса з кожної пастки, що глядач мимоволі захоплюється Лисом, хоча позитивність цього персонажа доволі сумнівна. Однак, у цьому і великий задум автора, яким я захопилась: світ не чорно-білий, він переважно чорний із білими плямами і щоб вижити треба трохи замазатися у багнюку», - поділилася режисерка.
Жахазка «Лис Микита» розрахована виключно для юних глядачів 14+ і їхніх батьків.
Афіша до вистави була створена за допомогою штучного інтелекту арт-директоркою театру Лесею Ковпак.