У середу, 15 вересня, відбулася церемонія визначення переможців національної артподії Молодь inUA.

Як повідомляє кореспондент Укрінформу, у конкурсі перемогли три найкращі малюнки, саме вони згодом перетворяться на мурали у громадах їхніх авторів та авторок.
"24 серпня молодь з усієї країни долучилася до спільного творення художніх творів зі своїми громадами, в яких виражала своє бачення української ідентичності, а також мрії та бачення молоді нашої країни. Ми також всією країною голосували за кращі твори молоді і сьогодні ми зібралися, аби визначити ті твори, які отримали найбільшу кількість голосів", - заявила спеціалістка із соціальної згуртованості "Мріємо та діємо" Анастасія Матвієнко.
Зокрема, перемогу здобули малюнки трьох громад - Ясіня (Закарпатської області), Берислав (Херсонської області), Золочів (Харківської області).
Як повідомлялося, 24 серпня близько 120 команд з різних куточків України приєдналося до артподії Молодь inUA. Вони об'єднали свої громади та молодь для того, щоб створити спільний малюнок на полотні і показати, чим пишаються та куди хочуть прямувати.
Голосування за малюнки тривало з 1 по 10 вересня. За результатами голосування програма “Мріємо та діємо” у співпраці з українськими митцями допоможе трьом громадам, полотна яких перемогли, відтворити їх у форматі справжніх муралів у їхніх населених пунктах.
Молодь inUA втілюється в рамках програми "Мріємо та діємо". Це 5-річна програма, спрямована на розвиток та підтримку молоді в Україні, створення сприятливого середовища, в якому молодь матиме можливість реалізувати свої мрії, ідеї та бачення розвитку країни. Використовуючи орієнтований на молоде покоління підхід – не для молоді, а разом з молоддю – програма сприяє молодіжним інноваціям, підприємництву, посиленню участі у прийнятті рішень у громадах та розв'язанні проблем на національному рівні, а також посилює потенціал української молоді бути рушійною силою плюралізму та поваги до різноманітності. «Мріємо та діємо» залучає молодь до розробки та реалізації проєктів та ініціатив, а також проводить дослідження, щоб на їх основі формувати молодіжну політику та рухатись до ефективних та стійких змін.
Програма "Мріємо та діємо" впроваджується за фінансової підтримки Агентства США з міжнародного розвитку (USAID) та виконується IREX у партнерстві з Будуємо Україну разом (БУР), Центром "Розвиток корпоративної соціальної відповідальності" (CSR Ukraine), Making Cents International (MCI), Міжнародним республіканським інститутом (IRI) та Zinc Network.
Захід організовується в межах п'ятирічної програми "Мріємо та діємо", спрямованої на розвиток та підтримку молоді в Україні, яка стала можливою завдяки підтримці американського народу через Агентство США з міжнародного розвитку (USAID).
Фото: facebook