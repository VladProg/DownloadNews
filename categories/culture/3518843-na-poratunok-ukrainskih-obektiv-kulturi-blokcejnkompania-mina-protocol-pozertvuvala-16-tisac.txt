На порятунок українських мистецьких та культурних об’єктів блокчейн-компанія Mina Protocol пожертвувала 16 тисяч доларів.

Як передає Укрінформ, про це Міністерство культури та інформаційної політики повідомляє в Телеграмі.
“На сайті благодійної ініціативи Save Ukrainian Culture для збору коштів на збереження культурної спадщини України додано нову криптовалюту MINA блокчейн-компанії Mina Protocol”, - ідеться в повідомленні.
У МКІП пояснили, що, враховуючи потужну підтримку, яку світова криптоспільнота надала Україні, перерахувавши криптовалюту на суму понад 100 мільйонів доларів для різних державних та приватних ініціатив, Save Ukrainian Culture вирішила також приймати пожертви у криптовалютах.
Охочі підтримати ініціативу можуть використовувати криптовалюти: BTC, ETH, USDT (як ERC-20, так і TRC-20) та MINA. Також для порятунку культурних об’єктів Save Ukrainian Culture приймає пожертви у формі фіатних коштів (тип грошей, цінність яких походить не від власної вартості або гарантії обміну на золото або іншу валюту, а від державного наказу (fiat) використання їх як засобу платежу - ред.), наприклад, євро, долар США чи гривню, надіслані з кредитних карток, банківським переказом або через системи платежів Apple Pay та Google Pay.
Як повідомляв Укрінформ, станом на 26 червня Міністерство культури та інформаційної політики зафіксувало 396 епізодів воєнних злочинів росії проти української культурної спадщини.