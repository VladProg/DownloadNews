Тричі рекордсмен Книги рекордів Гінеса, майстер з виготовлення унікальних витворів мистецтва з яєчної шкаралупи Анатолій Бойко, якого називають «Волинським Фаберже», презентував перед Великоднем нову роботу – сім мистецько оформлених яєць, які складаються в одне.

Про повідомляє пресслужба Володимирської міської ради, передає Укрінформ.
«Ідея виготовити композицію, яка поєднуватиме шкаралупу семи різних пташиних яєць, виникла ще минулого року, адже було цікаво перевершити свою попередню роботу «5 в 1». Всього процес виготовлення зайняв близько пів року», - зазначив майстер Антолій Бойко.

Зазначається, що для цієї композиції «Волинський Фаберже» уперше кував металом страусине яйце. Основа композиції – це яйце страуса нанду, відкривши яке натрапляєш на яйце страуса ему, далі йде гусине, качине, велике куряче, яйце молодої курки і перепелине, а в ньому - камінець бурштину.
У міськраді повідомляють, що у майстерні Бойка у Володимирі нині майже щодня нові відвідувачі з числа внутрішньо переміщених осіб, які приходять сюди на екскурсію. Тож у книзі відгуків з’являється усе більше дописів від жителів Харкова, Києва та інших міст України. Їм майстер охоче демонструє свої останні роботи, які зробив уже під час війни – чудернацькі завитки з яєчної шкаралупи, які покрутив, як зазначає Анатолій Бойко, з усією злістю до окупантів та композицію-оберіг з гербом та картою України.
Як повідомляв Укрінформ, у 2021 році заслужений майстер народної творчості Анатолій Бойко, встановив два світові рекорди, просвердливши в курячому яйці 33 346 отворів, а в гусячому – 52 745. У колекції майстра, який оздоблює шкаралупу яєць металом і дорогоцінним камінням, майже 500 унікальних робіт.