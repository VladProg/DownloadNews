Для збереження архітектурної та культурної спадщини в Україні потрібно на законодавчому рівні врегулювати питання заохочення інвестиції в цей сектор та стимулювання власників таких об’єктів.

На цьому наголосила голова Державного агентства розвитку туризму України Мар'яна Олеськів під час конференції в рамках культурного проєкту «UREHERIT. Архітектори для спадщини в Україні: відтворення ідентичності та пам’яті».
«Один із важливих аспектів в контексті збереження нашої спадщини – це зробити це збереження вигідним, в тому числі для бізнесу, який працює на таких об’єктах, а також для її власників. Тому питання стимулювання до збереження та розвитку архітектурного та культурного надбання потрібно врегулювати на законодавчому рівні», - сказала Олеськів.
Вона додала, що наразі в ДАРТ працюють над оновленням системи категоризації готелів, щоб можна було підвищувати їм рівень за проведення повноцінної реставрації історичних будівель.
«Ну і друге питання - це залучення інвестицій у державні заклади, розміщені у старовинних будівлях або замках для того, щоб вони все-таки могли мати якусь певну комерційну діяльність. Відсутність такої можливості сьогодні сильно заважає розвитку таких архітектурних пам’яток саме як туристичних об’єктів. Мандруючи Україною, я бачу, що найкраще збережені ті будівлі, які виконують не притаманні їм функції. Як-от дитбудинок в одному із палаців на Вінниччині чи навчальний заклад в палаці Потоцьких у Тульчині. Нам потрібно вирішувати проблему недофінансування музеїв, розташованих у пам'ятках культури, щоб допомогти їх реставрувати», - зауважила Олеськів.
Як повідомлялося, у Новому Роздолі інвестиційна компанія EFI Group відновить палац Жевуських-Лянцкоронських 1740 року, щоб сприяти розвитку громади. В планах тут зробити реабілітаційни центр для військових або приватну школу англійського типу.