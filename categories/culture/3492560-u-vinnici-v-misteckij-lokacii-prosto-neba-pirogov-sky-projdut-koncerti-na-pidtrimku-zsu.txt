У Вінниці в мистецькій локації просто неба PIROGOV SKY пройдуть концерти на підтримку ЗСУ.

Про це у Фейсбуці повідомила представниця організатора проєкту – компанії «ВІННИЦЯКОНЦЕРТ» Валентина Кирильчук, передає Укрінформ.
«Сезон концертів просто неба у дивовижному Національний Музей-садиба М.І. Пирогова цього літа відбудеться! PIROGOV SKY знову стане місцем радості та сотень усмішок для вінничан і всіх гостей нашого міста. А кошти з продажу квитків ми будемо віддавати на підтримку Збройних сил України – наших незламних і найкращих у світі Героїв-захисників», - повідомила Кирильчук.

За її словами, заклади культури у регіонах, де дозволяє ситуація, відновили роботу. Мистецька локація просто неба PIROGOV SKY також працюватиме, підтримуючи ЗСУ та бадьорий дух жителів Вінниці.

Організатори проєкту пообіцяли вже незабаром повідомити хто і коли з відомих артистів виступатиме у Вінниці.
PIROGOV SKY – це культурна локація на території Національного музею-садиби М. Пирогова, де просто неба проводяться концерти відомих виконавців. Уперше вона запрацювала рік тому.
Фото: Фейсбук PIROGOV SKY