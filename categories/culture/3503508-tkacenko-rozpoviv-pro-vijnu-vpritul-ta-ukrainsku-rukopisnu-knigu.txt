Міністр культури та інформаційної політики Олександр Ткаченко розповів про проєкти “Війна впритул” та “Українська рукописна книга”, які підтримує МКІП.

Як передає Укрінформ, про це ідеться в його дописі в Телеграмі.
“Не перестаю пишатись українцями, які створюють вкрай важливі у нашій боротьбі з ворогом проєкти. «Війна впритул» – це сайт, який надає можливість вирушити у віртуальний тур в місця, що зазнали ракетних обстрілів рф. Це дозволяє наочно побачити масштаби руйнації українських міст. Впевнений, що ці кадри допоможуть пролити світло на ситуацію в Україні для людей з-за кордону”, - повідомив Ткаченко.
Він додав, що засновник проєкту - Дмитро Матяш.
“Сподіваюсь, що https://warupclose.com побачать мільйони людей”, - додав міністр.
Окрім того, він розповів про проєкт “Українська рукописна книга”, який реалізується Українським культурним фондом та видавництвом “Горобець”. Ткаченко зазначив, що його метою є оцифрування стародруків та передрукування рукописних книг часів Київської Русі – України, а засновниця проєкту Ганна Горобець в його межах створила вже 8 книг: https://ukrmanuscript.com/
Таким чином із, на жаль, малодоступними рукописами зможе ознайомитися кожен охочий, зауважив Ткаченко.
“Ми від МКІП всебічно підтримуємо такі проєкти. Вкотре переконуюсь, що нашу націю не перемогти”, - наголосив міністр.
Як повідомлялося, у квітні Міністерство культури та інформаційної політики України спільно з Державним агентством України з питань мистецтв і мистецької освіти та партнерами поінформували про запуск проєкту Ukraine Now and Forever, який популяризуватиме українську культуру у світі.