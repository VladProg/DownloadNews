У мережі з’явився офіційний трейлер художнього фільму “Кривава нафта” про опір українців під час повномасштабного вторгнення російських загарбників.

Як передає Укрінформ, ролик оприлюднено на Ютуб-каналі режисера та сценариста фільму Джонні Київського.
“Кривава нафта” – фільм-антологія, який складається з 7 короткометражних новел.
Кожна новела - історія, заснована на реальних подіях, яка висвітлює окремий аспект війни: героїзм Збройних сил України, воєнні злочини російської федерації, трагедію дитини, сім’ю якої вбила росія, тощо.
Окрема увага у фільмі звертається на питання колаборації деяких іноземних політиків та бізнесменів із російським агресором. Багато хто йде на поступки через дешеву російську нафту, криваву нафту.

Прем’єра відбудеться у 2022 році. Одну із головних ролей зіграв актор Тарас Цимбалюк.
Саундрек до фільму “Ой у лузі червона калина” виконала фронтвумен гурту The HARDKISS Юлія Саніна.
Як повідомляв Укрінформ, 28 липня з нагоди Дня української державності був презентований англомовний фільм “Якби не українці”. Стрічка розповідає про українців, які змінювали історію держав та цивілізації.