У Львівській національній філармонії імені Мирослава Скорика з 19 травня до 4 червня триватиме Міжнародний фестиваль класичної музики «Віртуози».

Про це кореспонденту Укрінформу повідомила пресслужба Львівської філармонії.
«Свіжий ковток повітря у важкій реальності воєнного часу. Таким був задуманий 42-й Міжнародний фестиваль музичного мистецтва «Віртуози», мабуть, наймасштабніший із маратонів Львівської національної філармонії. Визнані скарби класичної музики щоразу звучать на межі весни та літа, а фестиваль тим самим декларує свої незмінні принципи: вірність українському, жагу до творення та безперервний пошук прекрасного», - зазначив директор Львівської національної філармонії, диригент Володимир Сивохіп.

Тема 42-го фестивалю «Віртуози» - «Музи не мовчать» пов’язана із непростим часом, у якому живе і бореться Україна. У фокусі фестивалю — молоді українські віртуози; імениті іноземні виконавці, музика від бароко до сучасного танго, а також, найголовніше, — українське музичне мистецтво.

У філармонії розповіли, що під час фестивалю пройде 15 концертів, виступлять 4 оркестри та 30 українських та іноземних солістів-віртуозів. Звучатиме класична музика на будь-який смак, відбуватимуться прямі трансляції подій для України та іноземних слухачів. Благодійні пожертви з онлайн-трансляцій буде спрямовано на підтримку музикантів, які залишаються в Україні.
Окрасою 42-го Міжнародного фестивалю музичного мистецтва “Віртуози” стане виставка “Перемога світла” знаного львівського митця Ігоря Кузьмака, що відкриється 19 травня. Понад двадцять картин прикрасять фоє філармонії, оспівуючи красу рідного краю, Карпат, Львова.
Як повідомляв Укрінформ, Міжнародний фестиваль класичної музики був започаткований Львівською філармонією у 1981 році і мав назву - «Віртуози країни», у 1990 році він отримав статус міжнародного та був перейменований на «Віртуози».
Фото: пресслужба Львівської національної філармонії