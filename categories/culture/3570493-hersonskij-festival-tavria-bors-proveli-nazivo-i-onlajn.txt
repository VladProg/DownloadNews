Херсонський фестиваль «Таврія – Борщ» цьогоріч провели онлайн, до нього долучилися не лише херсонці, які перебувають у різних регіонах країни і за кордоном, але й представники інших громад. А ще частина учасників варила борщі наживо на фестивалі у місті Кривий Ріг.

Про це у розмові з кореспондентом Укрінформу розповів директор Херсонського обласного центру народної творчості Володимир Капелюшник.
«Фестиваль відбувся наживо у місті Кривий Ріг. І досі триває у нас в онлайні – сьогодні останній день. Ми, так би мовити, збираємо борщі з усієї країни і за її межами», - розповів Капелюшник.
За його словами, у Кривому Розі фестиваль пройшов за підтримки місцевих громад, тепер у херсонського свята з’явилося ще більше шанувальників у сусідній області.
Відповідні фестивальні відео та фото оприлюднює у соцмережах Херсонський обласний центр народної творчості.

У Кривому Розі на спільному мистецько-кулінарному проєкті «Таврія-Борщ» Кривий Ріг – Херсон на відкритому вогню приготували десять казанів борщів за різноманітними рецептами.

Зазначається, що війна справила вплив на гастрономічні вподобання українців. Долучилася до фестивалю онлайн і учасниця з Миколаївщини, запропонувавши зелений борщ з рисом та рибною консервою, який приготували на вогнищі.
Серед учасників онлайн-фесту – громади Київщини. Зокрема, борщ з квасолею, сухими білими грибами представляє завідуюча Строківським сільським клубом Світлана Сахно. До смачного борщу ще додає мазанки з салом, хрусткі деруни, вінегрет, йдеться у повідомленні.

Підтримала на сторінці «Кавуни, розмови та підбори» фестиваль і херсонка Світлана Анедченко.
«Херсонський борщ із кабачками та помідорами - ознака того, що осінь вже тут, але літо не здає позицій! Іще по-літньому багатий на овочі, але вже по-осінньому гарячий. Борщ зварено за маминим рецептом, який вона перейняла у своєї мами, яка... І так далі… І ніяких лаврушок та лимонів! Це вам борщ, а не панське тоє теє»,- йдеться у повідомленні.
Зазначається, що, звісно, з часом деякі інгредієнти змінювалися, деякі зовсім вийшли з ужитку, як от буряковий квас. Але найголовніші цінності південно-українського борщу залишилися: буряк треба виварити до білого.
Алла Ругала, що представляє Мирненську територіальну громаду цього року (без своєї команди) зварила борщ з копченими грушами.
Як повідомляв Укрінформ, цьогоріч мешканців Херсонщини закликали долучитися онлайн до фестивалю «Таврія – Борщ».
У 2021 році на Херсонщині у селі Великі Копані (воно славилося найбільшим на півдні гуртовим овочевим ринком і тим, що місцевий люд масово вирощує овочі) на День борщу організували одразу два дійства: відкритий фестиваль народної творчості «Душа півдня» та мистецько-кулінарний фестиваль «Таврія-борщ». Останній проводився в області шостий рік поспіль, але вперше – у межах саме Дня борщу.
Український борщ внесли до Списку нематеріальної культурної спадщини ЮНЕСКО, що потребує негайної охорони.
Фото: Херсонського обласного центру народної творчості