мвс росії оголосило в розшук режисера-документаліста Віталія Манського, проти якого порушили справу про наклеп.

Як передає Укрінформ, про це повідомляє портал Медіазона.
Поліція порушила кримінальну справу про поширення наклепу в травневому інтерв'ю, яке Віталій Манський дав Ксенії Собчак. Тоді режисер говорив про розкрадання «щонайменше 85% бюджету» під час організації Московського міжнародного кінофестивалю.
За словами адвоката Павла Астахова, скаргу написали президент ММКФ Микита Михалков, режисер, актор, організатор патріотичного фестивалю «Золотий Витязь» Микола Бурляєв, а також іще один «заявник із регіонів». Астахов уточнив, що обвинувачення Манському поки ще не висунули. Собчак викликали на допит як свідка.
Зазначимо, що режисер Манський із сім'єю зараз мешкає в Латвії.
У згаданому інтерв'ю Манський заявив, що держава та регіони фінансують близько двохсот кінофестивалів у росії. Проте «реально існуючих» серед них, на його думку, не більше десяти. Як негативні приклади він згадав військово-патріотичний фестиваль «Волоколамський рубіж» та фестиваль спортивного кіно «Красногорський», а також ММКФ.
Віталій Манський - відомий режисер-документаліст, опозиційний громадський діяч, організатор найбільшого в росії щорічного міжнародного фестивалю документального кіно «Артдокфест» (навесні цього року було заявлено, що через переслідування він більше не проходитиме в рф).