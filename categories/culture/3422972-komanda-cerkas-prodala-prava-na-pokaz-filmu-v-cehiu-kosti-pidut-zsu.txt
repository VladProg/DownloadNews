Команда фільму «Черкаси» продала права на його телетрансляцію фільму в Чехію.

Як передає Укрінформ, про це повідомляє пресслужба Держкіно.
«За спільним рішенням виробника фільму, Держкіно та міжнародного дистриб’ютора FILM.UA Group уся сума контракту буде перерахована на підтримку Збройних сил України. А наші сусіди зможуть побачити, з чого розпочалася ця кривава загарбницька війна у 2014 році», - ідеться в повідомленні.
Водночас команда фільму закликає міжнародні медіа купувати українське кіно і цим підтримувати українську армію.
Як повідомлялося, воєнна драма «Черкаси» заснована на реальних подіях у Криму навесні 2014 року, коли однойменний морський тральщик, що був заблокований російськими військами в бухті озера Донузлав під час анексії Криму, три тижні чинив опір ворогу і став єдиним з 9-ти українських кораблів, що не спустив державний прапор.
Стрічка створювалась у співпраці з українськими військовими, деякі сцени фільмували під час навчань ВМС України. Замість тральщика «Черкаси», який Росія так і не повернула Україні, для зйомок було використано схожий за силуетом та розмірами буксир «Корець». Військовим консультантом фільму став Юрій Федаш, справжній командир тральщика «Черкаси».
Українська та міжнародна прем’єра фестивальної версії фільму відбулася 16 липня 2019 року на OIFF 2019, де він змагався у секції національних повнометражних фільмів. 15 жовтня відбулася міжнародна прем’єра фільму на WFF 2019, де він змагався у головному конкурсі.
Режисер стрічки – Тимур Ященко, автори сценарію – Тимур Ященко та Роберт Квільман, продюсери – Ірина Клименко та Марта Лотиш. Фільм створено в співпраці кінокомпаній "MKK ФІЛЬМ СЕРВІС" (Україна) та "Інтер медіа" (Польща) за підтримки Держкіно.