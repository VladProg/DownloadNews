Міністр культури та інформаційної політики Олександр Ткаченко закликає всіх долучатися до збору коштів з відновлення зруйнованої російськими загарбниками культурної спадщини України.

Про це Ткаченко написав у Фейсбуці, передає Укрінформ.
"Ми офіційно презентували платформу - проєкт «Збережіть українську культуру» для збору коштів на відновлення зруйнованої росіянами культурної спадщини України. З 24 лютого 2022 року 469 об'єктів культурної спадщини пошкодили або зруйнували війська рф. Збитки вже становлять сотні мільйонів гривень. Ми розробили зручний сайт, де є опис кожної культурної пам'ятки, яку зруйнували рашисти, масштаби пошкоджень та сума коштів, яка необхідна для її відновлення", - написав міністр.

Він зазначив, що до збору коштів може долучитись кожен, і важливий будь-який внесок. "Так само, як ми збираємо на дрони для армії, ми можемо збирати на збереження та відновлення нашої культурної спадщини після рашистської навали", - написав Ткаченко.
Всі кошти збираються на спеціальному рахунку, відкритому МКІП у Національному банку, та будуть спрямовані на охорону, евакуацію, захист і збереження культурних цінностей, підтримку діяльності закладів культури та мистецтва, що постраждали внаслідок бойових дій.
"Українська культура переживе всіх ворогів. Ми її зберігаємо, щоб передати наступним поколінням. Які так само завзято будуть її захищати та прославляти у світі, як сьогодні це робимо ми з вами", - відзначив міністр.
Як повідомлялося, Міністерство культури та інформаційної політики спільно з “Vodafone Україна» запустили проєкт зі збору коштів на відбудову культурних пам’яток, пошкоджених під час війни.