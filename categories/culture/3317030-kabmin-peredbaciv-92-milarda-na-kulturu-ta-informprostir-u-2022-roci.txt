На фінансування культури та інформаційного простору у проєкті державного бюджету на 2022 рік передбачено видатки в обсязі 9,2 млрд гривень.

Про це йдеться у пояснювальній записці до проєкту держбюджету-2022, опублікованому на сайті Верховної Ради, передає Укрінформ.
“Ці видатки визначені з урахуванням необхідності створення дієвих механізмів державної підтримки закладів культури для реалізації ними творчих проєктів через систему грантів, державної підтримки в організації та проведенні культурно-мистецьких заходів, створення нових україномовних постановок, проведення гастрольних заходів національними театрами з метою популяризації здобутків національної культури, відновлення збереження та увічнення національної пам’яті, державної підтримки національного кінематографа, надання підтримки виробництву, демонструванню і розповсюдженню національних фільмів в Україні та за кордоном”, - йдеться в пояснювальній записці.
Зокрема, у проєкті держбюджету на 2022 рік передбачено видатки на театри та художні колективи у розмірі 2 552 млн грн; на створення умов для розвитку особистості, підвищення культурного рівня та естетичного виховання громадян – 1 700,4 млн грн; на створення якісних інноваційних культурних проєктів – 703 млн грн; на підвищення престижу українського кіно - 671,1 млн грн; на "Велике будівництво" закладів загальнодержавного значення – 350,4 млн грн.
На "Велику реставрацію" пам’яток культурної спадщини передбачено 100 млн грн; на розкриття туристичного потенціалу України - 100 млн грн; на підтримку функціонування та розвитку суспільного телебачення і радіомовлення України – 1 871,3 млн грн; на заходи у сфері інформаційної безпеки, виявлення, реагування та протидії дезінформації й маніпулятивній інформації, деструктивній пропаганді – 168,5 млн гривень.
Як повідомлялося, Кабінет Міністрів на засіданні 15 вересня затвердив законопроєкт "Про Державний бюджет України на 2022 рік" та подав його до парламенту.
Того ж дня у Верховній Раді зареєстрували цей документ під номером 6000.