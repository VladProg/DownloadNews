Комітет Верховної Ради з питань гуманітарної та інформаційної політики розглянув питання щодо збереження та розвитку Національного центру Олександра Довженка.

Про це повідомила пресслужба Апарату Верховної Ради України, передає Укрінформ.
«9 серпня 2023 року Комітет Верховної Ради України з питань гуманітарної та інформаційної політики обговорив ситуацію, що склалась із Довженко-центром», - йдеться у повідомленні.
Зазначається, що тему щодо Національного центру Олександра Довженка комітет порушував вже декілька разів, і — послідовно обстоює збереження цілісності інституційної моделі центру.
«Станом на сьогодні рекомендації Комітету, викладені у Рішенні від 15 листопада 2022 року, не були взяті до уваги Державним агентством з питань кіно», - інформують у комітеті.
Повідомляється, що на засіданні 9 серпня комітет ще раз обговорював свої рекомендації.
Комітет рекомендує укласти контракт із переможницею останнього конкурсу на посаду керівника Довженко-центру і затвердити програми розвитку інституції.
Також обговорювалось питання належного фінансування підприємства на 2023 рік з урахуванням функцій збереження національної кіноспадщини та національних гарантій у галузі охорони культурної спадщини.
Також рекомендується закріплення за Національним центром Олександра Довженка функції державного фонду фільмів (тобто перетворення його з державного підприємства у заклад культури).
Керівниця Музею кіно ДП «Національний центр Олександра Довженка» Олена Гончарук акцентувала, що нині гострою проблемою кінофонду є його фінансування, що становить 5 млн грн на 2023 рік.
«Для нас зараз стоїть питання визнання нашого фінансового плану, інакше завтра ми просто закриємося, ми просто не зможемо вийти на роботу, бо нам не буде з чого платити заробітну плату», — сказала вона.
Своєю чергою голова комітету Микита Потураєв запевнив, що комітет готовий оперативно звернутися до уряду з листами щодо фінансування державного підприємства.
У парламентському комітеті запевняють, що тримають на контролі ситуацію із Довженко-центром та продовжать вивчення цього питання на найближчих засіданнях.
Як повідомляв Укрінформ, у серпні 2022 року Державне агентство з питань кіно видало наказ про реорганізацію Довженко-центру, згідно з яким фільми з колекції та майно Довженко-центру мають бути передані державній установі “Науковий центр кінематографії України”.
11 липня 2023 року Господарський суд Києва визнав незаконним наказ про реорганізацію фільмофонду Довженко-центр.
Фото: Громадське