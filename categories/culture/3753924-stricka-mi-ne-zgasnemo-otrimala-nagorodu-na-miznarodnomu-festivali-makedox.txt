Стрічка "Ми не згаснемо" української режисерки Аліси Коваленко отримала спеціальну відзнаку Onion Award на 14-му Міжнародному фестивалі документального кіно MakeDox.

Про це Державне агентство України з питань кіно повідомило у Фейсбуці, передає Укрінформ.
Як зазначається, "Ми не згаснемо" оповідає історію дорослішання підлітків на сході України на тлі війни та їх подорожі до вершин Гімалайських гір.
Попри похмуру реальність навколо, Андрій, Руслан, Ілля, Ліза і Лера мріють, шукають пригод, протестують і борються із сірістю та нудьгою. Поки світ навколо них занепадає, шахти закриваються, загроза ескалації війни зростає, вони не здаються й намагаються іти за покликом своїх мрій.
Стрічка створена за підтримки Держкіно, Польського кіноінституту та нідерландського фонду IDFA Bertha Fund — Classic Postproduction.
Оператори-постановники: Сергій Стеценко й Аліса Коваленко. Креативні продюсери: Стефан Сіоан й Аліса Коваленко. Продюсери: Валерій Калмиков, Яна Калмикова й Олексій Кобелєв.
Як повідомлялося, фестиваль MakeDox проводиться щорічно в столиці Північної Македонії – місті Скоп'є. Цьогоріч захід проходив із 17 по 24 серпня.
MakeDox є важливою платформою для презентації найцікавіших та інноваційних документальних фільмів, а також для сприяння обміну досвідом і створенню зв'язків між документалістами, кінематографічними професіоналами та глядачами.