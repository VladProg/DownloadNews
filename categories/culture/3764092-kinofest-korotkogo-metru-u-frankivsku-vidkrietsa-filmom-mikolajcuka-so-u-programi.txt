Івано-Франківський міжнародний фестиваль короткого метру 4:3 відкриє свою програму фільмом Івана Миколайчука «Така пізня, така тепла осінь».

Про це кореспондентові Укрінформу розповів засновник та програмний директор фестивалю Олександр Гойсан.

«Ми розпочнемо фестиваль фільмом Івана Миколайчука «Така пізня, така тепла осінь». Це буде перший показ і єдиний фільм Миколайчука у нашій ретроспективній програмі українського кіно», - зазначив Гойсан.
За його словами, цю програму фестиваль короткого метру 4:3 підготував у співпраці з Довженко-Центром та кіностудією імені Довженка. Окрім фільму Миколайчука, на фестивалі у цій програмі покажуть ще фільми «Ніагара», «Цвітіння кульбаби» і «Совість».
Загалом фестиваль отримав на конкурсну програму близько 800 фільмів. У міжнародній конкурсній програмі покажуть 10 стрічок, стільки ж - у національній.
«Не завжди цих 10 фільмів можна назбирати. В Україні дуже маленька кількість фільмів виробляється за рік у форматі «4:3». Цьогоріч їх було достатньо. До нас подали свої фільми 70-80 українських авторів. Багато подавали фільми, які не є у співвідношенні «4:3», і ми дискваліфікували такі подачі. Технічний відбір пройшли 25-30 фільмів, і з них ми відібрали десять», - зауважив Гойсан.
За його інформацією, Івано-Франківський фестиваль підтримав цьогоріч Польський інститут в Україні (Instytut Polski) і це вилилось у спеціальну програму анімаційного кіно «Анімація крізь кордон».
Серед цьогорічних цікавинок фесту Гойсан назвав міжнародну програму глядацького кіно, в яку увійшли 4 стрічки "з добрими і зрозумілими історіями", та програму моторошного кіно, яку обіцяють показати перед комендантською годиною. Здивувати своїх глядачів обіцяють і ретроспективою німецького режисера Яна Солдата під назвою «Побачення моєї мрії», в яку увійшли провокативні і специфічні роботи цього автора. Відтак тут запровадили вікове обмеження 18+.
Як повідомлялося, Івано-Франківський міжнародний фестиваль короткого метру 4:3 відкриють 28 вересня. Він включатиме не лише покази українського та міжнародного кіно, а й публічні дискусії та артист-токи від журі, учасників та запрошених гостей події. Конкурсні програми буде оцінювати професійне журі у складі Ольги Журби (режисерки та переможниці минулорічного Національного конкурсу), Алекса Малишенка (кіножурналіста і програмного директора кінофестивалю Миколайчук OPEN) та Марії Русінкевич (художниці, перформерки).
Вперше фестиваль короткого метру 4:3 було проведено у 2021 році. Торік у міжнародному конкурсі перемогла британська стрічка «Оператор».
«Така пізня, така тепла осінь» — український радянський художній фільм режисера Івана Миколайчука, відзнятий у 1981 році на Київській кіностудії ім. О.Довженка. Посідає 54-55-у позицію у списку 100 найкращих фільмів в історії українського кіно.
Фото з сайту galka.if.ua