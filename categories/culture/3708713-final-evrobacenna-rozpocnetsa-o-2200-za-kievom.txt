У суботу, 13 травня, о 22:00 розпочнеться фінал пісенного конкурсу "Євробачення-2023". Подія відбудеться в англійському Ліверпулі, який приймає конкурс.

Як передає Укрінформ, про це повідомляє Суспільне Культура.
Гранд-фінал – основна подія Євробачення. 26 країн-учасниць презентуватимуть свої номери, а за результатами голосування один з учасників стане переможцем конкурсу.
У фіналі буде представлена Україна: гурт TVORCHI з піснею Heart Of Steel автоматично потрапив до вирішальної частини конкурсу, не виступав у півфіналах. Окрім TVORCHI у фіналі буде ще кілька номерів від українських артистів.
Ексклюзивним транслятором пісенного конкурсу Євробачення в Україні є Суспільне Мовлення. Дивитися наживо фінал Євробачення-2023 можна буде на усіх платформах Суспільного: сайті Суспільне Культура; сайті Cуспільне Євробачення; телеканалі Суспільне Культура, а також слухати наживо на Радіо Промінь.
Початок трансляції фіналу Євробачення-2023 на Суспільному – о 21:50. До цього можна дивитися студію "ПередЄвроШоу" на телеканалі Суспільне Культура.
Також на Youtube-каналі Суспільне Євробачення можна стежити наживо за роботою коментатора Тимура Мірошніченка наживо, він відповідатиме на запитання глядачів.
Україна потрапила автоматично до фіналу Євробачення як переможець останнього конкурсу. TVORCHI з піснею Heart of Steel виступатимуть на сцені фіналу Євробачення-2023 під №19.
Як повідомляв Укрінформ, у різних районах Лондона у день фіналу Євробачення з'явиться синьо-жовте підсвітлення на знак підтримки України.