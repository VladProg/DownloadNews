Музична п’єса української композиторки Влади Купріянової зазвучить на міжнародному фестивалі у Великобританії International Composers Festival.

Про це повідомляє кореспондент Укрінформу.
«Хоча твір написала ще до повномасштабної російської агресії в Україні, але вийшло так, що п'єса для оркестру Dancing on glass ("Танці на склі") досить знакова. Вона, як провісник того, що нині відбувається у житті українців. Розбиті уламки доль, життів, надій. Та всупереч отим розбитим долям-уламкам, ми маємо силу духу і тіла, аби піднятися, боротися і затанцювати свій всеперемагаючий танець життя», - розповіла кореспонденту агентства учасниця міжнародного фестивалю композиторів Влада Купріянова, яку запросили на музичну подію у Великобританії.

За словами композиторки, її музична п’єса, яку 22 травня на міжнародному фестивалі композиторів зіграє британський оркестр у місті Бексгілл-он-Сі у графстві Східний Сассекс у Південно-Східній Англії, дуже коротка, всього три хвилини. Вона з ’являється як вихор і зникає. Композиторка сподівається, що те, що відбувається на українській землі, теж невдовзі закінчиться. І ми разом з усім світом згадуватимемо це все як страшний сон.
Влада Купріянова донедавна жила в Ізюмі, звідки під час російської агресії їй, разом з родиною, вдалося евакуюватися на Львівщину.


Раніше повідомлялось, що британський оркестр відмовився виконувати твори Чайковського через вторгнення Росії в Україну.
International Composers Festival – щорічний фестиваль, що збирає найвідоміших композиторів сучасності. Серед них – Джон Вільямс, що написав саундтреки до «Гаррі Поттера» та «Зоряних воєн», Том Хов, співавтор саундтреку до серіалу «Тед Лассо», за що був номінований на американську телевізійну нагороду Еммі.
Фото з відкритих джерел