Через численні удари по Одесі, яких завдає армія РФ, в археологічному музеї частково обвалилася стеля.

Про це у Фейсбуці повідомили в Одеському археологічному музеї, передає Укрінформ.
«Країна агресор продовжує знищувати нашу культурну спадщину. Внаслідок тривалих обстрілів на стелі музею утворились тріщини, конструкція не витримала і частково обвалилася», - йдеться у повідомленні.

Раніше музейники повідомляли, що внаслідок обстрілу середмістя Одеси у ніч проти 20 липня в установі було вибито вікна.

Одеський археологічний музей НАН України - найстаріший в Україні археологічний музей, входить до складу Південного наукового центру НАН України та МОН України. Він був заснований у 1825 році як Одеський міський музей старожитностей.
Основний фонд музею являє собою найбільшу колекцію джерел по давній історії Північного Причорномор’я, він налічує понад 170 тисяч археологічних джерел давньої історії Півдня України від кам'яної доби до Середньовіччя, в тому числі 55 тисяч монет. Тут зберігається єдина в Україні колекція пам'яток Стародавнього Єгипту.
Як повідомляв Укрінформ, унаслідок обстрілу Одеси в ніч проти 23 липня в місті пошкоджені Будинок учених та Спасо-Преображенський собор.