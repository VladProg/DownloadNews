Заклади культури, пошкоджені внаслідок бойових дій, потребують негайної консервації на зимовий період, тому Міністерство культури та інформаційної політики розпочало оцінку потреб.

Про це повідомила заступниця міністра культури та інформаційної політики Галина Григоренко під час брифінгу в Медіацентрі Україна — Укрінформ.
"Якщо перед зимою ми не законсервуємо зруйновані об'єкти, то відновлювати їх стане складніше, а подекуди й неможливо. Це стосується закладів культури, які стоять із вибитими шибками або без даху. Тому ми зараз збираємо потреби наших закладів зі всієї України - де вставити ОСБ-плити, де двері, кому надати укриттєві матеріали. По кожному об'єкту ведеться окрема робота", - сказала вона
Григоренко підкреслила, що станом на сьогодні постала потреба закрити 80 тис. кв. м вікон - не склом, а принаймні ОСБ-плитами. Водночас вона зазначила, що ці цифри було озвучено міжнародним партнерам, і міністрество розраховує не лише на фінансування, а й на допомогу матеріалами. За її словами, окрім ОСБ-плит та пакувальних матеріалів, необхідні електрогенератори, тому що ворог поцілює в критичну інфраструктуру для унеможливлення опалення або електропостачання.
"Музейні та бібліотечні фонди, а також цінні декорації й музичні інструменти, що перебувають на балансі культурних закладів, не переживуть низьких температур", - сказала вона.
Заступниця міністра зауважила, що від негоди найперше закриватимуть об'єкти культури прифронтової зони, зокрема, у Донецькій та Луганській області, де у "певних громадах руйнування доходять до 50 % базової мережі".
За її словами другим пріоритетом стане Центральна та Західна Україна, де культурна інфраструктура потребує переважно генераторів на зимовий період.
Під час брифінгу повідомлялося, що в Україні пошкоджено більше 900 об'єктів культури, понад 500 з них - пам'ятки архітектури. Деякі заклади переміщено з окупованих територій, зокрема, Херсонський драматичний театр наразі працює в Києві на базі театру ім. Лесі Українки, Луганський український музично-драматичний театр продовжує діяльність у Сумах, а Донецький драмтеатр - в Ужгороді. Водночас Луганська філармонія продовжує працювати на базі Будинку органної та камерної музики у Львові.
Як повідомляв Укрінформ, понад 70% українських діячів культури продовжують займатись своєю професійною діяльністю попри війну.