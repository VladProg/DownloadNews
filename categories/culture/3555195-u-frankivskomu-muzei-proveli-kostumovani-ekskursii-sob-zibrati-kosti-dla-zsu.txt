В Івано-Франківському обласному Музеї визвольної боротьби імені Степана Бандери вперше провели костюмовані екскурсії, щоб зібрати кошти для ЗСУ. Допомогу направлять у підрозділи, в яких служать нині працівники музею.

Про це кореспондентові Укрінформу перед екскурсіями в Музеї визвольної боротьби розповів його директор, історик Ярослав Коретчук.

«Сьогодні на передовій Україну боронять п’ять працівників нашого музею. Вони служать в різних підрозділах – і в артилерійських, і авіаційних, і механізованих частинах. У них є різні потреби, і щоб зібрати кошти, ми вирішили провести захід, в рамках якого є костюмовані екскурсії. Тобто в кожному залі буде вести розповідь екскурсовод як свідок, очевидець чи учасник тих подій, і буде одягнутий відповідно до тієї епохи й тих подій, щоб було цікаво і змістовно. Такий варіант ми робимо вперше», - розповідає Коретчук.
Він зауважив, що військовим нині потрібні дощовики, генератори та квадрокоптери.

Як передає Укрінформ, одну із костюмованих екскурсій провела науковий співробітник обласного Музею визвольної боротьби Марія Долішня. Вона розповідала про життя Провідника ОУН від імені його редакторки та друкарки.
«Я сьогодні – Осипа Демчук, редакторка, друкарка Степана Бандери. Осипа Демчук для мене була незнайомою особистістю, але я послухала інтерв’ю, записане з нею 1984 року, і взяла його за основу, щоб відтворити цю особистість. Одяг підказали колеги», - зізнається Долішня.
Ще одну екскурсію в музеї провів науковець Петро Гандзюк. Він розповів про історію визвольної боротьби від Першої світової війни до 1939 року від імені хорунжого Січових Стрільців Миколи Саєвича (командував сотнею УСС - ред.). У третій залі про репресії українців на початку 40-х років розповіли від імені жінки, яка зазнала арешту і була розстріляна представниками радянської влади. Її образ науковці відтворили у вишиванці.

Костюмовані екскурсії провели в рамках благодійного проєкту «Нескорені». Він передбачає ще історичну лекцію про українську звитягу та показ фільму «Позивний «Бандерас». Після нього тут проведуть аукціон. Один із його лотів – вода з криниці, з якої свого часу пив воду Степан Бандера.
«Це вода зі Старого Угринова, де народився Бандера. Колодязь цей зберігся. Ми набрали в ній воду, щоб виставити її на аукціоні під гаслом «Вода Бандерівська – знижує кислотність і піднімає національну свідомість», - додав Коретчук.

Нині на території Музею визвольної боротьби імені Степана Бандери відкрили фотозону, де можна приміряти однострої того часу, та оглянути зброю різних історичних періодів. Також тут можна придбати історичні книжки, листівки та сувеніри. Завершити день в музеї пропонують біля ватри, де співатимуть повстанські пісні.
Степан Андрійович Бандера - український політичний діяч, один із радикальних та чільних ідеологів і теоретиків українського націоналістичного руху XX століття, після розколу Організації українських націоналістів - голова Проводу ОУН-Б. У 2010 році йому посмертно присвоєне звання Герой України.
Фото: Ірина Дружук, Укрінформ