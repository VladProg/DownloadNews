Міністр культури та інформаційної політики Олександр Ткаченко розраховує, що необхідні зміни до документів щодо запровадження нової номінації Національної премії імені Тараса Шевченка "За внесок у перемогу" будуть внесені до 22 травня.

Про це він сказав у ефірі телемарафону, передає кореспондент Укрінформу.
"Коли була зустріч у Президента в день народження Тараса Шевченка, виникло питання до керівника комітету Юрія Макарова стосовно того, чому не враховувалися у тому числі прем'єри, наприклад, в одній із номінацій, у якій немає переможців, - театральній? Щонайменше 50 було прем'єр! Подалися двоє. Премія не вручена. Коли постало це питання, голова комітету сказав, що про це не подумали і не врахували. Тому у мене питання до членів комітету: ...чи варто було б хоча б задуматись про ту величезну кількість творів, яка була створена митцями під час війни?", - наголосив Ткаченко.
Він зауважив, що митці під час війни продовжують працювати, з'являються нові твори, які варто відзначити.
"Під час розмови Юрій Макаров підтримав ідею створення додаткової номінації для творів, які виникли під час війни, по основних категоріях, відповідні мають бути внесені зміни в положення (про Національну премію України імені Тараса Шевченка - ред.). Думаю, ми встигнемо це зробити", - зауважив міністр.
Ткаченко додав, що МКІП у цій ситуації бере участь в обговоренні змін.
Водночас він наголосив, що зміни мають бути справедливими і відповідати викликам часу.
Як повідомляв Укрінформ, список переможців Національної премії України імені Тараса Шевченка не опублікували на сайті Офісу Президента 9 березня у зв’язку із запровадженням додаткових номінацій премії для митців на час воєнного стану «За внесок у перемогу».
11 березня Комітет з Національної премії України ім. Т.Шевченка обрав переможців у номінаціях: “Література”, “Публіцистика, журналістика”, “Літературознавство і мистецтвознавство”, “Музичне мистецтво” та “Кіномистецтво”.
Планується, що вручення премії відбудеться 22 травня.