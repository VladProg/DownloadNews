Традиція орнаментального розпису Барської кераміки увійшла до переліку елементів нематеріальної культурної спадщини Вінниччини.

Про це кореспондентові Укрінформу повідомив директор Громадської організації «Народний музей Барської кераміки» Роман Григор’єв.
«Можна сказати, що Барська кераміка пережила своєрідне друге народження, адже обласна експертна рада з питань нематеріальної культурної спадщини (НКС) офіційно внесла «Традицію орнаментального розпису Барської кераміки» Переліку елементів нематеріальної культурної спадщини Вінниччини. Це рішення члени Ради прийняли одноголосно», - повідомив Григор'єв.
За його словами, ініціаторами визнання Барської кераміки елементів нематеріальної культурної спадщини виступив «Народний музей Барської кераміки», його очільники підготували належну облікову документацію.
Барська кераміка – це унікальний стиль гончарства, вироблений місцевими гончарами у XVІI-XIХ століттях. Його особливістю є оформлення виробів: біле тло з обов’язковим художнім елементом – зозулею на калині. Барська кераміка прирівнювалася за художньою значимістю до бубнівської та крищинецької. Але у ХХ столітті під час голодоморів, війн та репресій ці традицію та техніку було втрачено.
У 2019 році в області стартував проєкт з відродження Барської кераміки.
Як повідомлялось, нематеріальна культурна спадщина – це усна народна творчість, традиції, звичаї, свята, обряди, народна виконавська майстерність, традиційні ремесла, знання, навички та світогляд народу, що передаються від покоління до покоління, постійно відтворюються спільнотами та формують у них почуття самобутності та наступності, сприяючи таким чином повазі до культурного розмаїття і творчості людини. До Вінницького обласного переліку нематеріальної культурної спадщини входять 40 самобутніх елементів, п'ять із з яких презентують культуру Вінниччини в Національному переліку.
Фото: Барська міська рада