У столиці 20 травня, на роковини виходу українських військових з "Азовсталі", відбулася театральна вистава «Азовсталь. Голоси».

Як передає кореспондент Укрінформу, на заході були присутні представники міністерств, пілоти гелікоптерів, які здійснювали польоти з доставлення вантажу та евакуації поранених з "Азовсталі", захисники "Азовсталі", котрі повернулися з полону, матері військових, які досі перебувають у полоні.






Вистава «Азовсталь. Голоси» / Фото: Павло Багмут, Укрінформ































"Я би хотіла зазначити про важливість сьогодні культурних проєктів, які підсилюють дипломатію. За кордоном люди втомлюються від інформації про війну, я маю на увазі, не політиків, але ми знайшли спосіб інформувати їх через інші інструменти- культурні соціальні проєкти: театри, шоу, звані вечори. Тому, в минулому році в мене виникла ідея створити такий театральний перформенс, я бачила запит у світі на інформацію про мужність та силу героїв Азовсталі. Втілення ідеї зайнялася ціла команда проєкту «Азовсталь.Голоси» на чолі з режисеркою Валерією Дємченко. Ми розуміли, що тоді і зараз потрібно нагадувати світу про всіх наших полонених", - сказала в коментарі Укрінформу автор ідеї, співзасновниця ГО «Інститут культури України» Марина Соботюк.
Вона зазначила, що громадська організація «Інститут культури України» торік сприяла показу театру «Азовсталь. Голоси» перед іноземцями в Більбао (Іспанія), в Празі та для представників ООН в Женеві.
"Азовсталь.Голоси" - історія про захисників, які 86 днів стримували російський напад в Маріуполі. Рік тому вони прикували увагу всього світу до подій на "Азовсталі", а сьогодні за допомогою театральної вистави актори говорять "голосами" тих, хто зараз за себе сказати не може.





Як повідомлялося, родичі захисників "Азовсталі" наполягають на закріпленні в законодавстві України статусу військовослужбовців, звільнених з полону, аби сформувати культуру поводження з військовополоненими та порядок їхньої реабілітації.
За рік до України вдалося повернути близько 500 захисників "Азовсталі", ще близько 2 000 досі перебувають у російському полоні.