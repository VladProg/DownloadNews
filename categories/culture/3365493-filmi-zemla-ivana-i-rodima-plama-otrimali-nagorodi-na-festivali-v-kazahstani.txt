Українські фільми "Земля Івана" та "Родима пляма" отримали нагороди IX Міжнародного кінофестивалю студентських та дебютних фільмів "Бастау" в Казахстані.

Як передає Укрінформ, про це повідомляє пресслужба Держкіно.
"Створена за підтримки Держкіно документальна стрічка "Земля Івана" режисера Андрія Лисецького отримала нагороду IX Міжнародного кінофестивалю студентських та дебютних фільмів "Бастау" в Казахстані. Картину визнано Найкращим неігровим фільмом у документальній секції кінофестивалю...Також серед переможців "Бастау" – ще один український фільм: стрічка "Родима пляма" Марії Шевченко отримала нагороду як Найкращий короткометражний неігровий фільм", - йдеться у повідомленні.


Зазначається, що "Земля Івана" – дебютна стрічка у режисерській творчості Андрія Лисецького. У фільмі йдеться про художника-самоука Івана Приходька, який на собі доводить, що гармонія з природою приносить душевний спокій та щастя. Стрічку створено кінокомпанією "Магіка-фільм" за підтримки Державного агентства України з питань кіно.



У стрічці "Родима пляма" режисерка документує свою подорож до окупованого Криму в пошуках критично важливих відповідей: чи може її важкохвора мама мати більш стерпне життя і як цього досягти? Як досягти близькості, коли викривлена свідомість? Фільм створено Лабораторією з кіновиробництва для молодих митців INDIE LAB.

Як зазначають у Держкіно, місією кінофестивалю "Бастау" (у перекладі з казахської – "початок") організатори бачать співпрацю між кінематографістами Європи та Азії, підтримку та просування їхніх робіт, підвищення інтересу до створення кінофільмів різних жанрів. Гасло фестивалю, що проходить в Алмати – "Кіно нового покоління". "Бастау" ставить на меті об'єднати молодих кінематографістів та дослідників, які засобами кіномови унаочнюють цінності культур в усій їхній унікальності та різноманітті.
Як повідомлялося, короткометражний фільм Олександра Стеколенка «Поміж тіней» отримав головний приз професійного журі 6-го кінофестивалю Ukraina Festiwal Filmowy у Варшаві.
Фото: usfa.gov.ua