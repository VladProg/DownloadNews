Укрпошта випустить марку, присвячену переможцю музичного конкурсу «Євробачення-2022» - українському гурту Kalush Orchestra.

Як передає Укрінформ, про це генеральний директор акціонерного товариства «Укрпошта» Ігор Смілянський повідомив у Телеграмі.
«Ми вітаємо Kalush з перемогою на Євробаченні. Ви круті! Укрпошта випускає марки згідно з рішенням Художньої ради. Але я думаю, в мене буде достатньо аргументів як у голови Ради погодити та пришвидшити випуск марки, присвячений нашим переможцям. Так, як ми це зробили з Русланою та Джамалою», - написав він.
Смілянський додав, що дизайн марки буде погоджений окремо, після узгодження з Євробаченням. «Якщо бажаємо йти в Європу, треба поважати права інтелектуальної власності», - наголосив він.
Гендиректор АТ «Укрпошта» представив один із варіантів майбутньої марки та нагадав, що в додатку «Дія», на сторінці товариства у Фейсбуці та в його особистому телеграм-каналі триває голосування за марку, яка буде наступною маркою України.

«Поки є безперечний лідер, але ще є 5 днів для визначення. А Kalush піде поза конкурсом», - наголосив він.
Як повідомляв Укрінформ, український гурт Kalush Orchestra переміг у фіналі »Євробачення-2022». Це третя за рахунком перемога України у цьому конкурсі за весь час - після Руслани у 2004 році та Джамали у 2016-му.