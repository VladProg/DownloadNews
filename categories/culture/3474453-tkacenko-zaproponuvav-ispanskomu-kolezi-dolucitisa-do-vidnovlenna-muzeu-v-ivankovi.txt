Міністр культури та інформаційної політики України Олександр Ткаченко обговорив з іспанським колегою питання відновлення українських пам’яток, зокрема, музею в Іванкові, де зберігалися роботи Марії Примаченко.

Як передає Укрінформ, про це Ткаченко написав увечері 3 травня у Телеграмі.
«Наш культурно-дипломатичний фронт не зупиняється. Щойно закінчив плідну бесіду з міністром культури та спорту Іспанії Мікелем Ісетою. Сьогодні обговорили та погодили план дій з нашим іспанським партнером по наступних напрямках: збереження та відновлення зруйнованих російськими загарбниками об'єктів культурної спадщини України. Їх вже, на превеликий жаль, більше 250. Запропонував міністру долучитись до відновлення історико-краєзнавчого музею в Іванкові, де зберігались роботи нашої Марії Приймаченко, або до інших знищених культурних пам’яток. Також запропонував долучитися до нашого, зупиненого війною, проекту Великої реставрації на території, де зараз безпечно», - написав Ткаченко.
Міністр додав, що підтримка українських незалежних видавництв, письменників та митців через Український культурний фонд та Український інститут книги, які залишились в Україні, - другий блок співпраці.
Також він подякував Мікелю Ісеті за підтримку, яка надається українським митцям за кордоном, і зауважив, що ті, хто залишився в Україні, потребують не меншої допомоги. Тож домовились про співпрацю у напрямку видання українських книг, особливо дитячих, з допомогою іспанських партнерів.
Як повідомляв Укрінформ, за словами Олександра Ткаченка, коригувати реставрацію об'єктів інфраструктури, зокрема, пам'яток культури, буде після війни спеціально створена Рада з питань відновлення України.