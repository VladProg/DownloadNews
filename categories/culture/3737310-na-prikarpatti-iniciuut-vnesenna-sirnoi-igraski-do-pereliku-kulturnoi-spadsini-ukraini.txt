На Прикарпатті ініціюють внесення сирної іграшки до національного переліку культурної спадщини України.

Про це кореспонденту Укрінформу повідомила завідувачка відділу фольклору і етнографії Навчально-методичного центру культури та туризму Прикарпаття Стефанія Капустинська.
«Ми монтуємо фільм, готуємо облікову картку для того, щоб внести традиційне виготовлення сирної іграшки до національного переліку культурної спадщини України», - сказала Капустинська.

За її словами, найбільш популярною сирна іграшка є у селі Брустури. Також її виготовляють в інших карпатських селах - Верховинського, Косівського, Коломийського районів.
«У Брустурах майже у кожній хаті виготовляють сирну іграшку. Хтось робить великі коники і торти до 18-20 кг, а хтось робить маленькі коники, але вони обов’язково є у пошанівці на Великдень, коли жінки його вкладають його у пасківник для освячення. Ця традиція у них передається від покоління до покоління», - запевняє Капустинська.
Тамтешні майстрині пригадують, що серед перших майстринь сирної іграшки на початку 19 століття була Юстина Якіб’юк. Вона робила сирні коники, щоб підтримати свою родину, в якій виховували 12 дітей. Нині сирну іграшку представляють чимало майстринь, серед них - заслужений майстер народної творчості Марія Петрів. Вона проводить численні майстер-класи з виготовлення сирних іграшок для дітей та дорослих. Марія Петрів однією з перших підтримала ініціативу щодо внесення сирної іграшки до Нацпереліку культурної спадщини.
Раніше сирну іграшку робили з овечого молока. Тепер використовують коров’яче. Спочатку з нього роблять сир, потім кидають його в окріп. Коли сир стає м’яким та тягучим, роблять з нього іграшки, які закріплюють у холодній сировиці (міцний розчин солі - ред).
«Цей сир надзвичайно смачний і у сировиці може довго зберігатись. Тішимось, що ми маємо такий гарний елемент, будемо просити експертну раду включити сирну іграшку до національного переліку культурної спадщини», - підсумувала Капустинська.
Як повідомлялося, 12 липня до Національного переліку нематеріальної культурної спадщини України увійшли традиційні жіночі прикраси із бісеру на Прикарпатті, традиція гуцульського художнього дерево різьблення та традиційний обряд Маланка із села Белелуя Івано-Франківської області. Також цей перелік доповнили традиційне ремесло бджільництва у Сватівському районі Луганської області та традиція і технологія вишивки жіночої сорочки на Гадяччині.