В одній із лікарень Полтави музиканти обласної філармонії виступили із концертом для поранених українських військових.


Про це повідомили у пресслужбі Полтавської обласної військової адміністрації, передає Укрінформ.
«В одному з медзакладів Полтави музиканти обласної філармонії грають для поранених бійців. Музика воїнів заспокоює, дозволяє на хвилинку відволіктися», - розповів начальник Полтавської обласної військової адміністрації Дмитро Лунін.
Для артистів дарувати емоції військовослужбовцям - це власний внесок у боротьбу з із російським загарбником.
«На жаль, не всі можуть послухати музику. Багато отримали контузії, а тому їм просто фізично важко сприймати мелодії. У більшості бійців, які перебувають на лікуванні, морально-психологічний стан задовільний. Звісно, є пацієнти, яким важко, проте насамперед через фізичний стан, а не психологічний. З усіма спілкується психолог. Колектив закладу підтримує бійців», – розповів офіцер командування з морально-психологічної підтримки особового складу Олександр.
Для воїнів виступив квартет камерного оркестру Полтавської обласної філармонії, артисти висловили повагу і вдячність захисникам.

24 лютого президент рф володимир путін розпочав повномасштабне вторгнення в Україну. Російські війська обстрілюють та знищують об'єкти інфраструктури, проводять масовані обстріли житлових районів українських міст та сіл із використанням артилерії, реактивних систем залпового вогню та балістичних ракет.