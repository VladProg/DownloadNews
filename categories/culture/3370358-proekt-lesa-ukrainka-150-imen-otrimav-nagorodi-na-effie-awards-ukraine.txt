Проєкт «Леся Українка: 150 імен» здобув нагороди в трьох номінаціях Effie Awards Ukraine.

Як передає Укрінформ, про це повідомив міністр культури та інформаційної політики Олександр Ткаченко в Телеграмі.
"Масштабний державний захід, який готував МКІП спільно з Держмистецтв та агенцією Postmen журі визначили найкращим в категоріях «Культура та Мистецтво» (золото), «Крос-медійний сторітелінг» (срібло) та «Ребрендинг» (золото). Як зазначили в премії, проєкт «Леся Українка: 150 імен» – став головною культурною подією року. І це не може не радувати, адже йдеться саме про державний захід. Це доводить, що ми рухаємося в правильному напрямку і знаходимо потрібні інструменти аби популяризувати культуру в сучасний спосіб", - написав Ткаченко.
За його словами, переосмислення ключових постатей українського мистецтва і можливість подивитися на їх творчість з іншого боку – одна із цілей МКІП, що трансформувалась у такий чудовий проєкт. "Будемо й надалі тримати високу планку. Тому чекайте нових проєктів у 2022-му", - додав міністр.
Effie Awards Ukraine – щорічна найавторитетніша нагорода в галузі маркетингових комунікацій в Україні. За підсумками Effie Awards Ukraine визначаються національні рейтинги ефективності комунікаційних, медіаагентств та рекламно-комунікаційних холдингів, а також імена найефективніших рекламодавців та брендів України. Також всі результати Effie Awards Ukraine включаються в міжнародні рейтинги Effie Index, рейтинг найефективніших компаній та брендів у всьому світі та в міжнародну базу кейсів Effie Case.