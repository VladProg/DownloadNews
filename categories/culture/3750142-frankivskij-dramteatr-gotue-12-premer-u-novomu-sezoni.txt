Франківський драмтеатр відтепер розпочинатиме свої сезони у день народження Івана Франка. Новий сезон подарує глядачам 12 прем’єр.

Про це на пресконференції повідомив генеральний директор, керівник драмтеатру Ростислав Держипільський, передає кореспондент Укрінформу.
«Ми розпочинаємо наш сезон 27 серпня. Це буде наша традиція і родзинка. Спробуємо розпочинати наші сезони в день народження Івана Франка, патрона нашого міста та театру», - зазначив Держипільський.
За його словами, у наступному сезоні драмтеатр продовжить знайомити своїх глядачів з шедеврами світової літератури. Новий театральний сезон відкриє прем’єра вистави «Підступність і кохання», над якою вже працює в Івано-Франківську режисер Національного академічного драматичного театру імені Франка Іван Уривський.
«Це дуже відповідально відкривати сезон. Зазвичай в Україні сезони відкривають комедіями або масовими виставами, а тут – серйозна п’єса, вона у жанрі «трагедія» у Шиллера … Ми - в процесі, зараз паралельно йде репетиція. Я з цією п’єсою починав працювати. Вистава тоді не вийшла. Радий, що є шанс пірнути у світ Шиллера саме в цьому театрі», - сказав Уривський.
Загалом, за словами Держипільського, новий сезон Франківського драмтеатру подарує глядачам 12 прем’єр. Над ними працюватимуть не лише українські режисери, а й творці з європейських країн. Режисер з Литви Йокубас Бразіс вже працює в Івано-Франківську над історією з Франції, коли вона була окупована під час Другої світової війни. Режисер зазначив, що повітряні тривоги, які він чує в Україні, стали причиною не лише його поганого сну, а й наштовхнули на зміни у майбутній виставі.
Режисер з Кишинева Міхай Тарна покаже в Івано-Франківську виставу «Дон Кіхот». Він вважає, що в романі можна знайти все – і кохання, і трагедію. На українській сцені, за його словами, «Дон Кіхот» має бути виключно українським.
У Словенії режисер Томі Янежич працює на 12-ма історіями, одну з яких обіцяє привезти на сцену Франківського драмтеатру.
Наприкінці театрального сезону в Івано-Франківську обіцяють започаткувати Шекспірівський фестиваль. Тоді ж на сцені планують вперше показати виставу «Макбет» у постановці польської режисерки Майї Клечевської. Вона переконана, що ця вистава буде пророчою, бо продемонструє, як влада тиранії завершує своє існування падінням та прокльонами.
Держипільський називає новий сезон Франківського драмтеатру міжнародним і теж обіцяє прем’єрний показ вистави «Кайдашева сім’я» з Ірмою Вітовською у головній ролі.
Як повідомлялося, у травні в Івано-Франківському драмтеатрі показали виставу «Дзяди» за поемою Адама Міцкевича. Її поставила польська режисерка Майя Клечевська.
Раніше Франківський драмтеатр скасував усі вистави за творами російських письменників.