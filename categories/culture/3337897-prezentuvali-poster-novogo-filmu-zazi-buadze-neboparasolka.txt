Офіційний український постер нового фільму режисера Зази Буадзе "Небо-парасолька " презентував продюсерський центр ІнсайтМедіа.

Як передає Укрінформ, про це повідомляє пресслужба Держкіно.
«Трагікомедія розповідає історію непростих взаємин італійського юнака Мікеле та його карпатського дідуся Михайла. Головні ролі в картині виконали Сімоне Коста та Богдан Бенюк. У прокат стрічка вийде у 2022 році», - йдеться у повідомленні.

За сюжетом, Мікеле їде до занедбаного карпатського села, де живе його дід, колишній клоун "Буба", щоб розвіяти попіл своєї матері. Складні на початку взаємини Михайла і Мікеле супроводжуються низкою дивних подій, які перетворюють серйозні речі у трагікомедію і назавжди об’єднують їхні, колись розділені, долі.
Окрім Сімоне Кости та Богдана Бенюка, ролі у фільмі виконали Ірина Бенюк, Олекса Городенко, Мауро Чіпріані. Зйомки відбувалися у селі Верховина Івано-Франківської області, у Києві та в італійській Генуї.
Автори сценарію - Заза Буадзе, Григоріс Карантінакіс. Оператор-постановник - Олександр Земляний. Художник-постановник - Ігор Філіппов. Композитори - Роман Григорів та Ілля Разумейко. Продюсери - Володимир Філіппов, Андрій Суярко, Алла Овсяннікова, Олександр Коваленко, Ольга Козаревська, Мілош Шмідмаєр, Павел Шмідмаєр, Сергій Паскару, Фабіо Канепа.
Як повідомляється, фільм спільного виробництва України, Італії, Чехії та Румунії створено за підтримки Державного агентства України з питань кіно. Кінотеатральний прокат стрічки заплановано на 2022 рік.