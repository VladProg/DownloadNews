У Рівненському обласному краєзнавчому музеї відбулося відкриття виставки «Зруйнована, але не знищена…» (Грецька культурна спадщина з фондів Маріупольського краєзнавчого музею).

Як передає Укрінформ, про це у Телеграмі повідомляє управління культури і туризму Рівненської ОДА.
«У експозиційній залі Рівненського обласного краєзнавчого музею відбулося відкриття виставки «Зруйнована, але не знищена…» (Грецька культурна спадщина з фондів Маріупольського краєзнавчого музею)», - йдеться у повідомленні.

Фото: Управління культури і туризму Рівненської ОДА

Як зазначається, цей проєкт став продовженням роботи донецьких музейників із висвітлення подій сучасної російсько-української війни, її трагічних та героїчних сторінок, вшанування полеглих героїв. Через обстріли Маріуполя будинок музею знищила пожежа. Але співробітники краєзнавчого музею ще до повномасштабного вторгнення Росії в Україну оцифрували частину музейної колекції, яка стала основою для створення виставки.
Підкреслюється, що ідея її організації належить Маріупольському краєзнавчому музею та Грецькому культурному фонду (Одеса). Виставка створена під патронатом Департаменту громадсько-культурного розвитку Маріупольської міської ради при фінансуванні Грецького культурного фонду.
Як інформують в управлінні культури і туризму Рівненської ОДА, мета виставки - привернути увагу до руйнування та знищення російським агресором культурної спадщини України, розповісти про руйнацію окупантами маріупольських музеїв, показати унікальність та різноманітність музейної колекції, її тісний зв'язок та значення для загальносвітової культури. Виставка експонується за сприяння місцевого Центру підтримки переселенців «Я — Маріуполь».