«Євангеліє» XVII століття перевели в елетронний формат у Рівненському обласному краєзнавчому музеї.

Про це кореспонденту Укрінформу повідомила завідувачка сектором впровадження цифрових технологій музею Ольга Морозова.

«Це перше друковане «Євангеліє», що вийшло на теренах сучасної України. Видане воно у Львові у 1636 році, на замовлення Львівського братства. Друкар – Михайло Сльозка. У книзі багато ілюстрацій, ошатний титульний аркуш. Гравюри чотирьох Євангелістів відтиснуті з дощок, зроблених майстрами з кола знаного друкаря і видавця XVII століття Памви Беринди, а, можливо, і ним самим. Все це ми оцифрували й відтепер переглянути давнє «Євангеліє» можна на сайті музею», - розповіла Морозова.

За її словами, нині в Рівненському обласному краєзнавчому музеї зберігається понад 100 стародруків, датованих до 1800 року. Це розкішні фоліанти, що мають 300-800 сторінок. Їх поступово переводять у цифровий формат.

Як повідомляв Укрінформ, на сайті Рівненського обласного краєзнавчого музею вже можна «погортати» Острозьку Біблію 1581 року, Євангелії 1608 року, Почаївські Євангелї XVIII століття, книгу церковний пісень Октоїх Дерманський, який побачив світ у 1604 році, Місяцеслов XIX століття, перший стародрук, виданий у 1734 році в Почаєві.
У фондах Рівненського обласного краєзнавчого музею налічується майже 300 тис експонатів, з них понад 20 тис. представлені в залах постійних експозицій та на виставках. Серед оригінальних експонатів - гербарії рідкісних рослин Рівненщини, скарби давньоруських срібних прикрас ХІІ – ХІІІ ст, твори волинського іконопису, колекція стародруків, предмети козацької доби, біломармурові роботи відомого польсько – італійського скульптора Сосновського, колекції монет, холодної та вогнепальної зброї.
Фото: Рівненський обласний краєзнавчий музей