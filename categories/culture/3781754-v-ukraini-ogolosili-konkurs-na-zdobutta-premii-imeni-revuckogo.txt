Державне агентство України з питань мистецтв та мистецької освіти оголосило конкурс на здобуття премії імені Лева Ревуцького у 2024 році для молодих композиторів та виконавців.

Як передає Укрінформ, про це повідомляє Міністерство культури та інформаційної політики.
Щороку присуджується лише одна премія у розмірі 20 тисяч гривень за напрямами: композиторська творчість та концертно-виконавське мистецтво.
На здобуття премії за напрямом "композиторська творчість" висуваються завершені музичні твори у жанрі академічного музичного мистецтва: оперний, балетний, кантатно-ораторіальний, симфонічний, вокально-хоровий, камерно-інструментальний. Вони мають бути написані та оприлюднені протягом останніх трьох років, але не пізніше ніж за місяць до їх висування на здобуття премії.
На здобуття премії за напрямом "концертно-виконавське мистецтво" висуваються концертні програми у сфері академічної музики, які створені професійними виконавцями протягом останніх трьох років, але не пізніше ніж за місяць до їх висування на здобуття премії.
Премія присуджується особам, яким не виповнилося 35 років на дату її присудження.
На здобуття премії не висуваються музичні твори або концертні програми, які були відзначені премією або іншими преміями, державними нагородами.
Лауреатом за кожним напрямом одна особа може бути відзначена лише один раз.
Документи на здобуття премії подаються до 29 грудня 2023 року у Державне агентство України з питань мистецтв та мистецької освіти (вул. Б. Грінченка, 1, м. Київ, 01001). Контактна особа: Лілія Миколаївна Іванова, тел. (044) 202-13-90, email: l.ivanova@arts.org.ua
Деталі конкурсу за посиланням.
Як повідомляв Укрінформ, триває конкурс від Державного агентства з питань мистецтв на здобуття премії імені Бориса Лятошинського.