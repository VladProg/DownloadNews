Українцям варто бути виваженими та у процесі очищення публічного простору від російської імперської тоталітарної спадщини не допустити знищення пам'яті про справді значущих для України історичних постатей та пам'яток.

Про це міністр культури та інформаційної політики Олександр Ткаченко сказав на брифінгу в Медіацентрі Україна — Укрінформ.
«У процесі очищення публічного простору від російської імперської тоталітарної спадщини важливо не допустити знищення пам'яті про справді значущих для України, конкретного міста або села історичних постатей. Кого ми маємо на увазі? Тих, хто зробив важливий внесок у розвиток української або світової науки, культури чи суспільного життя, були прихильними та толерантними до України та української культури, визнавали її, разом з іншими боролися із тотальним режимом чи зазнали переслідування», - зазначив міністр.
За словами Ткаченка, твори мистецтва, щодо яких є суспільний консенсус, можна переміщати в інший простір. Варто пропонувати тимчасові рішення щодо тих чи інших пам'яток, в тому числі й маскування та закривання, аби уникнути поспішних рішень та не допустити втрати культурного надбання.
Урядовець наголосив, що недоцільним є використання у публічному просторі назв чи символів, пов’язаних з російською імперською чи радянською політикою, яке спрямоване на підкорення України та інших злочинів режиму, назви, що не пов’язані з українською історією, особами, що брали безпосередню участь у переслідуваннях учасників боротьби за незалежність, здійсненні політичних репресій та інших злочинів імперського та тоталітарного режимів, особами і подіями, що були міфологізовані імперською та тоталітарною пропагандою і до сьогодні використовуються російською пропагандою на поширення власних наративів.
Експертна рада МКІП з питань подолання наслідків русифікації та тоталітаризму вже підготувала загальні рекомендації для органів місцевого самоврядування, громадських організацій з метою надання допомоги у подоланні антиукраїнського впливу російських цивілізаційних міфів, російської імперської та радянської тоталітарної спадщини у публічному просторі населених пунктів України.
Як повідомлялося, члени ради вважають, що процес подолання наслідків російської імперської та радянської тоталітарної політик має бути виваженим, ґрунтуватися на суспільному діалозі, відкритій фаховій дискусії, але водночас не може бути відкладеним у часі, адже це важлива складова ментального спротиву агресії.