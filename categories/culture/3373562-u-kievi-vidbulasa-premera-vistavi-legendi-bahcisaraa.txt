На великій сцені Київського академічного театру юного глядача відбулася прем’єра казки-феєрії за мотивами народних кримськотатарських казок «Легенди Бахчисарая» у постановці відомого українського режисера Ахтема Сеітаблаєва.

Як повідомляє кореспондент Укрінформу, виставу вперше представили увечері 21 грудня.
«Вперше на київській театральний сцені, вперше в історії сучасного українського театру поставлена кримськотатарська казка. Це дуже важлива соціальна, культурна і медіаподія для всієї країни», - зазначив у коментарі Укрінформу директор і художній керівник ТЮГу Слава Жила, який ініціював постановку казки-феєрії.
«Легенди Бахчисарая» стали для режисера фільмів «Кіборги» та «Хайтарма» першим досвідом роботи для дитячої аудиторії у Києві. Ця вистава об’єднала чотири кримськотатарські казки - «Ложка солі», «Подорожні», «Місто сімдесяти ремесел» і «Заповіт гончаря» - лейтмотивом: виховати в людині людину. Музику спеціально для вистави написав відомий кримськотатарський композитор Усеїн Бекіров.






Прем’єра вистави «Легенди Бахчисарая» в Києві / Фото: Геннадій Мінченко, Укрінформ























































«Для мене це чергове свідчення, що культура – надзвичайний інструментарій для того, щоб ми проговорювали самі себе, свої мрії, свої почуття, щоб ми проговорювали один одному те, що унеможливить територію страху. Тому що незнання – це територія страху, а страх породжує ненависть. Я, так само як і ви, не хочу, щоб мої діти жили в території ненависті просто від того, що хтось розмовляє іншою мовою, заварює каву якось по-своєму або каже слово «ана» - тобто мама, чи «баба» - тобто тато, адже цінності у нас одні», - зазначив після прем’єри Сеітаблаєв.
Він додав, що навіть не знає, хто більше перехвилювався, - він чи надзвичайні актори Театру юного глядача, які за такий короткий час опанували складний матеріал. «Ви його обов’язково впізнаєте і відчуєте, особливо якщо трішки знаєте про кримськотатарський танок, про родинні й народні кримськотатарські традиції. Я їм щиро вдячний за ту радість, яку мені вдалося відчути сидячи в залі. 8 років не буваючи у себе вдома в Криму, я зміг відчути частку батьківщини тут, в центрі Києва», - сказав режисер.






Вистава «Легенди Бахчисарая» в Києві / Фото: Artem Galkin


















































































На прем’єру «Легенд Бахчисарая» також завітав голова Меджлісу кримськотатарського народу Рефат Чубаров. Після перегляду він поділився враженнями, зазначивши, що у кримських татар є дві важливі якості: гідність і відданість. «Гідність – це, щоб залишитися людьми, а відданість - це відданість своєму народові і своїй батьківщині. У кримських татар батьківщина називається Ана-Юрт – тобто мати, і це яскраво відбивається у нашому фольклорі. Якщо ви почитаєте, то побачите, що саме любов до батьків, людська гідність і любов до всіх і є суттю наших казок і всього фольклору», - сказав він.
«Я дуже вдячний, що ці чудові артисти Театру юного глядача настільки сильно сьогодні передали той дух наших казок», - додав Чубаров.