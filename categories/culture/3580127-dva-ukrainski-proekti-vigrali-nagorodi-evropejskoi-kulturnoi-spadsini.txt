Ініціатива з України «Всесвітній день вишиванки» стала одним з переможців програми Культурна спадщина Європи 2022 року - 2022 European Heritage Awards/Europa Nostra, проєкт «Андріївська церква» - лауреатом.

Нагородження відбулося в Державному оперному театрі Праги 26 вересня, передає кореспондент Укрінформу.

5 лауреатів Гран-прі, а також «переможець громадського вибору» (Public Choice Award) були обрані серед 30 номінантів з 18 країн континенту за «найбільші досягнення цього року».






Церемонія вручення нагород Європейської спадщини в Празі/Фото: Ольга Танасійчук, Укрінформ


























































World Vyshyvanka Day стала володарем Public Choice Award. Ця вражаюча ініціатива набрала найбільшу кількість голосів під час онлайн-опитування, в якому взяли участь майже 11 тисяч громадян з усієї Європи. Організатори презентували її як «щорічне міжнародне свято, яке сприяє збереженню культової української вишиванки як важливого елементу спадщини українського народу». (відео за посиланням).

￼Цього року вперше в історії переможець Public Choice Award отримає грошову винагороду в розмірі 10 тисяч євро.
Голова Ради міністрів культури Європейського Союзу, міністр культури Чеської Республіки Мартін Бакса сказав, що надзвичайно радіє тому, що ініціатива «Всесвітній день вишиванки» отримала нагороду Public Choice Award і що ця ініціатива також присутня в Чехії. «Знакова вишиванка України є елементом надбання народу України. Солідарність з Україною помітно відображена в цьогорічній програмі Саміту європейської культурної спадщини, і я вірю, що разом ми можемо зробити значний внесок у допомогу українській культурній спадщині у цей важливий час», - зазначив політик.
Лауреатами Гран-Прі 2022 року стали: французько-німецько-італійсько-польсько-словенсько-іспанський проєкт SILKNOW Horizon 2020 (в категорії «за інновацію»); іспанський Symphony (за цифрову трансформацію); болгарський Rivers of Sofia (за соціальну згуртованість і добробут); італійський Va' Sentiero (за стійкий розвиток та боротьбу з кліматом) і грецький Costa Carras † (за міжнародні відносини). Вони також отримають грошову винагороду в розмірі 10 тисяч євро кожен.

Серед 30 лауреатів цьогорічної нагороди є ще один проєкт з України – Андріївська церква в Києві. Реставрація цієї церкви повернула народу України пам’ятку, що має значну культурну та духовну цінність, зазначили організатори. Нині церква функціонує як музей, там проводяться богослужіння, науково-просвітницькі заходи та концерти камерної музики (відео за посиланням).
«У час важких випробувань для Європи та світу, щиро вітаючи всіх переможців нашої Премії, ми хочемо передати особливий меседж підтримки та солідарності народу України, зокрема численним фахівцям зі збереження спадщини та волонтерам, які продовжують там працювати попри жахливе вторгнення росії в їхню країну. Ми особливо пишаємося тим, що двоє цьогорічних переможців – з України: видатна реставрація Андріївської церкви в Києві та чудова ініціатива «Всесвітній день вишиванки», - заявив виконавчий президент Europa Nostra Герман Парцінгер.
У церемонії нагородження взяли участь 600 професіоналів, волонтерів, любителів і прихильників культурної спадщини з усієї Європи, в тому числі єврокомісарка з питань інновацій, досліджень, культури, освіти та молоді Марія Габрієль.
Церемонія стала кульмінацією Саміту європейської культурної спадщини-2022, який проходить у Празі 25-27 вересня у рамках офіційної програми головування Чехії в Раді Європейського Союзу.
Додаткова інформація: European Heritage Awards / Europa Nostra Awards були започатковані Європейською комісією в 2002 році. Система нагород підтримується програмою Європейського Союзу – Креативна Європа (Creative Europe).
Europa Nostra є загальноєвропейською федерацією неурядових організацій культурної спадщини, яка підтримується широкою мережею державних органів, приватних компаній та приватних осіб, що охоплює понад 40 країн. Заснована в 1963 році, сьогодні вона визнана найбільшою та найбільш репрезентативною мережею спадщини в Європі, підтримує тісні відносини з Європейським Союзом, Радою Європи, ЮНЕСКО та іншими міжнародними організаціями.
Creative Europe - програма ЄС, яка підтримує культурний і креативний сектори, що дозволяє їм збільшити свій внесок у європейське суспільство та економіку. З бюджетом 2,4 мільярда євро на 2021-2027 роки програма підтримує організації у сфері спадщини, сценічного мистецтва, візуального мистецтва, міждисциплінарного мистецтва, видавничої справи, кіно, телебачення, музики та відеоігор, а також десятки тисяч митців, професіоналів у сфері культури та аудіовізуального мистецтва.