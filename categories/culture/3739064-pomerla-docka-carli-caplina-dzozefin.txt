У Парижі померла 74-річна акторка Джозефін Чаплін - донька легендарного актора Чарлі Чапліна.

Про це повідомляє Variety, передає Укрінформ.
Як стало відомо, Джозефін Чаплін померла 13 липня. У неї залишилося троє синів: Чарлі, Артур і Жульєн.
Джозефін Чаплін народилася 28 березня 1949 року в Санта-Моніці, штат Каліфорнія, і була третьою серед восьми дітей всесвітньо відомого коміка та Уни О’Ніл.
Дебют Джозефін у кіно відбувся в культовому фільмі Чапліна «Вогні рампи», який вийшов 1952 року.
Через 15 років Чаплін знову зняв дочку - в романтичній комедії «Графиня з Гонконгу», головні ролі в якому зіграли Марлон Брандо і Софі Лорен.
У 1972 році Джозефін Чаплін знялася в одній з головних ролей у фільмі «Кентерберійські оповідання» П'єра Паоло Пазоліні.
Того ж року разом із Лоренсом Харві вона зіграла у драмі Менахема Голана «Втеча до сонця» про групу людей, які намагаються втекти з Радянського Союзу.
Як повідомляв Укрінформ, 16 липня у Франції померла 76-річна актриса й співачка Джейн Біркін.