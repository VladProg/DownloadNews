Командир відділення 68-ї окремої єгерської бригади імені Олекси Довбуша, поет і музикант Павло Вишебаба спростував чутки про свою смерть.

Про це Вишебаба написав у Фейсбуці, передає Укрінформ.
"Чутки про мою смерть сильно перебільшені, як писав Марк Твен. Netflix не встиг привітатися зі мною, як тут же попрощався", – зазначив Вишебаба.
Як зауважив військовий, документальний серіал "Матері війни", що вийшов на платформі, виявився не зовсім документальним.
Так, закінчується стрічка розповіддю про Вишебабу з підбіркою фото й відео, читанням рядків з його віршів.
"Аж раптом звучить драматична музика, відео з кольорового стає чорно-білим і оповідач говорить, що Вишебаба загинув під Сєвєродонецьком. Емоційна кульмінація серіалу здивувала моїх читачів, які мені й написали. Польські творці зі мною нічого не узгоджували, я можу зрозуміти – вони думали що я вже тойво. Чому, не знаю. Кінцівка серіалу дійсно вийшла драматичною, але є нюанс", – зауважив захисник.
"Я продовжую служити – незмінно у 68 бригаді – і хотів би, щоб не лякали моїх друзів і читачів, принаймні марно", – написав він.
Вишебаба додав, що із творцями серіалу вже вдалося зв'язатися – вони відредагують фінальний епізод і розглянуть можливість допомоги 68-й бригаді
Як повідомляв Укрінформ, прем'єра документального серіалу Matki Wojny на платформі Netflix відбулася цьогоріч 24 серпня.