Українські книги вже вдруге виставляються на окремому стенді в рамках найбільшого франкомовного літературного фестивалю Північної Америки.

Як повідомляє Укрінформ, про це йдеться у повідомленні на сторінці посольства України в Канаді у мережі Фейсбук.






“У Монреалі розпочала свою роботу наймасштабніша книжкова подія Квебеку та найбільший ярмарок франкомовної книги у Північній Америці — 46-й Монреальський книжковий салон. <...> Цього року вже вдруге в рамках ярмарку представлений український стенд”, - заявили у посольстві.

Зазначається, що на українському стенді представлені близько сотні українських книжок, з яких понад два десятки - у перекладі французькою мовою. “Унікальним є те, що цього року на українському стенді вперше представлена книжка «Жовтий метелик» Олександра Шатохіна, видана квебекським видавництвом за українською ліцензією”, - зауважили у дипустанові.

Окрім книжок, український стенд також представляє виставку постерів з колекції #SupportUkrainePIC від клубу ілюстраторів Pictoric. “Колекція створена після початку повномасштабного вторгнення Росії в Україну, висвітлюючи перебіг війни, російські воєнні злочини, біль та звитягу українського народу”, - пояснили у посольстві.
Як повідомлялося, Україну на Франкфуртському книжковому ярмарку представляли Український інститут книги, Goethe-Institut в Україні, Мистецький арсенал та Український інститут.