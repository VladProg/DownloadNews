Український інститут представить програму українського кіно «Україна у фокусі» на 29-му Фестивалі європейського кіно у сербському місті Палічі, який відбудеться з 16 по 22 липня.

Як повідомили Укрінформу в Українському інституті, до добірки увійшло шість повнометражних стрічок українських режисерів, створених у 2020 та 2021 роках.
Зокрема, у рамках програми глядачі фестивалю зможуть переглянути українські стрічки: «Відблиск» Валентина Васяновича, «Погані дороги» Наталі Ворожбит, «Носоріг» Олега Сенцова, «Стоп-Земля» Катерини Горностай, «Рози. Фільм-кабаре» Ірени Стеценко та «Цей дощ ніколи не скінчиться» Аліни Горлової.
«Культура є ефективним інструментом для зведення мостів між країнами, і ми віримо, що наша спільна програма допоможе сербській аудиторії відкрити для себе та краще зрозуміти Україну. Саме для цього ми обрали різноманітні за жанром, стилем і тематикою фільми: від жорсткої кримінальної драми «Носоріг» та чуттєвої історії дорослішання «Стоп-Земля» до візуально захоплюючої документальної стрічки «Цей дощ ніколи не скінчиться» та експресивного cinéma vérité «Рози. Фільм-кабаре», - зазначила керівниця напрямку «Кіно» в Українському інституті Наталія Мовшович.
Цьогорічний фестиваль, організований Відкритим університетом Суботиці, проходитиме у кількох місцях, включаючи унікальну літню сцену в Палічі, а також кінотеатри Eurocinema, Abazija та Lifka. Глядачам буде представлено понад 130 фільмів з усієї Європи у 15 різних секціях та програмних блоках.