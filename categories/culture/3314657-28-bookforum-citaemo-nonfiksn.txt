15-19 вересня у Львові традиційно відбудеться уже 28-ий Форум видавців.

Зібрали для Вас новодруки жанру нон-фікшн від українських видавництв.
«Невидимі жінки» Керолайн Кріадо Перес




Фото: @vivat.book.com.ua

«Невидимі жінки» — це перша книжка про гендерні нерівності, заснована виключно на фактах та статистиці. Це більш ніж 100 років досліджень прихованих гендерних даних про жінок, що творили історію на рівні з чоловіками.


Офіцерка Ордена Британської імперії, борчиня за права людини, у «Невидимих жінках» авторка викриває гендерну нерівність там, де її, здавалося б, годі й шукати: на клавішах фортепіано, у програмах розпізнавання голосу, у клінічних випробуваннях лікарських засобів… Коли розробники продуктів і технологій, замість аналізувати цільову аудиторію, збирають дані про типового чоловіка, навіть сухі цифри можуть підгуляти! Жінки в цій системі залишаються непоміченими. Сфери життя, підлаштовані під чоловічі потреби, некомфортні, та більше — небезпечні для жінок. Але так буде не завжди...
«Дар. 12 уроків, які врятують ваше життя» Едіт Еґер


Фото: @knygolove

Це своєрідні 12 сеансів від видатної психотерапевтки, які дають підказки як сприймати свої емоції, як позбутись комплексу жертви, зцілитись від дитячих травм, переживати втрати та горе, як виходити з конфліктних ситуацій чи не потрапляти у них, як прийняти і полюбити себе, як позбутися відчуття вини, як навчитись контролювати свої страхи та впоратись з тривожністю.


У кожному розділі докторка Еґер ділиться історіями з власного життя та історіями своїх пацієнтів, а в кінці пропонує ключі до звільнення від проблеми. Це установки, вправи або питання, які допоможуть знайти шлях з наших ментальних в’язниць до свободи і радіти життю.
«За лаштунками імперії. Есеї про українсько-російські культурні відносини» Віри Агеєвої


Фото: Natalia Shnyr

Про українсько-російські взаємини вже багато написано в контексті російських інтересів і пріоритетів. Росія безцеремонно облагороджувала свою історію чужими звитягами й здобутками, позбавляючи натомість українців їхнього минулого. З українського погляду, картина зовсім інакша.

Уже не одне століття речницею антиколоніального дискурсу є вітчизняна література. Від Котляревського, Квітки-Основ’яненка, харківських романтиків аж до епохи модернізму й зрештою постання держави вона пропонувала різні моделі ідентичности, підважуючи імперські претензії й утверджуючи власну культурну самодостатність.

У цій книжці авторитетна літературознавиця Віра Агеєва через призму культурного процесу аналізує український спротив імперії та боротьбу за збереження колективної пам’яти.
«Звідси ніхто не вийде живим» Денні Шуґермана та Джеррі Гопкінса


Фото: @fabulabookmania
Магнетизм героя цієї книжки, ідола 60-х і лідера гурту The Doors, не ослаб і досі. Радіохвилі понад півстоліття розносять по всьому світу унікальний голос Джима Моррісона, а музичні критики й дотепер б’ються над загадкою його пісень. Зі сторінок найкращої біографії співака постає кумир молоді, рок-зірка, видатний поет, глибокий філософ і головне — бунтівна душа, яка зазирнула за край ще за життя і цим своїм досвідом вразила геть усіх. Він не вибрався звідси живим, та, схоже, житиме вічно.

«Рухайся! Як тіло формує наші думки та почуття» Керолайн Вільямс


Фото: @YakabooPublishing

Ми народжені для руху. Новітні наукові теорії стверджують, що еволюційно наш вид розвинув здатність мислити саме завдяки потребі рухатися по-новому. Однак сучасний світ пропонує нам зовсім інший спосіб життя. Понад 70% часу ми проводимо сидячи чи лежачи. Це не лише негативно впливає на наші тіла, але й призводить до падіння IQ та погіршення ментального здоров’я.
У цій книжці авторка зібрала новаторські наукові дослідження, філософію гуру йоги та досвід спортивних професіоналів. Рух не просто поліпшує якість життя, він допомагає нам мислити, що особливо важливо в процесі старіння. Звичайна ходьба покращує когнітивні здібності людини. А розтяжка сприяє зменшенню рівня тривожності та дратівливості. Відкриття, описані в цій книжці, можуть не лише позитивно вплинути на здоров’я окремих осіб, а й змінити все суспільство на ліпше. Годі вже сидіти! Додайте більше руху у своє життя — і ви відчуєте зміни на краще.
«Персональне досьє. Історія The Washington Post» Кетрін Ґрем


«Персональне досьє» — захоплива історія жінки, яка мала надзвичайний вплив на історію світової журналістики та однієї з найавторитетніших світових газет Washington Post. Катарін Ґрем провела газету через складні часи, як-от Вотерґейтський скандал. Ця книжка — поєднання персональної та професійної біографії, а також історії Washington Post. Робота була відзначена Пулітцерівською премією. Книжка стала світовим бестселером та була екранізована.





«Країна жіночого роду» Вахтанга Кіпіані


Фото: Вахтанг Кіпіані

Видатні українки XX століття часто лишаються непомітними. Про долю деяких героїнь цієї книжки хтось, можливо, почує вперше, однак їхню роль в українській історії не варто применшувати. Це лікарки, учительки, учасниці національно-визвольного руху, політув’язнені, журналістки, військовички, культурні діячки… Без них — сильних, активних, відданих — сторінки нашого роду були б зовсім інакшими.

У цій книжці зібрано інтерв’ю, свідчення, архівні документи й довідки про визначних жінок України — матеріали ресурсу «Історична правда». Серед них і унікальне інтерв’ю Квітки Цісик, і розмова з дослідницею жіночого руху Мартою Богачевською-Хом’як, і статті про докторку медицини Розалію Ліфшиць-Винниченко, підпільницю Ірину Тимочку — «Христю», письменницю Олену Телігу, а також про Лесю-українку, маму Георгія Гонгадзе.
«Лем. Життя не з цієї землі» Войчеха Орлінського


Фото: Maria Kravchenko

«Лем. Життя не з цієї землі» – це перша в Польщі біографія великого фантаста і футуролога. І перша з часу незалежності України біографія українською мовою народженого у Львові Станіслава Лема.
У книжці докладно йдеться про те, як Лем пережив Голокост у Львові; його стосунки з комуністичною ідеєю, мотиви виїзду до Польщі в 1945 році; чому Лем не став лікарем, хоча закінчив повний курс медичної академії; як відбувалося становлення молодого письменника у важкі роки сталінщини в Польщі; чому Анджей Вайда так і не екранізував «Соляріс»; історію славетного доносу Філіпа Діка до ФБР на Лема, буцім той агент КДБ; стосунки Лема з краківським єпископом Каролем Войтилою; багатолітню і всебічну творчість; приватне життя в люблячій родині; багато інших цікавих сюжетів, які представляють непересічну особистість на тлі епохи.
Лем. Життя не з цієї землі – це не лише біографія Станіслава Лема, це докладна, драматична й чесна розповідь про складну історію Центрально-Східної Європи, в якій одне з чільних місць посідає Львів першої половини ХХ століття.
«Ізраїль. Історія відродження нації» Даніеля Ґордіса

Це розповідь про маленьку державу, яка все ж привернула увагу світу з моменту свого виникнення й викликала захоплення.


Поєднуючи історичні документи, листи та інтерв'ю з власним глибоким знанням про країну, автор веде нас крізь віхи Ізраїльської історії та знайомить з відданими і величними постатями, які першими створювали країну й формували її основи. Відкрито й переконливо Ґордіс показує, що найбільшою метою Ізраїлю понад усе, його основним досягненням було відродження нації.
«Фігач! Не плач» Джен Сінсеро


Фото: @www.bookclub.ua

Авторка цієї натхненної книжки доводить: будь-хто здатен досягти успіху, адже те, чого ти прагнеш, для тебе вже давно існує. Усесвіт уже про все подбав. І, щоб отримати бажане, достатньо змусити себе зробити лише одну просту річ: не просто ЗАХОТІТИ змінити своє життя, а ВИРІШИТИ його змінити. У цьому виданні ще чимало порад — простих і практичних, а подекуди й зухвалих та неочікуваних. Джен розповідає безліч історій із власного досвіду, ділиться своїми поразками й тріумфами, розраджує, надихає й підбадьорює. Щиро, доволі відверто, а ще дотепно й місцями не дуже добираючи слів.
«Майбутнє ближче, ніж здається» Пітера Діамандіса, Стівена Котлера



Ніколи ще наука і технології не розвивалися такими стрімкими темпами, як сьогодні. Штучний інтелект, віртуальна реальність, криптовалюти, роботи, цифрова біологія, вживлення чипів — все це здобутки наукового прогресу, які є реальними вже сьогодні.
А протягом наступних 10 років ми досягнемо ще більшого технологічного прориву та ще більше накопичимо багатства, — в цьому впевнені автори цієї книжки. У ній вони виклали основні прогнози на майбутнє, яке точно зміниться за цей час до невпізнаваності.
Як і що ми будемо їсти, як будемо робити покупки, розважатись, навчатись, лікуватись, заробляти гроші? Як на наше повсякденне, особисте і професійне життя вплине розвиток штучного інтелекту? Та чи будемо ми врешті жити довше 100 років?
«Світанок Samsung» Джефрі Кейн


Фото: @kmbooks.publishing

Книга з довгого списку «Книга року Financial Times I McKinsey Business», 2020 р. Внутрішня кухня південнокорейського гіганта, який заприсягся перемогти Apple та підкорити світ технологій!


Сорок років тому Samsung був сільськогосподарським конгломератом, що торгував цукром, папером і добривами. Та з появою персональних комп'ютерів Керманич Лі - голова правління Лі Бьон Чхоль - наважився на відчайдушний експеримент, переорієнтувавши корпорацію на новітні технології. Протягом десятиліть Samsung сприймали як наслідувачів, а не як інноваторів - але зараз компанія видерлися на вершину, захопивши чверть ринку смартфонів.
Спираючись на багаторічний досвід роботи південнокорейським кореспонден-том для видань The Economist, The Wall Street Journal і Time, а також на власні джерела всередині Samsung, Джефрі Кейн пропонує погляд за лаштунки однієї з найбільших і наймогутніших корпорацій світу.
«Писати аналітику може кожен» Катерини Зарембо та ін.


Фото: @Vikhola

Існує думка, що нудний, сухий, перевантажений складнопідрядними реченнями текст — серйозний, а легкий і приємний для прочитання — ні. Однак це не так. Аналітичний текст може бути елегантним та захопливим, а головне — спричиняти зміни у діях чи свідомості. Вміти писати такий текст — корисна навичка у сучасному світі.

У цій книзі аналітикиня Катерина Зарембо та група дослідників Національного університету «Києво-Могилянська академія», Українського Католицького університету та Київської школи економіки привідкривають завісу над роботою аналітиків, розбираючи аналітичний текст від задуму та призначення до структури та оцінки його ефективності. Автори покажуть, як провести необхідний дослідницький аналіз, вибудувати аргументи, обрати стиль написання та не лише зацікавити, але й переконати свою аудиторію.
«Нотатки з кухні «переписування історії» Володимира В'ятровича


Фото: @NashFormat
Це книжка не про переписування історії. Вона — про спроби українців написати історію власної держави. Звільнитися з полону думок «старшого брата» й досягнути справжньої незалежності — коли можеш розповідати свою історію від першої особи. Як історію України, а не Росії, Польщі чи ще когось на нашій землі.

Історик Володимир В’ятрович зібрав низку власних публікацій — від початку 2000-х до нашого часу — та доповнив їх сучасним наративом. Це статті, колонки, інтерв’ю, у яких ідеться про національну ідентичність, Голодомор, визвольну боротьбу й «людей волі», Помаранчеву революцію і Євромайдан, матеріали під грифом «цілком таємно», які одного дня стали «цілком нетаємними». Значну частину цієї історії автор ретельно дослідив, а ще частину — допомагав творити.


Ось чому це книжка про минуле — авторове, українців, минуле загалом, про історію як history і story, про колективне й особисте.
«10 країн після карантину» Романа Маленкова


Фото: @Vikhola

Усі ми пам’ятаємо часи, коли подорожі стали нашим новим хобі. Безвіз, лоукостери й бажання побачити світ стали драйверами цього процесу. «Рванемо у Вроцлав?», «О, є дешеві квитки в Барселону!», «Давайте на вихідні в Бонн. Більше двох днів там немає чого робити». Нам здавалося, що так буде завжди, але ні. Коронавірус перевернув світ, змінивши і те, як ми працюємо, і те, як відпочиваємо. Кордони закрилися, а подорожі стали або дуже ускладненими, або й зовсім неможливими. Та будьмо оптимістами. Маленькими кроками світ повертається до звичного життя. А отже — будуть і подорожі, планувати які можна вже зараз. Зрештою, очікування мандрів часто дарує більше ейфорії, ніж самі мандри.

У цій книжці ви знайдете підказку, куди податися, щойно відкриють кордони. Географ і мандрівник Роман Маленков зібрав 10 країн, які, на його думку, варто відвідати після карантину. Перед нами постають Словаччина, Албанія, Греція, Мальта, Чехія, Туреччина й інші країни, які особливо вразили мандрівника і куди він обов’язково повернеться. Автор розповідає про свої подорожі, звертаючи увагу на місця, які варто відвідати, та речі, які обов’язково треба зробити, щоб відчути й побачити країну, а не лише поставити «пташку», що ви там були. Отже, готуймося до подорожі!
«Фізична (не)активність. Що насправді робить нас здоровими?» Деніеля Лібермана
Фото: nachasi.com
Книжка про фізичну активність в цілому, про основні міфи, пов’язані з ним, та про те, як розвинути можливості свого тіла. Її основна фішка — автор стверджує, що, по суті, людина і не повинна бігати, ходити у спортзал та постійно бути зайнятою. Що це не є закладеним у нашій природі, а по своїй суті люди — більш ліниві, спокійні та долучають фізичну активність лише тоді, коли це справді потрібно (полювання, приготування їжі тощо). Нам навіть не важливо бути сильними: хто сказав, що це логічне продовження нашої еволюції? Це дуже логічна книжка, яка показує, наскільки здоровий спосіб життя у його звичному розумінні нелогічно виглядає — але це не означає, що нам взагалі не варто дбати про своє фізичне здоров’я. Просто інакше сприймати більшість поширених упереджень з цього приводу. Сидіння, наприклад, саме по собі нас не вбиває, ми просто неправильно сидимо і забагато їмо.
Окрім самих лише дослідження занять спортом, книжка зосереджується і на усіх суміжних темах: харчування, сон, біологічні особливості людського організму.
«Spotify навиворіт. Як шведський стартап здійснив музичну революцію» Свена Карлссона, Йонаса Лейонхуфвуда


Фото: @YakabooPublishing

Шведській компанії Spotify за час свого існування вдалося багато: «стриножити» піратство, трансформувати музичну індустрію та змусити саму Apple змінити бізнес-модель. «Spotify навиворіт» — це світ, сповнений інтриг, таємних угод і пропозицій, від яких важко відмовитися, бо за ними — Microsoft, Google та Tencent.
На своєму шляху до успіху Даніель Ек об’єднався з Шоном Паркером з Napster та Марком Цукербергом з Facebook, що взаємно посилило їхні позиції в бізнесі. І, звісно ж, не обійшлося без тривалої конкуренції між Apple та Spotify.
У книжці двоє відомих шведських журналістів захоплююче розповідають майже детективну історію злету компанії, що відкрила новий шлях у світ сучасної музики.
«Матера вам не наймичка, або Чому діти це — прекрасно...» Каті Бльостки


Фото: @Vikhola
Немає значення, планували ви дітей чи ні, дивлячись на дві смужки тесту на вагітність, жінка все одно переживатиме купу суперечливих емоцій. І чоловік, коли дізнається, до речі, також.


Ця книжка про реальне, живе, неідеальне материнство. Про матеру, яка через призму гумору та самоіронії, використовуючи легку дозу елегантних матюків, намагається день перестоять і ніч передержатись. Від тесту на вагітність до баталій у садочку. Про перші купання, зуби, соплі й незручні запитання.

Поважною ходою пройдемося по всіх періодах материнства, намагаючись триматися курсу на збереження здорового глузду та душевної рівноваги. Розберемо стереотипи, зруйнуємо шаблони, ніжно «обезврєдимо» бабу. Виробимо імунітет до непрошених порад і забобонів.

Ця книжка для мам, щоб підтримати і надихнути; майбутніх мам, щоб налаштуватись і знати, чого чекати; бабусь, щоб згадати і пережити знову; і татусів, щоб краще зрозуміти всіх цих дам.
«Фітнес для душі. 5 тижнів до щасливого життя» Зої Астон


Фото: @laboratoria.ua

У цій книжці психотерапевтка Зої Астон пропонує 5-тижневий план тренування ментального здоров’я, який за цей короткий час допоможе вам досягти чіткості в думках, спокійного й виваженого мислення, більшої психічної стійкості.
Книжка надає вправи та експертні рекомендації, що допоможуть вам піклуватися про власне психічне здоров'я протягом тривалого часу. Кожен з нас може мати певні ментальні травми, які мають значний вплив на наше самопочуття та навіть фізичне здоров'я, тому ігнорувати їх точно не можна.
Кожному під силу зцілити себе, необхідно просто знати як це зробити. Ця книжка вам у цьому допоможе, бо фактично замінить вам 2-3 роки консультацій психотерапевта.
Дотримуючись рекомендацій Зої Астон, ви станете сильнішими, щасливішими та зможете створити всередині себе те емоційне середовище, в якому захочете жити.
«Феєрична фігня! Високе мистецтво скепсису у світі повної маячні» К. Берґстром, Дж. Вест


Фото: @www.bookclub.ua

Какао на 99,9% не містить кофеїну, а смертність серед рокерів вища, ніж серед представників інших музичних жанрів. Сексуальну орієнтацію людини можна визначити за рисами обличчя, а куріння не здатне викликати рак легень. ГМО — це отрута, а вакцинації провокують аутизм. І що з цього правда, а що — феєрична фігня, у правдивість якої нас змушують вірити?

Навала дезінформації й хибних фактів не дає нам склепити очей. Ані закони, ані нові комп’ютери не вирішують цю проблему. Ми необачно ділимося неперевіреною інформацією, замикаючи нерозривне коло маячні.

Доцент в інформаційній школі Вашингтонського університету Джевін Вест та професор кафедри біології Карл Берґстром запрошують до хрестового походу проти фейків, маячні, псевдонаукової брехні та інших небезпечних інформаційних монстрів. Автори книжки викривають липові статистики та фальшиві сенсації, руйнують наукові міфи та нейтралізують політичну дезінформацію, відкривають «чорні скриньки» фальсифікацій століття. І, найголовніше, вчать критично мислити, шукати різні гіпотези, тверезо та скептично оцінювати інформацію, яку ми споживаємо занадто нерозбірливо.

Природа маячні: нісенітниці, нещирі обіцянки та інші «я сьогодні затримаюся на роботі»
Алгоритм «пудрення мізків» — як нас дурять медіа, науковці та політики
«Цифри не брешуть», або Чому ми віримо статистиці
Як спростувати маячню та де шукати контрприклади

Огляд підготувала Оксана Ускова