Т. в. о. міністра культури та інформаційної політики Ростислав Карандєєв відвідав бібліотеки Ірпеня Київської області.

Як повідомляє пресслужба МКІП, поїздка відбулася напередодні Всеукраїнського Дня бібліотек, передає Укрінформ.
У МКІП зауважили, що сьогодні виповнюється рік, як у модульному містечку «Дубки» в Ірпені почала працювати бібліотека. Вона стала як місцем роботи психологів, так і центром життя для людей, які втратили житло внаслідок російської агресії, та внутрішньо переміщених осіб.

«Мені було дуже важливо особисто пересвідчитись в тому, що місцева влада розуміє потреби сфери культури, що є інтерес громади до таких послуг. Бібліотека сьогодні – це ще й місце комунікації. Робота бібліотек в Ірпені, організована на високому рівні, - це приклад того, як треба відповідально ставитись до своєї справи, працювати, любити людей та книгу», – зазначив очільник МКІП.

Він також відвідав Ірпінську публічну міську бібліотеку імені Максима Рильського, де поспілкувався з працівниками та читачами.




Як повідомлялося, Ірпінь був визволений 28 березня 2022 року. Російські загарбники перебували у місті 23 дні. Місто отримало звання «Ірпінь – місто-Герой».
Всеукраїнський день бібліотек відзначається 30 вересня.
Фото: МКІП