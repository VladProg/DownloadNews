V Київський тиждень критики, який відбудеться з 21 до 27 жовтня в кінотеатрі «Жовтень», презентує програму «Фокус: Україна – Канада».

Про це Укрінформу повідомили у пресслужбі фестивалю.
“Програма «Фокус: Україна – Канада» – це шість столичних прем’єр сучасних хітів українського та канадського кіно, спільно обраних кінокритиками країн-учасниць”, - ідеться у повідомленні.
Як зазначається, програму «Фокус», що відбудеться вже вдруге, формують кінокритики з двох країн-учасниць – України та іншої фокусної країни. Вони обирають нові вітчизняні стрічки, що найкраще відображають кінопроцес обох країн, з його жанровими та авторськими пошуками.
Країна-учасниця цьогорічного «Фокуса» - Канада - представлена трьома членами Асоціації кінокритиків Торонто: письменником, радіо- і телеведучим Томом Ернстом, журналістом Джейсоном Горбером та віцепрезидентом Асоціації, видавцем Патом Мулленом. Для програми вони обрали українські стрічки «Стоп-Земля» Катерини Горностай, «Носоріг» Олега Сенцова й «Королі репу» Мирослава Латика.
Добірка з трьох канадських фільмів, які обирали куратори фестивалю Дарія Бадьйор, Сергій Ксаверов, Анна Дацюк та Станіслав Битюцький, теж дає уявлення про стан канадського кінематографа сьогодні - це «Юний детектив» Евана Моргана, «Чорний потік» Ніколь Дорсі та «Надя, Батерфляй» Паскаля Планте.
Після переглядів фільмів на глядачів чекають дискусії за участі кураторів програми та режисерів стрічок з обох країн.
Докладніше про фільми програми - на сайті фестивалю.
Також до Київського тижня критики входять міжнародна програма (буде оголошена згодом) з актуальними стрічками з лайнапів головних світових кінофестивалів, програма тематичної ретроспективи культової кінокласики «Нуль за поведінку» та індустрійна секція «Перший погляд», до якої увійдуть студентські фільми, відібрані студентами, що вивчають кіномистецтво (під час фестивалю ці стрічки будуть представлені провідним українським продюсерам, відбірникам кінофестивалів та кінокритикам).
На відкритті фестивалю відбудеться церемонія нагородження щорічною Національною премією кінокритиків «Кіноколо». У межах фестивалю також відбуватимуться панельні дискусії та круглі столи з актуальних проблем кінопроцесу.
Київський тиждень критики – головний міжнародний фестиваль арт-кіно столичної осені, кураторами якого є українські кінокритики: співзасновниця Спілки кінокритиків України Дарія Бадьйор, кінознавець і режисер Станіслав Битюцький, колумніст і автор видань LB.ua, «Фокус» та DTF Magazine Сергій Ксаверов і кінокритикиня Анна Дацюк.
Відвідати покази фестивалю можна за абонементами та квитками. Наразі на сайті фестивалю ще можна придбати денні абонементи за ціною 650 грн, а продаж квитків на окремі сеанси буде розпочато в жовтні.
Організатор фестивалю – компанія «Артхаус Трафік» за підтримки Державного агентства України з питань кіно.
На фото: фільм "Стоп-Земля". Фото: usfa.gov.ua