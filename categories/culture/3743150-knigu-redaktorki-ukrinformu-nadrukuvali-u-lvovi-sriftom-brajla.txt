У Львові для незрячих людей друкують три нові книги з аудіоверсією. Першою вийшла у світ книга про Любомира Гузара із серії "Видатні особистості" авторства редакторки Укрінформу Ольги Опанасенко.

Про це у коментарі кореспондентові Укрінформу повідомила виконавча директорка львівського осередку української спілки інвалідів («УСІ») Оксана Потимко.
"Наразі ми друкуємо і озвучуємо три книги, це - "Подолати Минуле. Глобальна історія України" Ярослава Грицака (дев’ять томів), енциклопедія для допитливих "Зростаємо українцями" і книга про Любомира Гузара "Видатні особистості", яку написала Ольга Опанасенко", - поінформувала Потимко.
Розпочали роботу саме з книги про Любомира Гузара. Тираж видання — 60 примірників у двох частинах (загалом 120 книг) з ілюстраціями. До кожного рельєфного малюнка в книзі йде опис шрифтом Брайля, щоб читач зміг зрозуміти, якщо про Гузара, то якого кольору в нього очі, яка міміка, в що вбраний тощо. Також є Qr-код, відсканувавши який можна прослухати аудіоверсію.






У Львові книгу редакторки Укрінформу надрукували шрифтом Брайля / Фото Оксани Потимко






















Потимко розповідає, що давно хотіла підлаштувати цю книгу для незрячих людей, адже сама особисто була знайома з Гузаром. Він благословив проєкт «Відчинилося життя», коли незрячі діти та дорослі виступають у супроводі симфонічного оркестру. Та й сам патріарх УГКЦ, коли осліп в останні роки свого життя, просив записувати аудіоверсії книг.
За словами керівниці «УСІ», проєкт «Подолати минуле: Україна в подіях і особистостях» роблять для того, щоб аудиторія незрячих людей, а це 80-100 тис. населення, змогла перебороти стереотипи про історію України, насаджені радянщиною, та дізнатися достовірні факти.
«Проєкт підтримав Культурний фонд на суму 826 тисяч гривень. В межах цього проєкту ми маємо адаптувати для незрячих людей три повнометражні фільми: "Атентат", "Нескорений" і "Владика Андрей". Ми маємо надрукувати шрифтом Брайля 640 книг», - додала Потимко.
Завершити роботу над книгами та адаптацією фільмів для незрячих планують до кінця вересня.
Як зазначила авторка біографії «Любомир Гузар» Ольга Опанасенко, для неї стало приємним сюрпризом те, що у Львові видали її книжку шрифтом Брайля.
"Я цю книгу робила на замовлення видавництва і була дуже рада писати про таку видатну особистість. Під час роботи дізналася дуже багато чого цікавого не лише про Гузара, а й про історію релігії та України загалом. Мені особисто вона дала дуже багато. І я сподіваюся, що й маленьким і дорослим читачам вона покаже, якою саме має бути вільна людина в Україні, яка береже культуру, історію і робить усе для людей. Я була приємно здивована, що видають мою книгу шрифтом Брайля. Рада, що незрячі люди зможуть відкрити для себе світ Любомира Гузара», - сказала Опанасенко.
Як повідомляв Укрінформ, у квітні 2019 року у Києві презентували книгу для дітей серії "Видатні українці" видавництва мотиваційної літератури ІРІО "Любомир Гузар".