Українські видавці можуть взяти участь у книжковому ярмарку Болгарії. Прийом заявок триватиме до 15:00 10 жовтня.

Про це повідомляє пресслужба Міністерства культури та інформаційної політики, передає Укрінформ.
"Книжковий ярмарок у Софії (Болгарія), який відбудеться з 6 по 11 грудня 2022 року, запрошує українських видавців та дистриб'юторів до участі. Організатори ярмарку готові надати стенд безкоштовно", - йдеться в повідомленні.
Зазначається, що створенням вітчизняного стенда опікується Посольство України в Болгарії. МКІП підкреслює, що його нададуть за умови участі не менш як 6-8 українських учасників.
Також зауважується, що проїзд і проживання здійснюється власним коштом охочих. Водночас ті, хто не матиме можливості приїхати на ярмарок, можуть передати книжки в м. Чернівці, звідки їх заберуть представники Посольства, інформує МКІП.
Відомство зазначає, що задля участі в ініціативі видавці мають заповнити анкету.
Софійський міжнародний літературний фестиваль є найбільшим і найпрестижнішим форумом літератури в Болгарії, який підтримує діалог між світовими та болгарськими авторами. Наразі в ньому взяли участь понад 320 поетів і письменників із 35 країн. Україна вперше взяла участь у цьому заході у 2019 році.