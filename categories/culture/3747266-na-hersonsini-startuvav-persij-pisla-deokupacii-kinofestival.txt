На Херсонщині стартував перший після деокупації кінофестиваль - Kherson Film Fest.

Як передає Укрінформ, про це повідомила Херсонська ОВА у Телеграмі.
«На Херсонщині стартував перший після деокупації кінофестиваль - Kherson Film Fest. Глядачам презентують десять стрічок. Організатори говорять, що добираючи фільми, надихалися безпосередньо й сонячною Херсонщиною», - йдеться у повідомленні.
Як зазначається, у програмі фестивалю як повний метр, так і короткометражне кіно. Стрічки різні за жанром і тематикою. Але усі вони допомагають відвідувачам відволіктися, пригадати мирні, безтурботні часи. Перегляд фільмів для відвідувачів - безоплатний.
Ініціювали кінопоказ гендиректор Херсонського обласного театру ім. Миколи Куліша Олександр Книга та директор кіноконцертного комплексу «Ювілейний» Юрій Коваль. Покази відбуваються за підтримки Херсонської ОВА.
Як повідомляв Укрінформ, до програми херсонського кінофестивалю увійшло сім повнометражних та три короткометражні фільми. Зокрема, відкриють фестиваль стрічкою «Королі репу» Мирослава Латика, а закриватимуть - фільмом «Три жінки» Максима Мельника.
Також покажуть картини «Іван і Марта» Сергія Буковського, «Поема про море» Юлії Солнцевої та «Заповідник Асканія» Андрія Литвиненка.
Блок короткометражних фільмів складається з українських стрічок 2022 - 2023 років, а саме: «Велика маленька війна» Мирослава Латика, «ГКЧП» Аркадія Непиталюка, «Капітан Бровари» Едуарда Нечмоглода.

Серед дитячих фільмів презентують іспанську роботу «Душа команди» Роберто Буесо та нідерландсько-бельгійський фільм «Паця» Маші Гальберштад.