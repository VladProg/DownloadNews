У місті Коростень Житомирської області 11 вересня відбудеться фестиваль вуличного кіно. Захід проходитиме на території парку «Древлянський».

Про це кореспонденту Укрінформу розповіла арт-директор Коростенського фестивалю вуличного кіно Юлія Чернявська.
«Наша основна ідея – познайомити людей із сучасним українським кіно у формі легкого й цікавого проведення часу з родиною. Ми прагнемо, щоб українське кіно подобалося, і в людей з’явилася звичка проводити вільний час, переглядаючи українські фільми», - зазначила Чернявська.
За її словами, фестиваль складається з трьох основних програм – конкурси короткометражних фільмів, аматорського кіно та дитяча програма. Кожна із них триватиме близько 2 годин.

Крім того, у межах заходу буде окрема позаконкурсна програма, представлена повнометражними стрічками. Зокрема, це фільм для дітей «Фокстер і Макс», стрічка «Легенда про княгиню Ольгу» і три документальні фільми – «Хор Верьовки», «З України до Голівуду», «Північ АТО».
«У рамках фестивалю відбудеться також професійна секція, представлена двома круглими столами. На першому представники українських кінокомісій обговорять свої плани. Другий круглий стіл проведе Спілка молодих кінокритиків», - додала Чернявська.
У програмі фестивалю заплановані виступи хору ім. Г. Верьовки та співачки Марії Бурмаки.
Показ фільмів відбуватиметься на трьох майданчиках. Захід розпочнеться о 15.00.
Коростеньський фестиваль вуличного кіно проходить за підтримки Держкіно та Житомирської кінокомісії.