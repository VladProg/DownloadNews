Український режисер, колишній в’язень Кремля Олег Сенцов став членом Європейської кіноакадемії.

Як передає Укрінформ, про це повідомив сам Сенцов у Фейсбуці.
«Європейська кіноакадемія - це найвідоміша та найвпливовіша організація, яка об’єднує кінематографістів європейського простору. Я дуже вдячний їм, а особливо президенту EFA Агнешці Голланд, за ту підтримку, яку вони надавали мені під час ув’язнення. Вони двічі пропонували мені стати членом цієї організації: коли я був ще за ґратами та одразу, як вийшов звідти», - зазначив Сенцов.
За словами режисера, він відмовлявся, тому що не вважав себе гідним цього, бо в нього було «тільки одне маленьке кіно».
«Після того, як прем’єра мого другого фільму відбулася у Венеції, і я відбувся саме як режисер, а не як політв’язень, я погодився вступити в лави академії. Відбулись певні бюрократичні процедури - і ось я отримав повідомлення, що вже є членом Європейської кіно академії», - поінформував Сенцов.
Як повідомляв Укрінформ, стрічку Сенцова «Носоріг» показали на Венеційському кінофестивалі у вересні.