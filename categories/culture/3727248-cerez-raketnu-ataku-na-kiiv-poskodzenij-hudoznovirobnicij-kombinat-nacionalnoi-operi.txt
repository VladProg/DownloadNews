У Києві в наслідок ворожих обстрілів зазнав пошкоджень "Київський державний художньо-виробничий комбінат" Національної опери України.

Як передає Укрінформ, про це в ефірі загальнонаціонального телемарафону «Єдині новини» розповів міністр культури та інформаційної політики Олександр Ткаченко.
«Мені повідомили, що зазнав пошкоджень комбінат Національної опери в Києві (Державне підприємство "Київський державний художньо-виробничий комбінат" – ред.), вибиті всі вікна, на щастя, начебто ніхто з людей не постраждав. Але поки ми обговорюємо цей спеціальний військовий переворот, який відбувається в Росії, на жаль, вони продовжують бити по українській території», - наголосив Ткаченко.
Як повідомляв Укрінформ, 24 червня близько третьої ночі у Солом'янському районі Києва ворожий обстріл спричинив часткове руйнування будівельних конструкцій з 16 по 19 поверхи 25-поверхового житлового будинку. За оперативною інформацією, травмовано вісьмох осіб, з яких трьох госпіталізовано. Троє людей загинуло.
Вночі сили протиповітряної оборони загалом знищили в Україні 41 російську крилату ракету і два ударні дрони Shahed-136/131.