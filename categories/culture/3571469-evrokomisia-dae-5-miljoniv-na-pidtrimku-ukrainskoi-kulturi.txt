Єврокомісія оголосила сьогодні про започаткування відкритого конкурсу на здійснення проєктів на підтримку української культури як в самій Україні, так і за її межами, на реалізацію відібраних пропозицій буде виділено 5 мільйонів євро.

Як повідомляє Укрінформ, така інформація оприлюднена сьогодні на сайті Європейської Комісії. https://ec.europa.eu/commission/presscorner/detail/en/MEX_22_5526
«Європейська Комісія започатковує спеціальний конкурс для Ураїни, в рамках річної робочої програми Creative Europe на 2023 рік. Усього 5 мільйонів євро будуть виділені для підтримки українських художників та культурних організацій у їх власній країні або у будь-якій іншій країні, що бере участь у програмі Creative Europe, з метою підготовки до повоєнного відродження в українських культурних та креативних секторах», - йдеться у повідомленні.
У рамках спеціального конкурсу буде відібрано три проєкти для фінансування, які керуватимуться консорціумами, створеними в країнах, асоційованих із програмою «Креативна Європа», а також українськими організаціями, які надаватимуть субгранти на невеликі ініціативи, реалізовані на регіональному рівні.
«Культурне самовираження та доступ до культури є важливою складовою нашого життя. Вони допомагають нам долати травматичні події, посилювати колективну та індивідуальну стійкість, надають всім нам засоби для взаєморозуміння. Мені дуже приємно, що ми можемо зробити свій внесок, щоб допомогти у доступі до культури тим українцям, які були переміщені в результаті війни в Україні або знаходяться в одній із країн-учасниць програми Creative Europe», - зауважила з цього приводу єврокомісар з питань культури Марія Габріель.
Заявки на участь у конкурсі прийматимуться до 29 листопада 2022 року. Єврокомісія також оприлюднила умови участі у конкурсі культурних проєктів.
Як вже повідомлялося, від початку російського вторгнення в Україну у лютому 2022 року, ЄС виявив міцну солідарність з Україною, та почав надавати їй змістовну політичну, економічну, військову та гуманітарну допомогу. Окремі зусилля ЄС спрямовані на підтримку секторів культури та освіти України, які стали об’єктами цілеспрямованої атаки з боку російських загарбників у їх прагненні знищити будь-які ознаки культурної та національної ідентичності українського народу.
Фото: Lukasz Kobus