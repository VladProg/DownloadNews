У середу, 22 березня, о 21:15 в ефірі Національного телемарафону #UAразом відбудеться показ документального фільму “Харківський контрнаступ. Земля”.

Як передає Укрінформ, про це повідомляє Головне управління розвідки Міністерства оборони України.
“Це заключна документальна стрічка з трилогії “Воєнна розвідка України: на морі, у небі, на землі” авторства Артема Шевченка”, - йдеться у повідомленні.
Харківська наступальна операція ― шедевр стратегічного рівня: в її результаті вдалось відвоювати 8500 квадратних кілометрів української землі, а це ― близько 400 населених пунктів та 150 тисяч українців.
У фільмі розповідається, що саме дозволило Силам оборони України провести історичний, блискавичний та досі найуспішніший контрнаступ за весь період російсько-української війни і яку роль у ньому відіграла українська воєнна розвідка.

Як повідомляв Укрінформ, у лютому відбулася презентація циклу з трьох документальних фільмів «Воєнна розвідка України: на морі, у небі, на землі» про участь військовослужбовців ГУР в авіапрориві на Азовсталі, битві за острів Зміїний та контрнаступі на Харківщині.
Фото: АА