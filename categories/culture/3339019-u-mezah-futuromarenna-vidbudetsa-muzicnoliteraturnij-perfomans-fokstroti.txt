Мистецький арсенал запрошує 29 та 30 жовтня на презентації музично-літературного проєкту «Фокстроти» від письменника Сергія Жадана та музиканта Юрія Гуржи.

Про це Укрінформу повідомили у пресслужбі Мистецького арсеналу.
«Уперше в стінах Старого арсеналу відбудуться унікальні події: перфоманси-презентації авторського музичного альбому «Фокстроти». 10 треків, де використано тексти та фонограми записів Миколи Бажана, Михайля Семенка, Гео Шкурупія, Павла Тичини, Олекси Влизька, Філіппо Томмазо Марінетті, Володимира Сосюри, Раїси Троянкер, Сергія Жадана та інших», - ідеться в повідомленні.
Як зазначається, «Фокстроти» — експериментальний side-project від кураторки літературних програм Книжкового Арсеналу Оксани Щур. На початку роботи над проєктом ніхто з учасників не уявляв, наскільки інноваційними стануть такий альбом та концерти-перформанси.
«Ми іноді дивовижно не помічаємо, наскільки поезія, яку заведено називати класичною, хрестоматійною, насправді є сучасною й живою. У нас були великі поети, вони писали пластичні й музичні тексти, які хочеться співати й декламувати. Чим ми, власне, й займаємось», - каже Сергій Жадан.
Юрій Гуржи розповідає: «Коли ми зустрілися з Сергієм в Харкові, щоб подумати разом, як би міг звучати наш альбом на вірші українських поетів двадцятих, в мене вже майже була концепція, бо в моїй голові до цих віршів грав аванґардно-джазовий саундтрек. Але на запитання, як він це собі уявляє, Сергій відповів однією фразою, яка відразу вбила ідею: «Мені здається, це мусить бути доступно». І тоді я спробував уявити, як би звучали сучасні поп-пісні, якби до їх створення долучилися поети, що жили сто років тому. Чи надихнули б Тичину сучасні дискотечні груви? Що було б, якби Серж Генсбур народився не в Парижі, а в Харкові, де колись жив його батько, і записував еротік-поп на вірші Раїси Троянкер? А як би звучав реггей Лі Скретч Перрі на текст Володимира Сосюри? Чи міг собі уявити Бажан, що в ХХІ сторіччі під синтезатори заспіває з дитячим хором про Мелодії Космічної Ери? Минуло пів року. Наші «Фокстроти» — спроба відповісти на всі ці запитання».
Назва альбому «Фокстроти» відсилає до однойменного вірша Миколи Бажана:
«Цей крок лисиць, Меткий фокстрот, Цей такт, Цей тракт хитких істот, Цей акт одвертий, акт прилюдний, Цей неймовірний акт».
У композиціях використано матеріали радіопрограми «Поезія» на Радіо Культура, а також звуки друкарських машинок та інших предметів, що належали мешканцям Будинку «Слово», із фондів Харківського літературного музею.
Учасники проєкту: Сергій Жадан — сценарій, вокал; Юрій Гуржи — сценарій, музика, клавішні, гітари, баси, програмування барабанів, вокал, аранжування, запис; Євген Манко (La Horsa Bianca) — тенор- та сопрано-саксофон; Марічка Літинська — вокал; Діана Марцинковська — вокал; Любов Якимчук — вокал;
Дитячий хор ім. М. Семенка (керівниця — Галина Печеніжська): Поліна Печеніжська, Софія Пидько, Ангеліна Стадник, Марія Фоміна, Елізавета Кисельова; «Terra Studio» — запис вокалу; «Шпиталь Рекордз» — зведення, мастерінг; Гриця Ерде — колажі, Євген Арлов — анімація.
Початок о 20:00. Квитки 29 жовтня. Квитки 30 жовтня.
Музично-літературний проєкт «Фокстроти» відбувається у межах виставкового проєкту «Футуромарення» за підтримки Українського культурного фонду.
Як повідомляв Укрінформ, Мистецький арсенал 15 жовтня розпочав виставковий проєкт «Футуромарення» про яскравий спалах авангарду – український футуризм. Виставка займає 4 тисячі квадратних метрів Мистецького арсеналу. На ній представлені майже півтисячі експонатів. Це і знакові, і маловідомі твори з 19 державних інституцій культури (музеїв, архівів, бібліотек, дослідницьких центрів) та 8 приватних колекцій, архівні документи, фотографії, ігрові та хронікальні кінострічки. Проєкт триватиме до 30 січня 2022 року.
Фото: Мистецький арсенал