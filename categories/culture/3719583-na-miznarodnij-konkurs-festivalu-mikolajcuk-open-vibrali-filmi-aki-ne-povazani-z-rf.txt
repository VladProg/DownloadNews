На Міжнародний конкурс кінофестивалю "Миколайчук OPEN", який пройде у Чернівцях з 15 по 20 червня цього року, вибрали вісім повнометражних стрічок 2022-2023 років випуску, які не пов'язані з країною-агресоркою.

Про це йдеться у пресрелізі організаторів фестивалю, який є у розпорядженні Укрінформу.
"Взяти участь у Міжнародному конкурсі могли повнометражні ігрові фільми, вироблені у 2022-2023 роках, які не мають зв’язку з країною-агресором. Відбірники фестивалю, генеральний продюсер Олексій Гладушевський та програмний директор Алекс Малишенко, обрали вісім глядацьких стрічок, які відгукуються українцям сьогодні, під час повномасштабного вторгнення Росії в Україну", - зазначили організатори.
До конкурсу увійшли остання картина легенди румунської нової хвилі Крістіана Мунджіу, контраверсійна польська драма про втікача з Варшавського гетто, ізраїльська комедія з Удо Кіром про Гітлера, який пережив Другу світову, анімація за творами Харукі Муракамі, три українські стрічки, які вже встигли стати фестивальними хітами, та нова робота Андреа Маньяні ("Ізі").
Переможця обиратимуть глядачі шляхом голосування. Найкращий фільм отримає нагороду від фестивалю та грошовий приз у розмірі $1000.
"Я радий, що така кількість цікавих фільмів із різних країн представлена в нашому першому міжнародному конкурсі. Впевнений, що наразі створювати міжнародне середовище завдяки фестивалям важливо, оскільки це є ще одним майданчиком, де ми можемо донести світу про війну, що відбувається в нашій країні прямо зараз, і показати іноземцям і українцям зростання нашого кінематографа та кіно, яке кіно ми можемо втратити!", — коментує генеральний продюсер фестивалю Олексій Гладушевський.
Фільми Міжнародного конкурсу:

«МРТ» (R.M.N.), режисер Крістіан Мунджіу, Румунія, Франція, Бельгія, Швеція;
«Мій сусід Адольф» (My Neighbor Adolf), режисер Леон Прудовський, Ізраїль, Польща, Колумбія;
«Тривала втеча» (Jailbird), режисер Андреа Маньяні, Італія, Україна;
«Хто ти, Філіпе?» (Filip), режисер Міхал Квечинський, Польща;
«Я і Фелікс», режисер Ірина Цілик, Україна;
«Сліпа верба, спляча жінка» (Blind willow, Sleeping Woman), режисер П’єр Фельдес, Франція, Люксембург, Канада, Нідерланди;
«Як там Катя?», режисер Крістіна Тинькевич, Україна;
«Я, Ніна», режисер Марися Нікітюк, Україна, Німеччина.

Як повідомлялося, на кінофестивалі «Миколайчук OPEN» у Чернівцях покажуть вісім українських прем'єр.
Фестиваль глядацького кіно «Миколайчук OPEN» став першим кінофестивалем, що відбувся офлайн у червні 2022 року за умов повномасштабного вторгнення росії в Україну. Було показано 10 українських фільмів, які ще не були в прокаті, а також ретроспектива Мантаса Кведаравічюса і фільм «Така пізня, така тепла осінь» Івана Миколайчука. Вшановувати пам’ять відомого уродженця Чернівецького регіону, на честь якого й отримав назву кінофестиваль “Миколайчук OPEN”, показами фільмів за його участі, вже є традицією заходу. Фестиваль виник як заклик не допустити руйнації національної кіноіндустрії й мав на меті продемонструвати значні успіхи українського кіно глядачеві.