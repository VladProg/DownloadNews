Очільник МКІП Олександр Ткаченко спростував повідомлення від російського ЗМІ про "вивезення цінностей з Лаври".

Про це міністр культури та інформаційної політики поінформував у Телеграмі, передає Укрінформ.
"Жодна сакральна цінність не покине територію України. А все викрадене росії доведеться повернути", - запевнив міністр.
Ткаченко опублікував скріни з ресурсу "РИА Новости" із повідомлення про нібито домовленість між Україною та ЮНЕСКО щодо вивезення святих мощей з Лаври.
"Чим більше Лавра стає українською, тим більше підгорає на болотах. Єдина задача, яка стоїть перед нами зараз щодо Лаври - захистити її від руського міра та остаточно перевірити, чи всі наші українські сакральні реліквії на місці", - прокоментував Ткаченко.
Як повідомляв Укрінформ, МКІП розробляє стратегічну візію Києво-Печерської лаври на 2023-2051 роки.
Національний заповідник "Києво-Печерська лавра" оголосив про розірвання договору про оренду з Українською православною церквою московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.