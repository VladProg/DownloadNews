Стрічку "Назовні / Outside" режисерки Ольги Журби відібрано до конкурсної програми International Spectrum фестивалю документального кіно Hot Docs Canadian International Documentary Festival.

Як передає Укрінформ, про це повідомляє пресслужба Держкіно.
«Фільм "Назовні/Outside" - повнометражний документальний дебют Ольги Журби, над яким вона працювала разом з оператором Володимиром Усиком. Це історія хлопця Роми: ми зустрічаємо його, 13-річного, на українських барикадах Майдану та простежуємо до його повноліття, коли він, уже 18-річний юнак, намагається вижити в маленькому кримінальному провінційному містечку», - йдеться у повідомленні.
За словами режисерки, для неї Рома – збірний образ дітей, яким доводиться змалечку рости у жахливих життєвих обставинах. Їх покидають батьки, зраджує доля, але найгірше, що з ними трапляється, – це байдужість суспільства. Ми помічаємо цих дітей, тільки коли вони завдають шкоди, а потім запроторюємо їх за ґрати. Але що б із ними сталося, якби ми помітили їх раніше?
Як зазначається, світова прем’єра стрічки днями відбулася у міжнародній конкурсній програмі відомого CPH:DOX у Копенгагені.
Фільм створено у копродукції трьох країн: України (кінокомпанія Moon Man), Нідерландів (Tangerine Tree) та Данії (Final Cut for Real).
Проєкт фільму з робочою назвою "Рома" став одним із переможців 12-го конкурсного відбору Держкіно та отримав державне фінансування. Також проєкт підтримали IDFA Bertha Fund, Нідерландський кінофонд, Данський кіноінститут, International Media Support, visions sud est, Український інститут.
Hot Docs Canadian International Documentary Festival – один із п’яти найвпливовіших міжнародних фестивалів документального кіно, який щорічно проходить у Канаді. Цьогоріч Hot Docs триватиме з 28 квітня до 8 травня.
Фото: usfa.gov.ua