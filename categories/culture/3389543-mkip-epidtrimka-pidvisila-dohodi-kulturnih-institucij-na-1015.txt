Програма "єПідтримка", в межах якої вакцинованим від коронавірусу українцям виплачують 1000 грн, підвищила доходи культурних інституцій в середньому на 10-15%.

Про це сьогодні, 21 січня, в програмі "Інформдень" телеканалу "Дом" повідомила заступниця міністра культури та інформполітики Лариса Петасюк, передає Укрінформ.
"Ця програма блискавично ефективна, і ми сподіваємося, що завдяки тому, що вона стала популярною серед громадян, вона підвищить доходи також наших культурних інституцій. Порівняно з 2020 роком, вже зараз їхня дохідність підвищилася на 10-15%", — зазначила Петасюк.
За її словами, програма допомагає покращити фінансове становище кінотеатрів.
"Якщо говорити, наприклад, про кінотеатри, в них у 2020 році взагалі зниження було на 40%. Зараз це в межах 25%. І зараз, коли почала діяти ця програма, ми бачимо, що кінотеатри дуже багато відвідують, вони є на другому місці за популярністю. Тож ми сподіваємося, що таким чином зможемо повернутися до певного рівня доходів наших закладів культури, які були до "ковідного" періоду, тобто за основу беремо 2019 рік", — додала заступниця міністра.
Вона наголосила, що завдяки програмі "єПідтримка" серед українців підвищився попит на відвідування закладів культури.
"Через програму "єПідтримка" ми зрозуміли, що таким чином ще підвищуємо попит серед громадян і залученість до культури. І завдяки "єПідтримці" ми спостерігаємо, що культура дуже популярна, і хочемо, щоб це було не короткочасне одноразове рішення щодо держпідтримки, а щоб це було системне державне рішення. І зараз пропрацьовуємо, як можна її розширити, зокрема через інші форми державної підтримки й держпрограми", — розповіла Петасюк.
Як повідомлялося, з моменту запуску програми "єПідтримка" 19 грудня українцям на спеціальні картки було перераховано майже 7,3 млрд грн. Витратили майже 1,5 млрд грн (20%), з них: на книжкові магазини — 502 млн грн (34% від витрачених коштів); кінотеатри — 404 млн грн (27%); театри, концерти та розважальні послуги — 194 млн грн. (13%); залізничні та авіапасажирські перевезення — 180 млн грн (12%); спорт — 145 млн грн (10%).