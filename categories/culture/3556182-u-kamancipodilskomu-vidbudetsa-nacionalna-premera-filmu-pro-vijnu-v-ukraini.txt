У Кам’янці-Подільському на Хмельниччині 24 серпня відбудеться національна прем’єра короткометражних фільмів «Битва за Україну» та «Об’єднані вогнем».

Про це кореспондентові Укрінформу повідомили організатори заходу.
«24 серпня о 16:00 в Кам’янець-Подільському кінотеатрі «Дружба» пройде спеціальний благодійний захід до Дня Незалежності України в рамках Міжнародного кінофестивалю «Бруківка», під час якого відбудеться національна прем’єра короткометражних фільмів «Битва за Україну» режисера Андрія Зайця та «Об’єднані вогнем» режисера Володимира Мазуренка», - розповіли організатори.
Художній фільм «Fight for Ukraine» («Битва за Україну») – незалежний короткометражний фільм, де розповідається історія перших місяців російського вторгнення в Україну очима добровольця з Кам’янця-Подільського та волонтерки, яка опинилась в окупованому Маріуполі. У стрічці показуються жахи війни через компонування реальної хроніки з відзнятими сюжетними сценами з головними героями фільму. У стрічці зіграли ролі Ірма Вітовська-Ванца та Віталіна Біблів.
Документальний фільм «Об'єднані вогнем» про активну творчу молодь з міста Кам'янець-Подільський – фаєр-шоу колектив «Dragon slayer».
Зазначається, що під час заходу збиратимуть кошти на потреби Збройних сил України.
Як повідомляв Укрінформ, п’ятий Кам’янець-Подільський міжнародний кінофестиваль «Бруківка» розпочався в березні і триває у форматі благодійних кінопоказів, під час яких збирають кошти на потреби ЗСУ.