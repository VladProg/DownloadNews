Міністерство культури та інформаційної політики готується до оголошення нового конкурсу на посаду директора Національного заслуженого академічного українського народного хору України імені Григорія Верьовки.

Як передає Укрінформ, про це повідомляє пресслужба МКІП в Фейсбуці.
"5 жовтня відбувся конкурс на посаду директора Національного заслуженого академічного українського народного хору України імені Григорія Верьовки. За результатами конкурсу, що пройшов з дотриманням вимог чинного законодавства, конкурсна комісія визнала переможцем Олександра Тарасенка. На жаль, через особисті обставини пан Тарасенко змушений був відмовитись від посади. Міністерство культури та інформаційної політики готується до оголошення нового конкурсу", - йдеться у повідомленні.
Національний заслужений академічний український народний хор України імені Григорія Верьовки заснований майже вісім десятиліть тому і об’єднує в своєму складі близько півтори сотні професійних співаків. Колектив відзначений численними національними та міжнародними нагородами. Його діяльність головним чином фінансується державою.
Фото veryovka.com