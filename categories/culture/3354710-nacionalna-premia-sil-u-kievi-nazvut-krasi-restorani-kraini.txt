Церемонія нагородження Національної ресторанної премії "СІЛЬ", де буде оголошено назви найкращих закладів України, пройде у Києві 28 листопада.

Про це Укрінформу повідомили організатори заходу.
«Національна ресторанна премія "СІЛЬ" – це головна професійна подія ресторанної індустрії України. Премія заснована у 2013 році компанією Hoteliero з метою відзначення кращих ресторанів країни, а також розвитку галузі гостинності в цілому. Вона об'єднує українських рестораторів, структурує ринок, а також інформує гостей про якість закладів. Цього року пройде дев'ята урочиста церемонія», - розповіли організатори премії.
Цьогоріч за перемогу у 17 номінаціях боротимуться 145 закладів із 22 міст. За прозорість і достовірність результатів відповідає офіційний аудитор премії – Grant Thornton (Ukraine).
До складу членів журі премії-2021 увійшли відомі ресторатори, експерти ресторанної індустрії, керівники та управляючі відомих компаній, топменеджери, тренери та лектори, бренд-шефи, сомельє.
Перелік фіналістів премії "СІЛЬ" сформований членами журі на основі запропонованих експертами закладів, а також переліку закладів, які самостійно залишали заявки на участь на сайті премії.
Фото: Сіль