У Кельні (Німеччина) у Schauspiel Köln відбулася прем'єра вистави “Про війну”, що була створена на основі розповідей українських драматургів про пережиті ними перші дні після 24 лютого 2022 року.

Про це у розмові з кореспондентом Укрінформу розповів херсонський драматург та режисер Андрій Май.
“Драматурги написали про свої перші дні війни, описали, що з ними відбувалося і це стало основою для п'єси, так склалася драматургічна композиція про війну — з коротких п'єс, які я складав, як пазли”, - каже режисер.






У Кельні українські драматурги розповіли про війну в Україні / Фото: Андрій Май




























За його словами, на прем'єрі були присутні і німці, і українці, після цього відбулася публічна дискусія за участі глядачів. Наразі є плани на покази у травні.
Вистава йшла двома мовами — українською та німецькою і з титрами для аудиторії німецької та української, відповідно до зміни мови.
Як розповів Май, у виставі були задіяні українські актори Олексій Доричевський, Себастьян Антон, Драматурги, що розповіли свої історії - Наталя Блок (Херсон), Юлія Гончар (Київ), Анастасія Косодій (Запоріжжя), Андрій Бондаренко (Львів), Олесь Барліг (Запоріжжя), Ольга Мацюпа (Львів), Олексій Доричевський (Київ), Лєна Лягушонкова, (Луганськ-Київ), Оксана Савченко (Київ), а також і Андрій Май (Херсон).
Андрій Май з 2014 року активно займається політичним театром. Він розповідає свою історію, адже зміг вибратися з тимчасово окупованого Херсона 19 березня.
“Майже всі мої вистави були пов'язані з війною, я показував їх за кордоном. І крайня вистава, яку я поставив — це була вистава у херсонському театрі про війну на Донбасі. Рано чи пізно до мене б постукали у двері (російські загарбники — ред.) і тому ми виїхали... Хочу пояснити, це важливо: оскільки моя дружина померла, я виїхав за кордон як батько-одинак, з дитиною”, - сказав режисер.
Вже у Кельні, розповідає Май, він дізнався від київського колеги про те, що місцевий театр шукає режисера з України і тут йому запропонували поставити виставу про події, що відбуваються в Україні.
За словами Мая, виставу готували у критичні строки — протягом трьох тижнів, проте впоралися. Німецький театр, де відбулася вистава - Schauspiel Köln, це державний театр, він достатньо відкритий, тому херсонський режисер сподівається на подальшу співпрацю і на продовження висвітлення теми війни в Україні.
“Ми з ними про це говоримо, на їх подальший інтерес, зацікавленість до подій, які в нас відбуваються”, - ділиться Май. Бо до війни люди звикають, навіть українці звикають, тому важливо, щоб німці від почуття жаху і співчуття до України, не перейшли до звички, що тут йде війна.
Тому “кнопку” треба тиснути постійно для того, щоб відповідальність була солідарна, вважає режисер.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.