Міністерство закордонних справ, Український інститут та громадська організація "Вікімедіа Україна" вдруге проведуть інформаційну кампанію “Місяць культурної дипломатії України” у Вікіпедії.

Як передає Укрінформ, про це повідомляє Міністерство закордонних справ.
“#UkraineEverywhere — під таким гаслом з 17 лютого до 17 березня у Вікіпедії буде проведена інформаційна кампанія “Місяць культурної дипломатії України”, яка спрямована на оновлення та створення нових статей про Україну та українську культуру українською та іншими мовами”, - ідеться у повідомленні.
“Вже вдруге поспіль ми проводимо місяць культурної дипломатії України у Вікіпедії. Це чудова можливість розповісти світові про креативну, динамічну, інноваційну Україну. Просування позитивного іміджу України за кордоном входить до ключових пріоритетів нашої Стратегії зовнішньополітичної діяльності. Закликаю всіх долучатися до цієї ініціативи, аби у Вікіпедії з’явилися сотні нових статей про українське кіно, музику, театр, літературу та мистецтво”, - сказав міністр закордонних справ Дмитро Кулеба.
Місяць культурної дипломатії України буде присвячено відомим українським митцям із сфери кіно, музики, літератури, архітектури, дизайну, які зробили вагомий внесок у світову культуру та про яких ще немає статей у Вікіпедії.
“Найчастіше ми звертаємося саме до Вікіпедії, аби отримати потрібну інформацію. Тому необхідно писати нові статті та покращувати вже існуючі, щоб більше людей з усього світу дізнавалися про Україну, її культуру, явища та діячів. Важливо, щоб ця інформація була чіткою, правдивою та об’єктивною, а ще – доступною на якомога більшій кількості мов. Цей проєкт дозволить гучніше розповідати про Україну та її надбання”, — заявив генеральний директор Українського інституту Володимир Шейко.
У МЗС запрошують долучитися до проєкту всіх охочих. Інформація про конкурс, список пропонованих статей та умови участі доступна на сайті www.ucdm.wikimedia.org.ua.
Як повідомляв Укрінформ, перша кампанія “Місяць культурної дипломатії України” у Вікіпедії проходила з 10 лютого по 10 березня 2021 року. Тоді 172 користувача та користувачки створили й оновили статті понад 1 200 разів та створили понад 817 нових статей українською та іноземними мовами.