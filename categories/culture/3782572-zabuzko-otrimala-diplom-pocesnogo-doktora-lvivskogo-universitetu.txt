Українська письменниця Оксана Забужко отримала диплом почесного доктора Львівського національного університету ім. Івана Франка (Doctor Honoris Causa).

Про це повідомляє Львівський національний університет, передає Укрінформ.
«Почесними докторами Університету є видатні діячі культури, науковці, політики. Сьогодні ж ми вітаємо відому українську письменницю, філософиню, вручаємо їй диплом за активну громадську та політичну діяльність, за видатні заслуги в розвитку освіти, науки, культури, суспільно значущий внесок у розбудову української державності та вагоме сприяння розвитку Університету», – сказав ректор ЛНУ ім. Івана Франка Володимир Мельник.

Зазначається, що університетська спільнота високо поціновує творчість та громадську діяльність письменниці.

Диплом Doctor Honoris Causa Львівського національного університету імені Івана Франка Забужко вручили за видатний внесок в українське письменство та активну культурну дипломатію і запросив високоповажну гостю прочитати для академічної спільноти традиційну інавгураційну лекцію.

Забужко зазначила, що вважає великою честю та привілеєм стати частиною академічної спільноти Львівського університету, у якому понад 70 років тому навчалися її батьки.



Як повідомлялось, Оксана Забужко – відома українська поетеса та письменниця, ключовими у її творчості є теми національної ідентичності та гендеру. Її твори перекладені понад 20 мовами.
Забужко є лауреаткою народних та іноземних премій, стипендіаткою Фулбрайта, викладачкою українських студій у Гарвардському та Піттсбурзькому університетах та популяризаторкою України на міжнародній арені. Її тексти адаптують численні театри України, Європи і Північної Америки.