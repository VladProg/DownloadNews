В Івано-Франківську у Краєзнавчому музеї художник Нікіта Тітов представив інсталяцію «Крила», яку присвятив усім загиблим на війні.

Про це художник на місці події розповів кореспондентові Укрінформу.
«Інсталяція «Крила» присвячена загиблим військовим та цивільним людям під час війни з росією. Вона присвячена всім, хто безневинно загинув. Це моя шана і пам’ять їм», - зазначив Тітов.

За його словами, коли обирав для експозиції виставкові зали у Краєзнавчому музеї Івано-Франківська, довідався про загибель сина своєї подруги Романа Ратушного.

«Всі думки мої були поруч з нею, всі думки були про нього… Через це з’явилась ідея «Крила» у пам’ять про Романа і всіх, хто загинув за Україну», - додав Тітов.

Окрім інсталяції «Крила», він представив ще 16 своїх плакатів.

Як передає Укрінформ, роботи Нікіти Тітова увійшли в об’єднаний артпроєкт під назвою «Бог між нами! Переможемо разом!»
«Вся історія цієї виставки – це історія любові і спасіння», - стверджує куратор артпроєкту «Бог між нами! Переможемо разом!» Валерій Твердохліб. У його доробку – сакральний живопис та інсталяція з майоліковим півником, який після подій у Бородянці став символом української стійкості.


Свою інсталяцію «Ірпінь - секрети мого двору» презентувала художниця Олена Кіслих-Приходько. Їй вдалося залишити рідне місто за два дні до того, як у сквері рідного міста поховали перших людей.
«Ця інсталяція присвячена усім, щоб ми не забували, що цей жах можливий і його потрібно зупиняти. Ось був скверик, де ми гуляли, і він перетворюється на цвинтар. З цим треба якось жити: він має стати меморіалом або знову сквериком», - вважає художниця.
Експозиція артпроєкту «Бог між нами! Переможемо разом!» розгорнута у чотирьох залах Краєзнавчого музею. Глядачам обіцяють авторські екскурсії та історії війни, які спонукали митців до творчості.
Фото: Ірина Дружук, Укрінформ