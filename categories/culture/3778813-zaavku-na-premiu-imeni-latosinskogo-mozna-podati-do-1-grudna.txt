Міністерство культури та інформаційної політики України повідомило, що триває конкурс від Державного агентства з питань мистецтв на здобуття премії імені Б. М. Лятошинського.

Як передає Укрінформ, про це МКІП повідомляє в Телеграмі.
Премія присуджується за видатні досягнення у сфері професійної композиторської творчості.
Як зазначили в міністерстві, на здобуття премії висуваються завершені музичні твори у жанрі академічного музичного мистецтва, які були написані та оприлюднені протягом останніх п’яти років, але не пізніше ніж за місяць до їх висунення на здобуття премії.
Премія присуджується за такими напрямами:
за окремий твір;
за творчий доробок претендента у певному жанрі;
за творчі досягнення протягом останніх п’яти років.
У МКІП зауважили, що претендент може брати участь у конкурсі на здобуття премії тільки в одному із зазначених напрямів.
Прийом заявок триватиме до 1 грудня.
Як повідомляв Укрінформ, лауреатом премії імені Б. М. Лятошинського у 2023 році став композитор Ігор Щербаков із ораторію «Великого бажайте» на тексти «Заповіту» патріарха Йосипа Сліпого та канонічні тексти.