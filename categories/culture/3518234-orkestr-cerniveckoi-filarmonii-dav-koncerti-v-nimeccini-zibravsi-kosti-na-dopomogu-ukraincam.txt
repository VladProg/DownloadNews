Симфонічний оркестр Чернівецької обласної філармонії ім.Дмитра Гнатюка дав низку концертів у Німеччині, зібравши на них кошти на допомогу українцям.

Про це повідомляє у Фейсбуці пресслужба Чернівецької ОВА, передає Укрінформ.
"Симфонічний оркестр Чернівецької обласної філармонії ім.Д.Гнатюка дав низку концертів у Німеччині. Музиканти на чолі із диригентом Йосипом Созанським виступили у Франкфурті-на-Майні та Дюсельдорфі... Зібрані симфонічним оркестром під час виступів кошти скерують на допомогу українцям", - йдеться у повідомленні.

Зазначають, що оркестр повіз закордон програму із творами чотирьох українських композиторів – Бориса Лятошинського, Євгена Станковича, Мар’яна Кузана, Лева Колодуба. Публіка вітала артистів гучними оваціями та переповненими залами, а німецькі ЗМІ написали про це схвальні матеріали.
Виступ музикантів став надзвичайно важливою подією, адже нині репрезентувати Україну необхідно на всіх фронтах, у тому числі й на культурному, наголосили в ОВА.
Як повідомляв Укрінформ, симфонічний оркестр Хмельницької обласної філармонії на концертах у Польщі та Швейцарії зібрав на допомогу постраждалим від війни українцям 5400 злотих та 7900 євро.