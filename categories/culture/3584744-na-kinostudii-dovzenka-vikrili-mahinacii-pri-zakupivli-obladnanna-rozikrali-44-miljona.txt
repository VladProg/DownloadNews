Колишні головний інженер кіностудії імені Олександра Довженка та директор приватної компанії підозрюються у розкраданні понад 4,4 мільйона гривень під час закупівлі телевізійного обладнання.

Як передає Укрінформ, про це повідомляє Національне антикорупційне бюро України.
30 вересня НАБУ і Спеціалізована антикорупційна прокуратура повідомили колишньому головному інженеру ДП “Національна кіностудія художніх фільмів імені Олександра Довженка” та ексгенеральному директору приватної компанії про підозру у розкраданні. Дії обох осіб кваліфіковані за ч.5 ст. 191 Кримінального кодексу України.
Слідство встановило, що у листопаді 2018 року кіностудія оголосила відкриті торги із закупівлі телевізійного та аудіовізуального обладнання. Однак до того гендиректор приватної компанії домовився з головним інженером держпідприємства про “співпрацю”. Її результатом стала перемога компанії у торгах та укладення з нею договору, що не передбачали санкції за порушення термінів постачання обладнання.
За умовами торгів обладнання кіностудії мали поставити до кінця 2018 року. Обладнання кіностудії не поставили, але головний інженер доповів керівництву про інше. Держпідприємство після цього сплатило приватній компанії за обладнання, яке не одержало. Фактичне постачання відбулося лише у квітні 2019 року, але не в повному обсязі. Вартість непоставленого та сплаченого обладнання становить понад 4,4 мільйона гривень.
Як повідомляв Укрінформ, на початку вересня у Києві правоохоронці викрили протиправний механізм розкрадання коштів одного з українських банків. Колишнього голову правління банку підозрюють у розтраті 18 мільйонів гривень.