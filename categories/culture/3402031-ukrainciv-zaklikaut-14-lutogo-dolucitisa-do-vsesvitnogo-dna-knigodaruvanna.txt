Видавництво «Ранок» закликає українців 14 лютого долучитися до Всесвітнього дня дарування книжок і всеукраїнського флешмобу.

Про це Укрінформу повідомили у команді «Ранку», що є ініціатором акції на підтримку свята.
«14 лютого - Міжнародний день книгодарування, що активно відзначається у всьому світі з 2012 року. Офіційно цей день можна назвати Днем закоханих у книжки. Проте, якщо про День Святого Валентина відомо всім українцям, то про День дарування книг майже ніхто не знає. Ми маємо амбітну мету – популяризувати в Україні Всесвітній день дарування книг, щоб привернути увагу до важливості читання та запровадити в Україні нову традицію - дарувати на Валентина книжки», - йдеться у повідомленні.
Ініціатори підкреслюють, що книга сьогодні є надважливим соціальним продуктом, а підтримка української книги є питанням національної безпеки. Саме книжки закладають базові цінності світогляду, формують особистість, будують потужний культурний простір.
«Просимо вас долучитися до святкування Всесвітнього дня дарування книг: надати інформаційну підтримку та розказати українцям про це чудове свято; підтримати нашу ідею та взяти участь у всеукраїнському флешмобі до Всесвітнього дня дарування книг. Разом ми можемо запровадити новий культурний тренд, коли дарувати книжки на Валентина стане доброю традицією», - закликають у «Ранку».
Видавці зазначають, що взяти участь у флешмобі можна вже зараз і зробити це дуже просто: треба подарувати книгу - другу, коханій людині, дитині, колегам, також можна подарувати книгу бібліотеці свого міста, дитячому садочку або тому, кому ця книга дійсно потрібна; зробити фото з подарунковою книгою; завантажити пост про це на своїй сторінці з гештегом #даруй_книгу та #Всесвітній_День_Дарування_Книг; передати естафету далі - друзям, близьким, знайомим (потрібно тегнути їх у пості).
Також організатори акції нагадали, що історія свята розпочалася з традиції в родині американської книжкової блогерки Еммі Бродмур, де на День усіх закоханих дарували одне одному книги, а черговий День святого Валентина вона вирішила відзначити, подарувавши книги не лише синові, а й бідним дітям. Водночас блогерка поділилася ідеєю акції з читачами, після чого ініціатива почала стрімко поширюватися, її підхопили активісти по всьому світові.
Фото: Facebook/ #Всесвітній_день_дарування_книг