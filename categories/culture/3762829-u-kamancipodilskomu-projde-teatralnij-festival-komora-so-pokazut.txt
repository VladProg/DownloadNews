У Кам’янці-Подільському на Хмельниччині 21-24 вересня відбудеться ІХ театральний фестиваль «Комора».

Як передає Укрінформ, про це у Фейсбуці повідомила Кам’янець-Подільська міська рада.
«Під час IХ театрального фестивалю «Комора» 20 вистав від колективів з різних міст України з 21 по 24 вересня будуть презентовані нашому глядачу», - йдеться у повідомленні.
У четвер, 21 вересня, народний аматорський театр-студія «На Зарванській» (Кам’янець-Подільський) покаже виставу «Не плач, мій доме, стрінемось...», театральний клас Олени Лежанської (Хмельницький) – літературно-пластичну композицію «Забирали в рабство рідну мову», театральна студія «Лабіринт» (Сарни Рівненської області) – драму Ніни Захоженко «Я-норм», народний театр-студія «Чудеса в решеті» (Пісочин Харківської області) – фантасмагоричну драму Петра Яценка «Нечуй. Немов. Небач», майстерня Михайла Урицького (Київ) – драму «Тіні забутих предків» за мотивами однойменного твору Михайла Коцюбинського.
У програмі на п’ятницю, 22 вересня, драма «Закрите небо» за п’єсою Неди Нежданої від народного аматорського експериментального театру-студії «10 ряд 10 місце» (Ковель), інтермедія у багатьох діях «Чернетки» за п’єсою Христини Монастирської від народного студентського театру «Вавилон», чорна комедія абсурду «Той, що відчиняє двері» за п’єсою Неди Нежданої від Хмельницького академічного обласного театру ляльок, імерсивна музично-пластична вистава-дійство «Мольфари» від Запорізького театру «СВіЯ», «Ганна-Панна. Казка загублених душ» за мотивами Оксани Забужко від Чернівецького народного театру «ТЕМП», стендап-комедія «ТихоНачитаний» від Михайла Журавля (Одеса).
У суботу, 23 вересня, глядачі зможуть переглянути анімацію предмету «Мотлох» від творчого об’єднання «Мотлох» (Запоріжжя), документальну драму «Маклена Граса: дослідження вистави 1932 року» за п’єсою Миколи Куліша від «Театру між трьох колон» (Київ), пластично-поетичну виставу на вірші Юрія Іздрика «Віч’на’Вічність» від театральної спільноти «DSP» (Київ), пластичну драму Річарда Баха «Чайка на ім’я Джонатан» від театру «Вільні» (Київ), філософську комедію «Божевільна з Шайо» за п’єсою Жана Жироду від «Театру Щирих» (Київ).
У неділю, 24 вересня, вокально-театральна студія «Голос Джельсоміно» (Одеса) представить музично-поетичну виставу на вірші Надії Глушкової «Україна навчить світ любити», театральна лабораторія «ВідСутність» (Рівне) – драму абсурду «Коханець» за п’єсою Гарольда Пінтера, студентський театр «На третьому поверсі» (Рівне) – трагіфарс Metamorphoses автора Оксани Гриценко, народний художній колектив «Театр юних чернівчан» - документальну виставу GENOCIDЕ за щоденниками очевидців Голодомору 1932-1933 років.
Організатори фестивалю наголошують, що всі зібрані під час заходу благодійні внески спрямують на потреби Збройних сил України.