Держава повернула з тривалого тимчасового користування 18 об’єктів Національного архітектурно-історичного заповідника «Чернігів стародавній».

Як передає Укрінформ, про це повідомляє Міністерство культури та інформаційної політики України.
Комісія МКІП з приймання-передачі державного майна Національного архітектурно-історичного заповідника «Чернігів стародавній» 5 листопада завершила свою роботу.
«Комісія оглянула 18 об’єктів, зокрема, такі пам’ятки національного значення як: комплекс споруд Єлецького монастиря XII-XVII ст., комплекс споруд Троїцького монастиря XVII-XVIII cт., Спасо-Преображенський собор ХІ ст., які перебували в користуванні УПЦ МП, а також П’ятницьку церкву XII ст. та Катерининську церкву XVIII ст», - ідеться в повідомленні.

За висновком комісії, низка обстежених пам’яток перебуває у незадовільному стані. Комплексних ремонтно-реставраційних робіт потребують національні святині - Спасо-Преображенський собор, Троїцький собор, Успенський собор Єлецького монастиря. Також ремонтно-реставраційних робіт чекають монастирські дзвіниці та споруди Введенської церкви і Архієрейського будинку і келії Троїцького монастиря, Мурів з брамами та баштами Єлецького монастиря, його Північних і Східних келій.
Крім того, в Спасо-Преображенському та Троїцькому соборах необхідно провести консерваційно-реставраційні роботи щодо стінописів та іконостасів. Водночас під час огляду комісією Іллінської церкви зафіксовано суцільні вертикальні тріщини в муруванні стін, що є наслідком російських атак по території Болдиних гір весною 2022 року.

Зазначається, що ситуація є загрозливою, оскільки церква пов’язана з унікальним комплексом Антонієвих печер. Своєю чергою, стан П’ятницької та Катерининської церков, Антонієвих печер (окрім підземних храмів) комісія в цілому оцінила як задовільний.
«Комісія передала на підписання виконувачу обов’язків директора заповідника Андрію Лісовому Акт приймання-передачі державного майна Національного архітектурно-історичного заповідника «Чернігів стародавній», яким підтверджує передачу державного майна у користування заповідника - загалом 18 об’єктів», - сказано в повідомленні.
За результатами роботи, комісія рекомендувала провести реставраційні й консерваційні роботи, а також музеєфікацію пам’яток. Цьому мають передувати невідкладні комплексні дослідження та проєктні роботи, які будуть завершені до кінця року.
Як повідомляв Укрінформ, у Чернігові 5 жовтня почала працювати Комісія Міністерства культури та інформаційної політики з приймання-передачі державного майна Національного архітектурно-історичного заповідника «Чернігів стародавній».
Фото: МКІП