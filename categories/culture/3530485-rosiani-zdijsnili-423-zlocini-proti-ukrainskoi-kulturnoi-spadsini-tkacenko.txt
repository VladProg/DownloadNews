російська федерація станом на 15 липня здійснила 423 злочини проти української культурної спадщини.

Як передає Укрінформ, про це міністр культури та інформаційної політики України Олександр Ткаченко повідомив на засіданні Ради безпеки ООН за Арріа-формулою на тему: «Знищення культурної спадщини як наслідок російської агресії проти України», повідомляє МКІП.
На засіданні були присутні як постійні представники країн в ООН, так і представники ЮНЕСКО і Міжнародної ради пам‘яток та видатних місць (ICOMOS), які нещодавно відвідали Україну.
“Станом на сьогодні росіяни здійснили 423 злочини проти нашої культурної спадщини. Вони цілять в нашу спадщину навмисно. Кожен спікер висловив своє бачення війни в Україні, і воно єдине - росія намагається знищити нашу ідентичність. Всі учасники (окрім рф, звичайно) засудили агресію росії проти України, яка знищує культурну спадщину, нашу мову, літературу, розкрадає наші музеї. Це спроба стерти з лиця землі все українське. Але весь світ це розуміє і росії це не вдасться. Міжнародні організації повинні посилити тиск на росію, щоб припинити цей тероризм проти української нації. Тільки разом ми зможемо зупинити агресора”, - заявив Ткаченко.
Зустріч була ініційована Албанією та Польщею у співпраці з Україною. Вона спільно спонсорується членами Ради – Ірландією та Великою Британією, а також кількома країнами, які не є членами Ради.
«росіяни цілеспрямовано знищують об’єкти культурної спадщини обстрілами по всій Україні – від Луганської області до Львівщини. Культурна спадщина всієї країни, як матеріальна, так і нематеріальна, зараз знаходиться під ударом і має бути захищена для всього людства», - зазначила заступниця міністра культури та інформаційної політики Катерина Чуєва у зверненні до міжнародної спільноти.
Вона наголосила, що МКІП постійно фіксує епізоди пошкоджень та руйнувань об’єктів культурної спадщини й закладів культури. Серед них: 128 об'єктів нерухомої культурної спадщини, які мають офіційний статус пам'яток, 147 культових споруд (50 з них перебувають на обліку як пам’ятки історії, архітектури та містобудування або цінні історичні споруди), 136 належать до християнських громад (125 – православні, 10 – протестантські, 2 – католицькі), 4 - до ісламського світу, 6 - єврейським громадам, 46 меморіальних пам’ятників на честь історичних осіб та подій ХІХ – початку ХХІ ст., 33 музеї та заповідники, 59 культурних центрів, театрів і кінотеатрів, 40 бібліотек.
Пошкодження і руйнування через ракетні удари, бомбардування та артилерійські обстріли зафіксовані у 15 регіонах України. Географічно це охоплює майже всю територію від Луганської та Донецької областей до Львівщини.
Зустріч дала можливість державам-членам засідання почути безпосередньо розповіді про масштаби шкоди, завданої культурним цінностям в Україні, зокрема музею Григорія Сковороди в Харківській області та краєзнавчому музею в Іванкові на Київщині, зауважили у МКІП.
Учасники торкнулися й інших питань, пов’язаних з війною в Україні, зокрема занепокоєння посиленням ракетних атак. У концептуальній записці, підготовленій співорганізаторами засідання, ідеться, що знищення культурної спадщини в Україні «стало невід’ємним елементом війни росії».
Учасники заходу засудили російську агресію та визнали дії росії спрямованими проти української ідентичності і наголосили на необхідності посилення спільних зусиль із захисту культурної спадщини України від російської агресії.
Як повідомляв Укрінформ, раніше Ткаченко поінформував, що збитки від війни культурної сфери становлять близько 5-6 мільярдів євро.