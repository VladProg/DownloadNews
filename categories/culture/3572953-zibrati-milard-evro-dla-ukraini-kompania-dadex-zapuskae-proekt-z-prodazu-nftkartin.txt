Литовська компанія Dadex створює глобальний фандрейзинговий проєкт Project Phoenix, в рамках якого планує за допомогою використання сучасних технологій, зокрема NFT-творів, зібрати 1 мільярд євро для допомоги українському народу.

Про це повідомив представник Dadex в Східній Європі Деніс Тот під час презентації проєкту в Медіацентрі Україна – Укрінформ.
"Ми розпочинаємо проєкт Project Phoenix. За останній місяць нам вдалось завершити розробку нашої платформи, за допомогою якої можна буде здійснювати пожертви для українців. Крім цього, ми запустили 8 колцентрів у Європі, в які люди можуть телефонувати і також робити благодійні внески", - зазначив Деніс Тот.
За його словами, запуск платформи запланований на 30 вересня. В її рамках люди зі всього світу зможуть прямим переказом або купівлею NFT-картин пожертвувати кошти на допомогу Україні. Вони будуть спрямовані на покращення якості життя українських дітей і молоді, а також відновлення інфраструктури, зруйнованої внаслідок російської агресії.
Компанія Dadex планує зібрати один мільярда євро протягом одного року. Основні внески передбачаються за рахунок технології NFT. Зокрема, буде створено 1 мільйон віртуальних картин, поділених на 14 випусків. Стартова вартість кожної з них становитиме від €250 до €100 тисяч. Усі витвори цифрового мистецтва матимуть власний цифровий сертифікат.






Компанія Dadex запускає проєкт Phoenix щодо збору 1 млрд євро для України / Фото: Євген Котенко, Укрінформ








































Уточнюється, що в межах проєкту Phoenix кожен благодійник, що придбав NFT- картину, зможе через 6 місяців продати її на блокчейн-ринку щонайменше на 20% дорожче. Водночас 20% від кожного перепродажу буде знову пожертвувано Україні.
Проєкт також передбачає низку благодійних концертів. Перший відбудеться 29 жовтня поточного року в Загребі (Хорватії). Перед 25 тисячами людей виступатимуть відомі закордонні музиканти. Усі зібрані кошти будуть передані на допомогу Україні.
Як повідомлялось, Dadex – це холдингова компанія, що оперує різними блокчейн проєктами. У ній працює близько 150 працівників по всьому світу. Має штаб-квартиру в Лондоні та офіси в Італії, США, ОАЕ.