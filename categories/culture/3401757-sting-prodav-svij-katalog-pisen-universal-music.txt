Англійський рок-музикант Стінг (справжнє ім'я Ґордон Метью Томас Самнер) продав свій каталог пісень компанії Universal Music Publishing Group (UMPG).

Як передає Укрінформ, про це повідомляє Reuters.
Вартість угоди не розголошується.
Зазначається, що угода включає всі сольні роботи Стінга, а також ті, які він записав, працюючи з рок-групою The Police, включаючи хіти «Every Breath You Take», «Roxanne», «Shape Of My Heart», «Message in a Bottle», «Fields Of Gold», «Desert Rose» та «Englishman in New York».
«Для мене дуже важливо, щоб у творів був дім, де їх цінують і поважають. Не тільки для того, щоб по-новому мати зв’язок з давніми шанувальниками, а й знайомити мої пісні з новою аудиторією, музикантами та поколіннями», - йдеться у заяві Стінга.
За його словами, впродовж усієї кар’єри він насолоджувався довгими та успішними робочими відносинами з UMPG як своїм партнером із лейбла звукозапису.
«Тому було природним об’єднати все в одному надійному домі, у той час, коли я повертаюся до студії, готовий до наступної глави (в моєму житті – ред.)», - додав музикант.
Стінг (Sting) - англійський рок-музикант і актор, лідер групи The Police у 1976—1984 роках. З 1984 року виступає соло. Сімнадцятиразовий лауреат премії «Греммі», володар «Золотого глобуса», премії «Еммі» і чотириразовий номінант на премію «Оскар» в категорії найкраща пісня.
Як повідомляв Укрінформ, компанія Sony Music купила весь каталог пісень легендарного 80-річного американського співака Боба Ділана за близько 200 мільйонів доларів США.