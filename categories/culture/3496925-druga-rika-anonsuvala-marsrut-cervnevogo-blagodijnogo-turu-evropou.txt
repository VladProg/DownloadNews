Гурт «Друга Ріка» доповів про результати останніх благодійних концертів і анонсував червневий маршрут благодійного європейського туру «Хто, якщо не ми?», який пройде в Україні, Франції, Польщі та Литві.

Про це повідомили кореспондентові Укрінформу у пресслужбі гурту.
Метою закордонних концертів є збір 30 000 євро на придбання двох безпілотників, автобуса та тактичної амуніції для батальйону спецпризначення, в якому служить брат фронтмена гурту Валерія Харчишина. Кошти, отримані з концертів в українських містах, будуть направлені на придбання двох пікапів для 95 десантно-штурмової бригади. Мета збору – 14 000 євро. Важливо зазначити, що червневі концерти в Україні не є перенесеними виступами, які саксували через початок повномасштабної війни; вони мають виключно благодійний характер. Квитки на всі концерти можна купити за посиланням.

Найближчі концерти туру «Хто, якщо не ми?» пройдуть за таким графіком: 3-5 червня – Вінниця, Тернопіль, Львів (Україна); 10 червня – Париж (Франція); 14-21 червня – Вроцлав, Гданськ, Лодзь, Варшава (Польща).

«Друга ріка» також візьме участь у кількох збірних програмах. 12 червня – в благодійному вечорі Stand With Ukraine у Ніцці (Франція), прибуток від події буде переданий на допомогу Україні. 17 червня – у марафоні «Ніч Культури» у Вільнюсі, організований литовською авторською асоціацією LATGA, партнерами української організації «УААСП».
«Дякую кожному, хто долучається до нашої благодійної діяльності фінансово. Ви робите велику справу! Завдяки вам, ми можемо допомогти тим, хто потребує цього найбільше. Сподіваюсь, що відвідуючи наші концерти, ви трохи забуваєте про жахливі реалії та отримуєте позитивні емоції, які так необхідні зараз кожному, аби боротися з ворогом», – звернувся фронтмен «Другої ріки» Харчишин.
Гурт також звітував за вже зроблене. Завдяки виступам музикантів і підтримці їхніх шанувальників, під час першої частини туру вдалося зібрати кошти в розмірі 882 891 грн. Вони пішли на придбання двох позашляховиків, ста матраців-спальників та трьох тактичних планшетів для батальйону спецпризначення. Також організатор концертів перерахував 200 000 грн допомоги до чеського фонду підтримки України, що опікується українськими госпіталями. Ще польська громадська організація Fundacja Widowisk Masowych передала через музикантів двісті сухпайків для українських захисників, які гурт доправив до Грузинського Національного Легіону.


Другу частину туру «Друга Ріка» розпочала виступом на станції метро «Вокзальна» в Дніпрі в рамках благодійної програми «БезВІЗ БезВійни». Під час концерту та онлайн-трансляції було зібрано 826 347 грн. Кошти пішли на придбання двох карет швидкої допомоги для Окремої бригади тероборони Дніпра.
З 24 лютого Україна дає відсіч повномасштабній агресії, яку розпочала росія проти сусідньої суверенної держави.
Фото: Валерій Козлов, Ася Остапченко