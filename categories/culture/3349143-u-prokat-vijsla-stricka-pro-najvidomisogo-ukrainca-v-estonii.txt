На онлайн-платформі Takflix з’явився фільм «Казка про Коника», що розповідає про українського дисидента, митця та волонтера Анатолія Лютюка.

Про це Укрінформу повідомили в компанії Takflix.
“Документальна робота Дениса Страшного та Уляни Осовської «Казка про Коника» доступна до 11 грудня на території України з англійськими субтитрами”, - йдеться в повідомленні.
Як зазначається, «Казка про Коника» – це документальна притча із елементами анімації. Її головний герой – художник та монах, у миру Анатолій Лютюк. Він переїхав до Естонії у 70-х і відтоді мешкає у Таллінні. З початку війни на сході України Анатолій займається волонтерськими місіями. Його незмінний супутник у подорожах на фронт – саморобний дерев’яний коник. Він стає головним героєм казок Анатолія про тварин на війні, які чоловік пише на основі реальних історій.
«Це людина, до якої варто прислухатися. Цікаво спостерігати за його життям. Він — волонтер та активіст багато десятків років. Це поєднання духовності, мистецтва й активізму в одній людині стало цікавою темою для досліджень. Після знайомства з ним в 2014 році ми рік за роком почали приїжджати до Анатолія в Естонію та супроводжувати його під час волонтерської місії на Донбасі. Так зароджувався сценарій фільму», — розповідає оператор та співрежисер Денис Страшний.
Співрежисерка Уляна Осовська зауважує, що цього року пішло до школи покоління дітей, які народилися під час війни з Росією.
“Не говорити з ними про війну — значить, не готувати їх до реального життя. Але також виникає питання, як про це говорити? Адже це складна і болюча тема. Ми робили «Казку про Коника» саме з цією думкою - як говорити про складне просто. У нашому фільмі немає сцен насилля, вибухів, крові, проте є контекст і атмосфера. Сподіваємося, родинний перегляд фільму стане гарною можливістю поговорити про сучасний стан речей в Україні», - зазначає Осовська.
Світова прем'єра фільму відбулася на Міжнародному фестивалі документального кіно DocPoint Tallinn в Естонії. «Казка про Коника» також була представлена на міжнародних кінофестивалях Docudays UA та «Молодість» 2021 року.

Трейлер фільму тут.