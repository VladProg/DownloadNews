На Амстердамському кінофестивалі IDFA 2021 перемогла документальна стрічка Сергія Лозниці “Містер Ландсбергіс”.

Про це повідомляє Укрінформ з посиланням на IDFA.nl.
“Фільм “Містер Ландсбергіс” (Нідерланди, Литва) Сергія Лозниці переміг на фестивалі документального кіно IDFA 2021, головний приз фестивалю становить 15 000 євро”, - йдеться у повідомленні.
Церемонія нагородження IDFA 2021 проходила в Амстердамі та транслювалася в режимі онлайн.
“Нелегко оживити історію. Ще важче зробити її захоплюючою і збагаченою, передати відчуття, ніби ми переживаємо все так, як це відбувалося. На всіх рівнях майстерності фільм-переможець є монументальним досягненням, яке повністю досліджує роль, яку одна людина, одна нація і один історичний момент можуть зіграти в історії глобальної боротьби за свободу і самовизначення. Премія IDFA 2021 за найкращий фільм міжнародного конкурсу дістається Сергію Лозниці за приголомшливу роботу “Містер Ландсбергіс”, – повідомило журі.
Сам автор отримуючи приз, наголосив, що “Містер Ландсбергіс” важливий не лише для Литви, а й для всього світу. У центрі його роботи - фігура литовського політика Вітаутаса Ландсбергіса, голови Верховної ради Литви у момент ухвалення декларації про відновлення незалежності держави у 1990 році. Завдяки якому країна стала першою державою, що вийшла зі складу СРСР.
Як повідомляв Укрінформ, у вівторок, 5 жовтня 2021 року, у Києві відбувся показ нового документального фільму Сергія Лозниці “Бабин Яр. Контекст”.
Прем’єра відбулася в межах офіційних заходів до 80-х роковин трагедії Бабиного Яру.
Документальний фільм “Бабин Яр. Контекст” створений нідерландською компанією Atoms & Void на замовлення Меморіального центру Голокосту “Бабин Яр”. Стрічка заснована на архівних матеріалах і розповідає про події, які призвели до вбивства 33 771 єврея в окупованому нацистами Києві 29-30 вересня 1941 року, а також про наслідки цієї трагедії.
“Бабин Яр. Контекст” вже відзначений нагородами – премією “Золоте око” на Каннському міжнародному кінофестивалі та премією імені Шанталь Акерман на Єрусалимському міжнародному кінофестивалі як кращий іноземний документальний фільм.
Фото: Variety, Twitter