Через століття після того, як її востаннє бачили на публіці, яскрава картина Вінсента Ван Гога, яку свого часу конфіскували нацисти, вирушає на аукціон, де буде продана за 30 мільйонів доларів.

Як передає Укрінформ, про це повідомляє CNN.
Акварельне полотно сцени збору врожаю під назвою "Meules de blé" ("Пшеничні стоси") зображує жінок, що працюють на полях в Арло, Франція.
Ван Гог намалював сцену в 1888 році після того, як він переїхав до французької сільської місцевості через погане здоров'я.
Перебуваючи в Арло, він захопився пасторальним життям навколо, і "Meules de blé" був одним із кількох творів, присвячених урожаю, які він створив у цей період.
Британський аукціонний дім Christie's у своєму каталозі зазначив, що акварель демонструє «одержимість Ван Гога японізмом», через яку він почав писати більш графічним стилем, схожим на японські гравюри на дереві.
Як відомо, спочатку ця картина належала брату Ван Гога, Тео. Потім 1913 року її купив єврейський промисловець Макс Мейровський. Під час Другої світової війни Мейровський через антисемітські переслідування в Німеччині був змушений тікати. Тоді він довірив картину німецькому артсалону у Парижі. Після цього акварель потрапила у володіння Міріам Керолайн Александріни де Ротшильд, яка сама втекла до Швейцарії після початку Другої світової війни. Під час окупації Франції нацисти пограбували її колекцію картин, зокрема забрали "Пшеничні стоси".
1941 року картину передали в музей Jeu de Paume, який нацисти використовували для зберігання творів мистецтва. За даними Christieʼs, "Пшеничні стоси" потім передали до австрійського палацу Schloss Kogl. Далі в 1978 році картину придбала галерея у Нью-Йорку Wildenstein & Co, де її потім купив покійний колекціонер мистецтв Едвард Локрідж Кокс. Після смерті Кокса між його спадкоємцями та спадкоємцями де Ротшильд виникла суперечка щодо права власності на картину. Повідомляють, що зрештою сторони уклали "мирову угоду".
Востаннє картину бачили на публіці 1905 року, її було представлено у Стеделійкському музеї в Амстердамі.