Уже більш як 90% об'єктів нерухомої культурної спадщини по всій Україні мають електронну декларацію.

Як передає Укрінформ, про це повідомляє Міністерство культури та інформаційної політики.
"Цього року МКІП розпочало роботу над створенням цифрового реєстру нерухомої культурної спадщини. Процес складається з трьох етапів: декларування об'єктів (перенесення даних про пам'ятки з паперових реєстрів в єдину електронну базу), верифікація та безпосередньо створення реєстру. Наразі завершується перший етап. Лідерами процесу декларування стали Луганська, Полтавська та Сумська області. Експерти з цих областей впоралися на 100% та віднайшли навіть ті пам'ятки архітектури та історії, які раніше не були включені до жодних реєстрів", - йдеться у повідомленні.
Зазначається, що уповільнюють процес створення реєстру Київська, Хмельницька та Херсонська області — вони внесли 62%, 62,2% та 72,5% даних відповідно.
Вже після того, як всі області України внесуть вичерпну інформацію про свої об'єкти, розпочнеться другий етап - верифікація даних.
Як повідомляється, єдиний електронний реєстр дозволить врегулювати процес збереження пам'яток. Згодом він буде доступним для взаємодії з системами E-construction, Держгеокадастром та іншими держреєстрами. Це дасть змогу правоохоронцям своєчасно реагувати на порушення, будівельникам - отримувати дозвільні документи, а громадськості - контролювати процеси.