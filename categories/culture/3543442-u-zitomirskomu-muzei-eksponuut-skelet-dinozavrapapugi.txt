У Житомирському обласному краєзнавчому музеї відкрилася виставка, на якій експонують скелет динозавра пситакозавра (динозавра-папуги), вік якого сягає від 12 до 40 млн років.

Про це повідомляє кореспондент Укрінформу.

«Ми не хотіли давати цій виставці назву. Вона як сигнал того, що музей живе і працює. Незважаючи на складний час, у нас проводяться всі види роботи – фондова, експедиційна, наукова. На цій виставці представлені в основному нові надходження. Більшості таких речей немає в інших музеях України. Наші наукові зв’язки дали нам можливість співпрацювати з колекціонерами. Завдяки цьому на виставці експонується скелет динозавра пситакозавра. Ми допомогли зібрати скелет, а за це нам дозволили його експонувати», - розповів завідувач відділу природи Житомирського обласного краєзнавчого музею Петро Печенюк.

За його словами, скелет динозавра пситакозавра, якого ще називають динозавром-папугою, для музейної виставки надав волонтер, палеонтолог та колекціонер із Києва Микола Пилипенко.
Цей динозавр із юрського періоду мезозойської ери. Його вік від12 до 40 млн років. Пситакозавр проживав на території східної Азії. Загалом у світі є близько 400 скелетів цієї тварини.
Скелет динозавра зберігся завдяки тому, що його кістки просочилися кам’яним матеріалом. Під тиском осадових порід у нього деформувався череп.
«Серед експонатів представлені й найдавніші представники тваринного життя на землі. Це відбитки на осадових породах медузоподібних організмів, які дуже рідко зустрічаються на території України. Тут можна побачити і відбитки найдавніших рослин псилофітів», - додав Печенюк.
На виставці також експонують картини житомирського художника Олександра Канцерова, який у 1920-1930-х роках співпрацював із музеєм.
Виставка діятиме в краєзнавчому музеї близько 1,5 місяця.