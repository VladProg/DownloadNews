Культурні діячі, письменники та видавці закликають Президента Володимира Зеленського підписати нові книжкові закони.

Відповідну заяву оприлюднила актриса театру і кіно, громадська діячка Ірма Вітовська в Фейсбуці, передає Укрінформ.
"Законопроєкти №6287 і №7459 відповідно до частини третьої статті 94 Конституції України мають бути невідкладно підписані Президентом України. Це означатиме, що в Україну не ввозитимуться і не продаватимуться книжки російських видавництв, а з наступного року – не видаватимуться і книжки авторів – громадян держави-агресора. Це означатиме, що оригінальні твори в Україні видаватимуться будь-якими мовами, але зарубіжну літературу з 2023 року видаватимуть саме в українських перекладах. Це означатиме, що держава компенсує видатки на оренду книгарням, які продають книжки українською мовою. А кожна новонароджена дитина і кожна дитина, якій виповниться 14 років, отримає сертифікат на купівлю українських книжок", - ідеться у заяві.
Зазначається, що розробка і ухвалення цих законів стали прикладом плідної співпраці громадського суспільства, представників законодавчої й виконавчої влади, культурних індустрій в інтересах української культури і національної безпеки України, звільнення нашої країни від руйнівних російських впливів.
Аналогічні заяви у соцмережах оприлюднили письменники Галина Крук, Тамара Горіха Зерня, Андрій Кокотюха та інші митці.
Раніше на підтримку пакету законів висловилися також відомі поети Сергій Жадан та Іван Малкович.
Як повідомлялося, МКІП, Держмистецтв та УІНП разом із діячам культури і мистецтва сформулювали Маніфест «Культурна консолідація задля перемоги», який визначає пріоритети культурної політики в часи війни.