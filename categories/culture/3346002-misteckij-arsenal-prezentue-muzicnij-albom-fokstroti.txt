Мистецький арсенал презентує музичний альбом «Фокстроти: Жадан/Гуржи» – поп-апґрейд української поезії. Це експериментальний side-project Літературної лабораторії Мистецького арсеналу в межах проєкту про український футуризм «Футуромарення».

Як передає Укрінформ, про це повідомляє пресслужба Арсеналу.
«Альбом «Фокстроти» складається з 10 треків та анімації, які відтепер у вільному доступі на Youtube-каналі Мистецького арсеналу. Тут використано тексти та фонограми записів Миколи Бажана, Михайля Семенка, Гео Шкурупія, Павла Тичини, Олекси Влизька, Філіппо Томмазо Марінетті, Володимира Сосюри, Раїси Троянкер, Наталі Ужвій, Леоніда Первомайського, Сергія Жадана та інших», - ідеться в повідомленні.

Як зазначається, назва альбому «Фокстроти» відсилає нас до однойменного вірша поета-футуриста Миколи Бажана.






Мистецький арсенал презентує музичний альбом «Фокстроти: Жадан/Гуржи» / Фото: Мистецький арсенал






















У композиціях альбому «Фокстроти» використано, зокрема, записи голосів українських поетів, які також можна почути в програмі «Поезія на Радіо Культура» – партнера проєкту. А також звуки друкарських машинок та інших предметів, що належали мешканцям Будинку «Слово», із фондів Харківського літературного музею.
Кураторка проєкту — Оксана Щур. Учасники проєкту: Сергій Жадан — сценарій, вокал; Юрій Гуржи — сценарій, музика, клавішні, гітари, баси, програмування барабанів, вокал, аранжування, запис; Євген Манко (La Horsa Bianca) — тенор- та сопрано-саксофон; Марічка Літинська — вокал; Діана Марцинковська — вокал; Любов Якимчук — вокал; Дитячий хор ім. М. Семенка (керівниця — Галина Печеніжська). А також «Terra Studio» — запис вокалу; «Шпиталь Рекордз» — зведення, мастерінг. Гриця Ерде — колажі, Євген Арлов — анімація. Фото — Олександр Попенко.
Музично-літературний проєкт «Фокстроти» здійснений у межах виставкового проєкту Мистецького арсеналу «Футуромарення», який представляє український футуризм як мультидисциплінарне мистецьке явище.
Проєкт реалізується за підтримки Українського культурного фонду.
Як повідомляв Укрінформ, Мистецький арсенал 15 жовтня розпочав виставковий проєкт «Футуромарення» про яскравий спалах авангарду – український футуризм. Виставка експонується на 4 тис. квадратних метрах Мистецького арсеналу. На ній представлені майже півтисячі експонатів. Це і знакові, і маловідомі твори з 19 державних інституцій культури (музеїв, архівів, бібліотек, дослідницьких центрів) та 8 приватних колекцій, архівні документи, фотографії, ігрові та хронікальні кінострічки. Проєкт триватиме до 30 січня 2022 року.