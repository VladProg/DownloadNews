IX фестиваль кіно для дітей і підлітків Чілдрен Кінофест відбудеться онлайн у червні.

Як передає Укрінформ, про це повідомляє пресслужба фестивалю.
Зазначається, що 9-ий Чілдрен Кінофест проходитиме з 3 до 12 червня. Для безпечності та гнучкості перегляду фестиваль проходитиме в онлайн-форматі. Подивитися фільми з програми можна буде на сайті online.childrenkinofest.com на території України, а також Польщі — країни, яка від початку повномасштабного російського вторгнення прийняла найбільше тимчасово переміщених українців. Перегляд фільмів буде безкоштовним.
Щороку тему офіційного фестивального постера визначає ретроспективна стрічка, яка потім демонструється в межах фестивалю. Цього разу героями стали персонажі відомого мультсеріалу «Кріт», створеного чеським художником Зденеком Міллером. У 2022 році відзначається 65-річчя появи першого епізоду. Цю подію Чілдрен Кінофест відзначить показом спеціальної добірки серій «Крота».
На постері Кріт разом із Мишкою, Їжачком і Зайчихою ховаються під українським прапором, який тримає Совеня Чарлі — символ фестивалю. Ця композиція відсилає до мурала вуличного художника Чеміса, створеного на підтримку України в Празі (на ньому відомих казкових героїв під українським стягом ховає дівчинка).
Повна програма фестивалю буде оголошена у травні. До неї увійдуть фільми для аудиторії віком від 4 років, відібрані командою Чілдрен Кінофесту на найбільших європейських кінооглядах для дітей і підлітків.
Також у межах Чілдрен Кінофесту традиційно відбудеться Конкурс короткометражних фільмів, знятих дітьми. Стрічки, створені юними режисерками та режисерами віком від 7 до 14 років, приймаються до 18 травня. Переможці отримають нагороди — від 4 тс. до 15 тис. гривень.
Фестиваль «Чілдрен Кінофест» проводиться за підтримки House of Europe.