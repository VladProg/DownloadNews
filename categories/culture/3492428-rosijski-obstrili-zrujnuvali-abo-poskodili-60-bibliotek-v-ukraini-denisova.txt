Унаслідок вчинених росіянами обстрілів зазнали пошкоджень або зруйновані майже 60 українських бібліотек.

Як передає Укрінформ, про це Уповноважена Верховної Ради з прав людини Людмила Денiсова повідомила у Телеграмі.
"Країною-агресором рф унаслідок обстрілів території України пошкоджено або зруйновано майже 60 бібліотек, майже 4 тисячі бібліотек опинилися на тимчасово захопленій території", - написала вона.
Зазначається, що найбільше руйнувань зазнали Чернігівська бібліотека для юнацтва, Донецька бібліотека для дітей, Макарівська публічна бібліотека, а також бібліотека імені Короленка у місті Харкові - одне із найстаріших і найбільших книгосховищ в Україні.
Невідома ситуація щодо 20 бібліотек у місті Маріуполь.
За інформацією Денісової, на тимчасово захоплених територіях російські війська нищать не тільки споруди, у яких знаходяться бібліотеки, але й власне українські книжки, зокрема підручники з історії та української літератури.
Зокрема, так звана "воєнна поліція" вилучає українську художню та історичну літературу з бібліотек на територіях Луганської, Донецької, Херсонської областей.
Омбудсмен наголосила, що такі дії російської федерації порушують статті 4 та 5 Гаазької конвенції про захист культурних цінностей у випадку збройного конфлікту і є воєнним злочином, відповідно до статті 8 Римського статуту міжнародного кримінального суду.
Денісова закликала Комісію ООН з розслідування порушень прав людини під час військового вторгнення рф в Україну врахувати ці факти воєнних злочинів та порушень прав людини.
Як повідомляв Укрінформ, в Україні зафіксовані вже понад 353 воєнні злочини армії рф проти культурної спадщини.
Фото: Viacheslav Chaus. Facebook