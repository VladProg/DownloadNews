У французькому м.Реймсі, який став побратимом українського Чернігова, 10 травня відкрили фотовиставку: "Перехрестя, фотографії Реймса та Чернігова", де зображені понівечені під час воєн міста.

Про це повідомляє Чернігівська міська рада, передає Укрінформ.
Виставку офіційно відкрили в.о. міського голови Чернігова Олександр Ломако та заступник мера Реймса з міжнародних та партнерських відносин Дімітрій Уден. На світлинах зафіксований Реймс часів Першої світової та Чернігів під час російсько-української війни. Фотографії українського міста зроблені митцем Станіславом Сеником.

Виставку організували під відкритим небом, на набережній Жана-Луї Шнайтера. Це місце, де зазвичай прогулюються і відпочивають люди, а така виставка має на контрасті показати, наскільки їх життя відрізняється від життя українців, у країні яких триває війна. Цей досвід жителям Реймса відомий, і про це нагадують світлини їх міста у роки Першої світової.

"Для мене дуже важливо, щоб світ побачив ці фотографії. Це свідчення жахливих злочинів росії проти України. І світ має розуміти, що першими страждають прості люди, які втрачають житло, можливість життя. Важливо, щоб світ це розумів і не відчував якоїсь втоми від війни, бо ми в цьому світі широкомасштабної війни живемо вже більше року", — сказав в.о. міського голови Чернігова Олександр Ломако.
Як повідомляв Укрінформ, 8 травня Чернігів та Реймс підписали безстроковий договір про співпрацю. Вже визначені перші напрямки спільної роботи: сфера водопостачання та водовідведення, сміттєпереробки, культури та туризму.
Фото: Чернігівська міська рада