У Житомирі 16-17 грудня проходитиме малий літературний форум - 7-ма книжкова гостина «Сонячне слово».

Про це кореспонденту Укрінформу розповів співорганізатор заходу Ігор Шурпан.
«Ідея книжкової гостини – запросити декілька видавництв та їхніх письменників. Крім того, ми прагнемо, щоб видавці і письменники затрималися в Житомирі хоч на одну ніч, щоб познайомитися з нашим містом, відвідати театр, філармонію. Цього року робимо акцент на житомирських письменниках. На форумі будуть Василь Піддубний, Марія Кучер, Ілля Стронговський, Людмила Журавська», - зазначив Шурпан.
За його словами, у межах заходу відбудеться круглий стіл, присвячений темі читання і тому, як ним зацікавити людей різного віку. Окрім того, заплановані автограф-сесії, презентації книг, майстер-класи з каліграфії.
Заходи проходитимуть у Житомирському фаховому коледжі культури і мистецтв ім. І. Огієнка. 16 та 17 грудня форум розпочне роботу о 12.00.
Під час малого літературного форуму також покажуть повнометражний мальований мультфільм «Робот Віктор». Подивитися його буде нагода у Місцевому навколокультурному просторі.
Ініціаторами проведення книжкової гостини «Сонячне слово» є письменник, лауреат Шевченківської премії Мирослав Дочинець та директор Житомирського фахового коледжу культури і мистецтв ім. І.Огієнка Микола Покропивний.