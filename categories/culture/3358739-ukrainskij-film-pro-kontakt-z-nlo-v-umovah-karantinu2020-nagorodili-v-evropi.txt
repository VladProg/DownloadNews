Український фільм «Простір/Space» здобув нагороду на Європейському фестивалі незалежного кіно (Europe Independent Movie Festival).

Про це повідомляє кореспондент Укрінформу, посилаючись на організаторів кінофестивалю.
Фільм «Простір/Space» українського режисера Дмитра Томашпольського отримав нагороду як “Найкращий експериментальний фільм”.
Повнометражний ігровий фільм «Простір/Space» було знято в Україні в умовах карантину в онлайн-режимі. 67 акторів перебували у своєму просторі і спілкувалися з режисером онлайн.
Артисти знімали себе самі на смартфон або фотоапарат, іноді за допомогою близьких, які перебували разом з ними на карантині. Про кожен наступний епізод сценарію виконавцям повідомляли напередодні знімального дня.
Режисер Дмитро Томашпольський сказав Укрінформу, що як актори не знали, який розвиток подій запропонує автор фільму, так і автор фільму отримував несподіване для себе рішення від акторів.
«Наш фільм – це жива істота, якою не ми керуємо. Фільм керує нами. Це – живе кіно, яке робиться вільними людьми, бо ми ні від чого не залежимо», - сказав режисер.
Фільм розповідає про контакт з НЛО, який за збігом обставин стався у період весняного карантину 2020 року, і про те, як це вплинуло на життя героїв.
Зйомки відбувалися у 76 локаціях у Києві та Київській області, Одесі, Тернополі, Запоріжжі, Богуславі, Вільнюсі. Було знято близько 700 годин матеріалу. Хронометраж фільму 101 хвилина.
Європейський фестиваль незалежного кіно (Europe Independent Movie Festival) - щорічний міжнародний кінофестиваль, присвячений незалежному кіно, у Парижі (Франція).