В Івано-Франківську лауреат Національної премії імені Тараса Шевченка, композитор Роман Григорів вперше разом з оркестром струнних зіграв композицію «Голос пекельної стріли». У ній зазвучала ракета РСЗВ «Ураган».

Про це повідомляє кореспондент Укрінформу.
«Для мене це – ритуал, певною мірою реквієм. Це не концерт, це те, що всередині мене… Оце відпрацьований снаряд РСЗВ. Там звук дуже пронизливий, різкий. Важливо, що ця ракета віддала свій крик і це, певної мірою, переосмислення зброї. Ти робиш цю зброю чимось іншим, надаєш їй іншу філософію. Тут не про руйнування, а про життя… Це інший стан, інший алгоритм. Це не про музику, це не про насолоду. Для мене це про вихід з власної кризи. Я хотів це донести ще комусь і доніс», - розповів Григорів.

Він запевняє, що жодних струн у ракеті не натягував. Уперше заграв на ній, коли записували відео у Андріївський церкві. Це були музичні твори, створені зі столичним оркестром «Київська камерата». Ідея зіграти на ракеті, сказав Григорів, прийшла раптово, коли отримав її від військового волонтера.
«В нього (волонтера, - ред.) була квартира в Ірпені, раритетне фортепіано, і туди прилетів снаряд від «Урагану» - вся квартира згоріла разом з піаніно…», - зауважив композитор.

За його словами, програма, яка зазвучала в Івано-Франківську, включала різні твори.
«Коли я створив ці твори, то для мене це було подолання власної травми війни», - додав Григорів.
Він зізнався, що аудиторія в Івано-Франківську йому сподобалась. Повторити цей артперформанс композитор планує у Києві та Нью-Йорку. Натомість переконаний, що грати таку музику потрібно сьогодні для європейців.
«Якби я міг з цією ракетою зіграти в НАТО, щоб вони дали нам F-16, оце б було… Цю ракету треба везти туди, на захід, бо там уже всі підзабули... Наша місія, функція культурної дипломатії – доносити нашу культуру і тоді вони побачать, що ми існуємо , бо нація, яка має культуру, існує», - наголосив Григорів.
Він зауважив, що раніше цю ракету «Ураган» вже використовували в опері "GENESIS" композиторів Романа Григоріва й Іллі Разумейка, яку торік представили в музеї Ханенків.
В Івано-Франківську артперформанс «Голос пекельної стріли» зіграли в рамках бізнес-форуму, який відбувся в Університеті Короля Данила за участі солістки - зірки кабаре Софії Павліченко (Лондон), лавреатки міжнародних конкурсів, художньої керівниці струнного ансамблю «Quattro Corde» Анжели Приходько та медіакомпозитора Георгія Потопальського.