У Харкові запустили освітньо-мемну кампанію на сіті-лайтах про особистостей, пов’язаних із містом.

Про це розповіла кореспонденту Укрінформу Катерина Переверзева, головна редакторка журналу «Люк», який реалізує проєкт.
«Сіті-лайти - це така собі демо-версія того, як могло б відчуватися наше місто, якби ми мали ті назви, які дійсно рідні для Харкова, а не нав’язані Росією, Радянським Союзом. Це спроба наповнити вулиці іншими наративами, іншими історичними постатями, тому що процеси деколонізації в Харкові рухаються дуже повільно. Це стосується і топонімів, і меморіальних табличок і пам’яників. Ми все ще маємо назву однієї з центральних вулиць - Пушкінська, і ніхто не поспішає її перейменовувати», - розповідає Переверзева.
За її словами, для кампанії розробили 15 різних креативів: два присвячені явищам - тому, що гасло «Слава Україні» з’явилося саме в Харкові, та харківському правопису, який називають «скрипниківкою», решта - про діячів української культури, здебільшого тих, чия робота пов’язана з Харковом, зокрема, це митці «Розстріляного відродження».






У Харкові запустили освітньо-мемну кампанію на сіті-лайтах про особистостей, пов’язаних із містом / Фото: Юлія Байрачна, Укрінформ











































Так, у місті можна зараз побачити зображення Марії Раєвської-Іванової (з дописом «Раєвська-Іванова - База, ґрунт, основа»), яка народилася на Харківщині, а в 1869 році відкрила в Харкові першу художню школу, яка з часом перетворилася на нинішню Державну академію дизайну та мистецтв. «Краще з’їсти кирпичину, ніж не знать Павла Тичину» - таким мемом розробники проєкту хочуть привернути увагу, до того, що поет, який зі шкільної парти міг запам’ятатися як складний автор, мав у своєму доробку потужну любовну лірику. Про найвідомішого українського філософа можна побачити таке: «Це Сковорода Григорій - джерело всіх топісторій».
Сіті-лайти - друга частина проєкту «Харків, де твоє обличчя?». До цього з лютого по травень ГО «Люк-Медійна Група» створював різноманітний пізнавальний контент, зокрема відеоісторії.
Освітня кампанія реалізується завдяки Ініціативному центру сприяння активності та розвитку громадського почину «Єднання» за фінансової підтримки Євросоюзу.
Як повідомляв Укрінформ, у Харкові провели благодійний fashion-показ українських дизайнерів та брендів на підтримку Будинку архітектора, пам’ятки початку XX століття, яка давно потребує ремонту, а три тижні тому ще й постраждала від пожежі.