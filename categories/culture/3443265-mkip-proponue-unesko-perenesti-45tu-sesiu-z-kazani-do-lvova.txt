Міністерство культури та інформаційної політики України закликає перенести 45-ту сесію ЮНЕСКО з Казані до Львова.

Про це у Телеграмі написав очільник МКІП Олександр Ткаченко, передає Укрінформ.
За словами міністра, росія у своїх цілях бачить фізичне та історичне знищення України, бомблячи та обстрілюючи культурні та архітектурні пам’ятки.
«Вкотре звернувся до ЮНЕСКО із закликом перенести 45-у сесію з Казані до Львова. Російська федерація, яка своїми руками цинічно зносить все на своєму шляху, не може бути організатором сесії та учасником організації!» - наголосив Ткаченко.
Він нагадав, що в росії культура стала політичним інструментом: актори, режисери, музичні виконавці стають рупорами кремлівської пропаганди, а на культурних будівлях вивішують символ російської агресії «Z».
«Культура – це простір свободи, натхнення, правдивого свідчення та глибокого осмислення, а не пропаганда самозвеличення, жорстокості та приниження гідності іншого. Вона не про вибудовування спотворених уявлень про світ на догоду злочинному політичному режиму, і не про криві дзеркала, у яких правда не має жодного значення», - переконаниц очільник МКІП.
Як повідомляв Укрінформ, 18 березня міністр культури та інформаційної політики Олександр Ткаченко разом з міністрами культури ЄС звернулися до ЮНЕСКО щодо скасування проведення 45-ї сесії Комітету всесвітньої спадщини в Казані та перенесення її до Львова.
На спеціальній платформі МКІП підтверджено понад 100 випадків пошкодження російськими загарбниками об’єктів культурної спадщини України.