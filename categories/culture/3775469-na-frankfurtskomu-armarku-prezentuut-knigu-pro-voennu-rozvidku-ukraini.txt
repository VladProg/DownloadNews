На Франкфуртському книжковому ярмарку видавництво Yakaboo Publishing представить книгу військовослужбовця Збройних сил України та журналіста Артема Шевченка "Воєнна розвідка України. У небі, на морі, на землі".

Як передає Укрінформ, про це повідомляє Головне управління розвідки Міністерства оборони.
"На Франкфуртському книжковому ярмарку видавництво Yakaboo Publishing представить нову книгу, яка днями вийшла з друку. Книга "Воєнна розвідка України. У небі, на морі, на землі" буде розміщена на українському національному стенді Українського інституту книги", - ідеться у повідомленні.
Автор особисто презентуватиме її в рамках програми Франкфуртського ярмарку 22 жовтня о 13.00.

Книга є документальним часописом про найбільш успішні бойові спеціальні операції ГУР, проведені в 2022-2023 роках у трьох природних стихіях – у небі, на морі і на землі, під час спротиву російській військовій агресії. В ній ідеться про те, як військові спецпідрозділи тримали оборону державності України у найважчі часи.
Як зазначили в ГУР, перші презентаційні примірники видавництво Yakaboo Publishing створило у вкрай стислі терміни - саме до Франкфуртського ярмарку, щоб мати можливість привернути міжнародну увагу до подій в Україні.
"Команда Yakaboo Publishing працювала чи не цілодобово над створенням цієї книги. Викладалися по максимуму, щоб у рекордно стислі терміни зробити видання якісним та цікавим. Це був щирий порив кожного працівника, всі ми у такий спосіб хотіли висловити свою вдячність захисникам за те, що продовжуємо жити і працювати. Презентація цієї книги на Франкфуртському книжковому ярмарку наголошує на подвигах українських військових у захисті державності. Це меседж світу про те, що Україна пишається своїми героями та вірить у підтримку міжнародного співтовариства", - заявила директорка національної книжкової платформи Yakaboo Олена Безугла.
Від задуму до створення книги минуло не більше двох місяців. Щоб встигнути до Франкфуртського ярмарку, був спеціально надрукований обмежений презентаційний наклад – кілька десятків примірників англійською та українською мовами. Основний тираж, теж двома мовами, вийде вже у лютому.
Передмова до книги написана начальником ГУР генерал-лейтенантом Кирилом Будановим. На початку є присвята всім загиблим захисникам.
В основу книги покладені 4 документальні фільми про спецоперації ГУР, у яких був задіяний автор.
Вона включає чотири основні розділи:


авіапрорив на "Азовсталь". Небо: це розповідь про повітряну операцію постачання вантажів і вивезення поранених захисників оточеного росіянами гарнізону захисників Маріуполя на металургійному заводі "Азовсталь";
битва за острів Зміїний. Море: про більш ніж чотиримісячну морську військову операцію повернення контролю над о.Зміїний у Чорному морі;
Харківський контрнаступ. Земля: про найбільш успішну наступальну операцію української армії під час війни з Росією, проведену восени 2022 року;
збиті льотчики Росії: історія повітряної битви з російською авіацією в українському небі, зізнання вісьмох полонених офіцерів, збитих льотчиків повітряно-космічних сил РФ.

Також книга містить інформацію про історію розвитку воєнної розвідки України та її спецоперації. До видання увійшли ексклюзивні коментарі учасників подій, цікаві факти та фотографії.
Видання містить QR-коди із прямими посиланнями на фільми Шевченка, які лягли в основу книги.
Yakaboo — українська національна книжкова платформа, послугами та продуктами якої користуються понад 3,5 млн клієнтів по всьому світу.
Як повідомляв Укрінформ, Україну на найважливішій у світі книжковій події - Франкфуртському книжковому ярмарку - 18-22 жовтня представлятимуть Український інститут книги, Goethe-Institut в Україні, Мистецький арсенал та Український інститут.