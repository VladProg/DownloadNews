У малій залі Національної музичної академії України ім. П. Чайковського відбулося відкриття 41-го концертного сезону Національного будинку органної та камерної музики.

Про це повідомляє кореспондент Укрінформу.
«Я щиро вітаю глядачів сьогоднішнього концерту. Для нас було надзвичайно важливо і символічно розпочати цей концертний сезон саме тоді, коли він планувався. Не переносити його, не відміняти, а розпочати. Для нас принципово те, що ми відчуваємо підтримку і взаємодію. І ми говоримо зараз не тільки про музичну спільноту, а ми говоримо і про спільноту слухачів та поціновувачів… Я хочу висловити вдячність тим, хто в перші ж дні відреагував, і запропонува свої концертні майданчики, як партнерські, для того, щоб проводити концерти. Всі ті прекрасні акустичні майданчики, які ми маємо в Києві стануть новими концертними майданчиками, які для вас можливо ще не знайомі, але у зв’язку з цією ситуацією стануть заново озвучені прекрасною музикою», - сказала під час відкриття сезону голова Державного агентства з питань мистецтв та мистецької освіти Галина Григоренко.






Будинок органної музики відкрив свій 41-й концертний сезон / Фото: Геннадій Мінченко, Укрінформ




















































Вона зазначила, що інші міста України також відгукнулися і запропонували свої майданчики для проведення концертів. За її словами, мистецтво -це та територія, де ми можемо виховувати і розвивати в собі довіру один до одного.

У концерті «Парад органістів» взяли участь народні артисти України Ірина Калиновська та Володимир Кошуба; заслужені артисти України Валерія Балаховська, Ганна Бубнова, Максим Сидоренко, Ірина Харечко. У програмі: Бах, Вагнер, Фумагаллі, Петралі, Сен-Санс, Елгар, Боельман, Ален, Бортнянський, Скорик.
Захід проходив із дотриманням карантинних вимог.
Як повідомляв Укрінформ, пожежа в костелі Святого Миколая виникла 3 вересня ввечері на 1 і 2 поверсі органного залу і поширилася на покрівлю. О 23 год. 26 хв. вогонь був ліквідований на площі 80 кв. м. Жертв і постраждалих немає.

За інформацією міністра внутрішніх справ Дениса Монастирського, попередньою причиною займання було коротке замикання в органі. Вогнем пошкоджено внутрішнє оздоблення будівлі та інструмент.
Костел Святого Миколая в Києві зведений у 1899-1909 роках в неоготичному стилі київським архітектором Владиславом Городецьким.
Будівлю поділили між собою Національний будинок органної та камерної музики України як приміщення для концертів і парафія Святого Миколая Римо-католицької церкви в Україні, яка проводить тут богослужіння.
Українські підприємці за один день після пожежі зібрали на відновлення постраждалого внаслідок пожежі костелу Святого Миколая в Києві 21 млн грн.
За словами міністра культури та інформаційної політики Олександра Ткаченка, на відновлення костелу Святого Миколая в Києві, що постраждав від пожежі, за попередньою оцінкою фахівців, знадобиться більше 75 млн грн.
Міністерство культури та інформаційної політики створило сторінку для збору коштів, на якій станом на 10 вересня зібрано 11,9 млн грн.
Для всіх, хто хоче долучитися до порятунку неповторної перлини Києва, публікуємо рахунок.
Національний будинок органної та камерної музики України:
ЄДРПОУ: 05509524
ІПН: 055095226553
Р/р UA 893003460000026006016844102
Акціонерне товариство "Альфа-Банк" в м.Києві
Призначення платежу: Благодійна допомога на реставраційні роботи.