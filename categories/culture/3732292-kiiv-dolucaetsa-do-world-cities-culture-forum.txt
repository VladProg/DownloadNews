Київ долучається до участі у World Cities Culture Forum задля захисту та розвитку культури.

Як передає Укрінформ, про це повідомляє Київська міська державна адміністрація.
Участь у форумі дозволяє ділитися й переймати досвід, ідеї та знання щодо ролі культури як важливого принципу сталого майбутнього міст.
За словами мера Києва Віталія Кличка, «із початком повномасштабного вторгнення культурні інституції Києва були змушені зіткнутися з новими викликами».
«Я вдячний за підтримку, яка дозволить Києву долучитися до World Cities Culture Forum. Упевнений, що участь у форумі стане можливістю не лише отримати цінний досвід від колег з усього світу, а й поділитися нашими новоствореними стратегіями культурного управління в часи кризи», - наголосив Кличко.
Українська столиця приєднується до глобальної мережі лідерів за сприяння Bloomberg Philanthropies, мерії Лондона та ради Единбурга, що є побратимом Києва.
Участь Києва у форумі дозволить міській владі працювати разом із колегами з понад 40 міст, зокрема Лондона, Лагоса, Нью-Йорка, Токіо та Буенос-Айреса, визначаючи культуру пріоритетом у відбудові міста.
Окрім того, як партнер форуму влада Києва вивчатиме досвід інших міст, що допоможе у відновленні української столиці та її культурних просторів, а світові міста вчитимуться стійкості Києва у відповідь на кризу.
Вітаючи українську столицю із приєднанням до World Cities Culture Forum, мер Лондона Садік Хан віддав належне силі та стійкості жителів Києва.
«Народ України продемонстрував неймовірну силу та стійкість перед обличчям шокуючого нападу на свою країну. Київ твердо стоїть як столиця країни, і ми бачили, як жителі міста використовували культуру, щоб підтримати один одного в цей жахливий час. Я радий вітати представників міста на World Cities Culture Forum, щоб допомогти пріоритезувати культуру у процесі відбудови свого міста, а нам – навчитися на їхньому досвіді, щоб продовжити роботу над створенням кращого Лондона для всіх», – зауважив Хан.
За словами заступниці мера Лондона з питань культури та креативних індустрій Джастін Сімонз, «культура пов’язана з усіма аспектами нашого життя, об'єднуючи громади та допомагаючи розвивати економіку».
«World Cities Culture Forum – це глобальна мережа креативних міст і громадських лідерів, які вірять у трансформаційну силу культури. Разом ми відповідаємо на виклики 21-го століття, ставлячи культуру в центр громадського планування та інвестицій. Я дуже рада, що Київ приєднається до нас», – зазначила Сімонз.
За словами лорд-мера Единбурга Роберта Олдріджа, «протягом усієї злочинної війни Росії проти України жителі Единбурга допомагали громадянам України молитвами і житлом. Понад 10 000 біженців з України прибули до Шотландії через наш Welcome Hub, із них понад 3 000 наразі проживають в Единбурзі. Незліченну кількість разів з Единбурга до зони бойових дій був доставлений різний вантаж – від найнеобхідніших речей до мішків із піском для захисту прекрасних історичних пам’яток Києва».
«Наша підтримка членства Києва у World Cities Culture Forum є ще одним кроком у зміцненні нашої постійної солідарності. З моменту встановлення побратимських відносин між Единбургом та Києвом у 1989 році ми відстоюємо роль Києва як однієї з найбільших культурних столиць світу. Ми повинні продовжувати робити все можливе як партнери, щоб захистити та відновити його», – зазначив Олдрідж.
Як нагадали у КМДА. у грудні 2022 року делегація з Києва побувала у Лондоні, де зустрілася із заступницею мера британської столиці з питань культури та креативних індустрій, засновницею та головою World Cities Culture Forum Сімонз. Представники Києва розповіли Сімонз про вплив війни на культуру та громади, а також висловили бажання приєднатися до глобальної мережі лідерів.
World Cities Culture Forum – провідна мережа творчих міст та громадських лідерів із понад 40 міст світу, що охоплює населення кількістю в понад 272 мільйони. Спільнота влад міст обмінюється стратегіями та ділиться найкращими практиками у формуванні культурної політики.
Форум був заснований у 2012 році, щоб допомогти світовим містам працювати разом і вчитися один в одного ставити культуру у пріоритет свого майбутнього планування та інвестицій. Його базовий принцип заснований на твердженні, що культура допомагає підтримувати громади, покращувати здоров'я та добробут, приваблювати туристів та стимулювати економіку.

Як повідомляв Укрінформ, у Києві у червні презентували документальний серіал «Культура під час війни» - спільний проєкт Представництва ЄС в Україні та освітньої мультимедійної спільноти Ukraїner.
Фото: КМДА