У неділю, 14 серпня, помер художник Дмитро Врубель, відомий у всьому світі як автор графіті на Берлінському мурі, що зображує поцілунок Леоніда Брежнєва та Еріха Хонеккера.

Про смерть митця повідомило DW, передає Укрінформ.
Як зазначається, Врубель захворів на коронавірус наприкінці червня, хвороба протікала важко, він був госпіталізований. 17 липня його дружина Вікторія Тимофєєва написала у Фейсбуку, що Дмитра ввели в штучну кому та встановили йому апарат допоміжного кровообігу, оскільки серце саме вже не справлялося.

Дмитро Врубель народився 1960 року в москві. З 1983-го - член Спілки художників срср.
Графіті "Братній поцілунок, або Господи! Допоможи мені вижити серед цієї смертної любові" він створив 1990 року в художній галереї просто неба East Side Gallery у Східному Берліні.
У 2010 році Врубель виїхав з росії та оселився в Німеччині. Останніми роками займався віртуальними виставками.
Як нагадує DW, у 2017 році Врубель та Тимофєєва в інтерв'ю цьому агентству сказали: "Початок путінізму ми малювали, тому і кінець теж малюватимемо в будь-якому разі, якщо дасть Бог дожити до цього моменту".
Фото з сайту dw.com