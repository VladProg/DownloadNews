Про цікаві книги, які радимо прочитати у ці особливі серпневі дні

Цьогоріч День Незалежності для українців — особливе і щемне свято, наповнене гордістю, сумом, злістю, затятістю, але найбільше любов’ю. Саме це почуття тримає нас купи. Ми пропонуємо вам добірку книжок, у яких є багато болю, але водночас і багато любові: до власної землі, до власного вибору і власного шляху. Це важливі, на нашу думку, книжки для українців, які варто згадати в дні річниці відновлення Незалежності.
«Наша столітня. Короткі нариси про довгу війну» Володимира В’ятровича


Фото: Видавництво "Фабула"

У 45 нарисах історик Володимир В’ятрович розповідає, скільки насправді триває російсько-українська війна (спойлер — дуже довго), зосереджується на різних епізодах української історії, щоб допомогти сучасникам зрозуміти і пережити нинішню війну. Це поєднання особистого щоденника, емоційного, живого, і об’єктивних, документально вивірених досліджень, що стосуються минулого і сьогодення нашої країни.
«Скрипниківка» Сергія Жадана


Фото: Видавництво Meridian Czernowitz

Збірку поезій від одного з найупізнаваніших українських поетів варто було очікувати. Це 51 вірш і 20 авторських фото, об’єднаних під символічним для українців заголовком. Скрипниківка — це правопис української мови, затверджений у Харкові 1928 року. Згодом усіх причетних до цього було репресовано, а мову підлаштовано під стандарти російської мовної системи. Тож збірка Жадана — це не просто видана під час масштабного вторгнення книжка, це акт повернення свого, зневаженого, нехтуваного і забороненого тривалий час.
«Таймер війни. Довга комендантська година» Андрія Кокотюхи


Фото: Видавництво "Фабула"

Події воєнно-пригодницького трилера від майстра жанрової прози розгортаються в лютому 2022, коли російські війська відкрито перетнули український кордон. Офіцер військової розвідки має зірвати план російського терориста і запобігти великому теракту, але у столиці запроваджують тривалу комендантську годину, що неабияк ускладнює завдання. Головна родзинка роману — його написано у співпраці з ГУР України.
«Алла Горська. Мисткиня у просторі тоталітаризму» Олексія Зарецького

Фото: Instagram / @booklover_ua
Імена шістдесятників і досі переважно не відомі українцям. Ця книжка присвячена життю і творчості Алли Горської, художниці й дисидентки. Протест Горської був настільки відкритим і яскравим, що зрештою її вбило КДБ. І майже через 50 років росіяни дісталися і робіт художниці — у Маріуполі знищено мозаїчні панно «Боривітер» і «Дерево життя».
«Лють» Євгена Стеблівського


Фото: Видавництво "Фабула"

На сторінках цього роману читач зустрічає волонтерів, добровольців, професійних військових — як і в реальності. Описуючи пригоди своїх персонажів, автор насправді описує життя мільйонів українців за ці півтора року великої війни. Особливу роль у романі відіграє історія про Маріуполь, що ґрунтується на основі свідчень захисників «Азовсталі».
«Мова-меч. Як говорила радянська імперія» Євгенії Кузнєцової


Фото: Твоя Підпільна Гуманітарка
З лютого 2022 року багато українців відмовилось говорити російською. Вони перейшли на українську. Євгенія Кузнєцова відповідає на питання, чому взагалі українці постали перед цією проблемою. Імперська політика СРСР розповсюджувалась на всі сфери життя республік, особливо уважними були росіяни до мови й культури «братських» народів, систематично знищуючи будь-які особливості і применшуючи цінність у порівнянні з еталоном панівної культури (російської, звісно). Книжку можна читати з будь-якого розділу, головне — читати.

«Авангардне мистецтво в Україні, 1910–1930: пам’ять, за яку варто боротися»
Мирослава Шкандрія


Фото: Видавництво "Фабула"

Недарма саме ця праця про українських авангардистів завершує нашу добірку. Казимир Малевич, Давид Бурлюк, Михайло Бойчук та інші неабияк відомі у світі, їхні роботи — приголомшливі, методи — революційні, вплив — неоціненний. От тільки росія зробила все можливе і неможливе, аби змусити цілий світ вважати цих непересічних митців росіянами, а не українцями. Мирослав Шкандрій повертає ці імена українцям. І зрештою світ це поступово усвідомлює. Так, «Стеделек-музей» в Амстердамі, де зберігається найбільша колекція робіт Малевича поза колишнім союзом, тепер пише, що Малевич — український художник. Якщо ви хочете більше дізнатися про те, як росія привласнювала українських митців, то пропонована книжка Шкандрія — найкращий спосіб це зробити.
Імперія так довго і методично нищила українців, нашу культуру і мову, вдаючись до різних методів — від тотальної заборони до хитрості і підступів. І все ж не знищила! Певно, маємо ми в серці те, що не вмирає. Всі книжки з цієї добірки показують нашу тривалу боротьбу з агресором, яка неможлива без любові до того, що захищаєш, за що стоїш. І День Незалежності — ще один прояв такої любові.