В Україні 5-6 березня відбудеться 25-годинний марафон "Голоси поетів заради голосів дітей".

Про це Укрінформу повідомили організатори заходу.
«5 березня в Україні розпочнеться поетичний онлайн-марафон “Голоси поетів заради голосів дітей”. Він безперервно триватиме у прямому ефірі 25 годин і буде зафіксований у Національному реєстрі рекордів України як найдовший поетичний онлайн-марафон. Участь у заході візьмуть понад 120 поетів з усієї України. Зокрема, серед учасників Юрій Андрухович, Мар’яна Савка, Галина Крук, Олександр Ірванець, Світлана Поваляєва, Сергій “Колос” Мартинюк, Микола Кулініч, Юрій Строкань, Павло Коробчук, Василь Мулік, Євгенія Чуприна, Світлана Дідух-Романенко. Також до марафону долучаться відомі українські актори, музиканти, митці, журналісти, громадські діячі», - йдеться у повідомленні.

Як зазначається, під час марафону відбудеться збір коштів для благодійного фонду “Голоси дітей”, що допомагає дітям подолати травми війни. Кошти буде спрямовано на надання психологічної та психосоціальної підтримки для 50 дітей, які проживають поблизу лінії фронту, через арт-терапію та індивідуальну роботу з психологом впродовж шести місяців. Наразі на ці потреби необхідно зібрати 300 тис. грн.
Ініціатори заходу — поет Тетяна Власова та Літературна агенція OVO. Власова і письменник Павло Матюша стануть ведучими марафону.
“Ідея марафону з’явилась у мене ще торік. І, мабуть, не випадково ми втілюємо її в життя саме зараз. Адже цим марафоном ми хочемо показати, як сильно українська поезія здатна нас об’єднати. У нас читатимуть як відомі всім поети, так і початківці. Ми залучимо всі області нашої країни, а також тих українських авторів, які живуть поза її межами. Ми покажемо, як упевнено звучать голоси поетів у такі буремні часи. І найголовніше — за допомогою поетичного слова допоможемо дітям, які особливо потребують нашої підтримки”, - коментує Власова.
Як розповідає виконавчий директор Літературної агенції Ovo Вікторія Ма, проведення марафону почали обговорювати восени на Львівському книжковому форумі, потім вона познайомилася з фондом “Голоси дітей”, з яким агенція працює над інтерактивною книжкою про дітей з прифронтових територій.
«Тоді і виникла ідея поєднати рекордний марафон із соціальною метою - збором коштів на психологічну підтримку, яку забезпечує фонд. Тому, власне, я і запропонувала назву «Голоси поетів заради голосів дітей». Колеги підтримали нашу ініціативу, тож тепер ми рухаємося до нашої амбітної мети зі збору 300 тис. грн», - зазначила вона.
Повідомляється, що подати заявку на участь у марафоні поети можуть, заповнивши форму реєстрації: https://cutt.ly/ZPazaHF
Детальна інформація - на сторінці марафону.