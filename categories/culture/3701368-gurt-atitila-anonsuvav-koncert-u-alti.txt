Український гурт «Антитіла» відкрив передпродаж квитків на стадіонне шоу в Ялті на 23 серпня 2024 року.

Про це йдеться в повідомленні гурту в Інстаграмі, передає Укрінформ.
«Антитіла оголошують концерт у Криму. В українському Криму. Ми відкриваємо передпродаж на перше велике стадіонне шоу в Ялті. 23 серпня 2024 року, стадіон «Авангард», - йдеться в дописі.
Як зазначається, «Антитіла» впевнені, що влітку 2024 року можна буде зібратися у звільненій від російських окупантів українській Ялті і «прикрасити жовто-блакиттю, сучасною українською музикою усе Південне узбережжя Криму».
«Ми завжди знали, настане день і ЗСУ повернуть контроль над кримськими степами, Аюдагом, мисом Фіолент, Генуезькою фортецею та Ластівчиним гніздом (або просто Кримом). І ми обов‘язково усі приїдемо туди з нашими коханими, дітьми та друзями», - йдеться в анонсі.
Гурт уточнює, що зіграє на концерті свої найкращі пісні, які люблять і знають українці.
«І разом святкуватимемо українську Перемогу!», - додали "Атитіла".
Як повідомлялося, у МЗС переконані у швидкому звільненні Криму від окупантів і відновленні діяльності Меджлісу кримськотатарського народу.