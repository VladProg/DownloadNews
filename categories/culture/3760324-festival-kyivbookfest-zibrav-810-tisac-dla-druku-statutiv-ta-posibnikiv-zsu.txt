Книжковому фестивалю «KyivBookFest» вдалося зібрати 810 034 гривень для друку статутів та посібників для Збройних сил України.

Про це повідомляє пресслужба фестивалю у Фейсбуці, передає Укрінформ.
"Перше та найголовніше: нам вдалося зібрати 810 034 гривень для друку статутів та посібників для ЗСУ! Фестиваль відвідали понад 25000 людей. Серед відвідувачів майже 5500 побували на галузевому форумі (локації з подіями), потрапити на який можна було за донейт. Найбільший благодійний внесок у розмірі 7000 гривень зробила відвідувачка на аукціоні під час виступу гурту «Фіолет» за книгу Андрія Кокотюхи «Довга комендантська година» з автографом Кирила Буданова", - йдеться у повідомленні.
Як зазначається, найбільша кількість глядачів була на зустрічах з Максом Кідруком, Юрієм Гудименком, Данилом Яневським, Володимиром В'ятровичем та Сергієм Руденком, братами Капрановими, Марією Матіос, Василем Шклярем, а також під час спільної презентації Віктора Морозова та Івана Малковича.
Крім того, професійна частина фестивалю зібрала усіх дотичних до книжкової сфери представників: видавців, книгарень, бібліотекарів та державу. Зокрема, топовими подіями KyivBookFest стали події з військовими та війну, без уваги не лишились й музичні виступи Олександра Положинського й гуртів «Фіолет» та «OT VINTA», які кожного дня закривали програму фестивалю.
Також команда фестивалю зробила опитування понад 60% видавців, які взяли участь у події.
"98% опитаних відповіли, що задоволені участю та вважають фестиваль успішним. Майже 50% повідомили, що кількість відвідувачів перевищила їхні очікування, а 45% – що вони розраховували на відвідуваність, близьку до фактичної. За інформацією 90% видавців торгівля компенсувала їхні витрати на фестиваль. З них у 30% дохід покрив усі витрати, а ще у 60% зафіксоване позитивне сальдо. 75% видавців поставили організаційній частині фестивалю оцінку «відмінно». 100% видавництв, які надали відповіді, планують брати участь у наступному KyivBookFest", - йдеться у повідомленні.
Як повідомляв Укрінформ, KyivBookFest – новий книжковий фестиваль, який відбувся за участі понад 80 видавців та книготорговельних компаній. Фестиваль працював 8-10 вересня в торговельному центрі Gorodok Gallery та Pochayna Event Hall.
Фото: Пресслужба фестивалю