VIII Одеський міжнародний літературний фестиваль у 2022 році відбудеться в грузинському курортному місті Батумі через російську агресію проти України.

Як передає Укрінформ, про це повідомляє Новости-Грузия.
У Батумі International Literature Festival Odesa розпочнеться 5 жовтня та триватиме до 8 жовтня. У фестивалі візьмуть участь українські, грузинські, швейцарські, румунські, польські та турецькі письменники.

Війна росії проти України та її вплив на світ стане однією з головних тем літературного форуму. В програмі фестивалю – публічні грузинсько-українські поетичні читання, дитяча літературна програма, презентації нових книг, дискусії та майстерні. Також будуть організовані спеціальні читання для українських дітей-біженців.
«Своєрідний літературний міст дружби та солідарності буде протягнуто з однієї частини Чорного моря до іншої», - зазначають організатори фестивалю.
Деякі представники України братимуть участь у заходах онлайн. Усі заходи фестивалю транслюватимуться на Ютубі та Фейсбук.
Як повідомляв Укрінформ, 24 лютого російська федерація розпочала новий етап війни проти України – повномасштабне вторгнення. російські загарбники обстрілюють і бомбардують мирні міста та села України, катують та вбивають мирне населення. Сили оборони України чинять запеклий опір російським загарбникам.