Аукціонний дім "Дукат" за підтримки Благодійного фонду Сергія Притули проводить аукціон колекції картин сучасних українських художників на мотиви російсько-української війни.

Як передає Укрінформ, про це ідеться на сайті Музея Перемоги України.
100% виручених коштів будуть переказані на рахунки благодійного фонду для закупівлі 50 БПЛА “Валькірія” українського виробництва.
Нові власники картин зможуть стати учасниками міжнародних виставок та створення Музею Перемоги України.
Аукціон відбуватиметься 8-15 червня на платформі аукціонного дому "Дукат".
Будь-яка людина (в тому числі представник організації чи компанії) може взяти участь у торгах та запропонувати суму, за яку вони готові придбати картину/картини. “Дукат” готові продати усю колекцію в одні руки.
10 робіт були спеціально зібрані для цього аукціону домом “Дукат” разом з колекціонерами Дар’єю Добріян та Ігорем Понамарчуком. Мінімальна оцінена вартість усієї колекції - 300 тисяч доларів. Під кожною з робіт на сайті вказана стартова ціна торгів. Правила аукціону тут.
Ввечері 15 червня фінал аукціону відбуватиметься у прямому ефірі. Нові власники картин будуть названі у прямому ефірі у соцмережах Притули і його фонду.
Деякі роботи з колекції були створені за лічені дні до початку повномасштабного наступу росії або ж написані у перші дні під впливом трагічних подій. Так, Владислав Шерешевский закінчив своє полотно Smoke on the water за день до потоплення крейсера “москва”. Картина Матвія Вайсберга “Янгол ЗСУ” закінчена буквально за два тижні до аукціону.
Як повідомляв Укрінформ, вцілілу картину зі знищеного російськими загарбниками музею української художниці Марії Примаченко "Квітки виросли коло четвертого енергоблоку" продали за 500 тисяч доларів на аукціоні Благодійного фонду Сергія Притули для допомоги Збройним силам України.
Фото: Музей Перемоги України