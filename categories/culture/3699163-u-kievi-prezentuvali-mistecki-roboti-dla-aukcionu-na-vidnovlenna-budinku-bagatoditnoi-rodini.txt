У галереї аукціонного дому «Дукат» презентували художні роботи для благодійного аукціону, на якому збиратимуть кошти для відбудови будинку родини Семеног з Київщини, знищений російським ударом.

Про це повідомляє кореспондент Укрінформу.






У Києві презентували мистецькі роботи для аукціону на відновлення будинку багатодітної родини / Фото: Світлана Ткачук та Аукціонний дім «Дукат»


































«У нас символічне відкриття виставки й благодійного аукціону, організованого спільно з Національним художнім музеєм задля збору коштів для багатодітної сім’ї. Ми представили 24 лоти від відомих українських митців: скульптуру, фотографію, живопис і графіку. Аукціон досить короткий: його фінал відбудеться у вівторок, 25 квітня», - сказав куратор проєктів аукціонного дому «Дукат» Михайло Кулівник.
На виставці презентовано картини, зокрема, Світлани Леонтьєвої, Наталії Лісової, Данила Ноздрі, Ганни Криволап, Андрія Клишина, Євгена Бєлінського, графіка Матвія Вайсберга й Олени Піліч, скульптури Івана Григор’єва й Влад Сіманов, а також світлини з краєвидами Києва Ігоря Тишенко.
«Перша робота виконана у 2017 році за допомоги зйомки з дрону. Вона передає дух руху вперед, попри все. Хочеться, щоби з мирного життя ця робота була перенесена в нинішній час. Щоб вона надавала сил своєму власникові рухатися вперед. Друга робота - для споглядання. Тут також є рух, але не настільки динамічний. Це більше для заспокійливого ефекту», - сказав Тишенко.
Також до ініціативи долучилася Народна артистка України Тамара Яценко, передавши свій портрет у національному вбранні, написаний художницею Ларисою Чернобою.
«Я маю честь передати цей чисто український портрет на допомогу родині. А сім'я ця робоча - і я теж з робочої сім’ї...і мені якось до душі припало їм допомогти», - сказала артистка.
Серед лотів є і частини російського танку, який родина виявила у себе на ділянці після повернення додому, у Велику Димерку. Розібравши його та розмалювавши деталі, Семиноги продавали їх на аукціонах, а гроші передавали на ЗСУ.
«Я сподіваюся, що ми всі разом зможемо допомогти цій чудовій родині, дітям, які змогли вкласти себе в ті невеликі розписи частин танку, завдяки чому збирали кошти та віддавали на потреби армії. Це благородна ціль, коли люди, які залишилися лише із земельною ділянкою, однак розуміючи важливість нашої перемоги, робили все можливе, аби її наблизити. Я сподіваюся, що ми також зробимо все, щоб у цих діток був свій будинок», - наголосила гендиректорка художнього музею Юлія Литвинець.
Як повідомлялося, родина Семиног із трьома дітьми виїхала за кордон навесні 2022 року з Великої Димерки Київської області. Після деокупації області сім'я повернулася додому, де виявила знищений будинок і підбитий російський танк, вкопаний у городі.
Родина вирішила розібрати танк і за допомогою волонтерів продавати розмальовані дітьми деталі на аукціоні, а кошти переказувати на потреби ЗСУ. На березень 2023 року донати склали 10 тисяч доларів.