Український культурний фонд (УКФ) створив арт-портал «Мистецтво перемоги», де збиратимуть графічні твори на підтримку української боротьби з російською агресією.

Про це УКФ повідомляє у Фейсбуці, передає Укрінформ.
«100 днів Україна тримає оборону рідної землі, яка важлива на кожному фронті, зокрема культурному. Український культурний фонд запускає арт-портал «Мистецтво перемоги» – простір, на якому кожен охочий може поділитися своїм графічним твором на підтримку непереможного духу українців у протистоянні російській агресії», - йдеться в повідомленні.

Зазначається, що на порталі вже систематизовано та сформовано добірки патріотичних робіт за категоріями: мурали, картини, плакати, меми та ілюстрації (карикатури та шаржі).
Арт-портал доступний за посиланням.
"Завантажуйте на платформу свої роботи, діліться вже опублікованими з друзями в Україні та світі, використовуйте їх як супровідні зображення до своїх дописів у соціальних мережах, проте обов’язково зазначайте авторів", – закликав виконавчий директор УКФ Владислав Берковський.
Як повідомляв Укрінформ, міністр культури та інформаційної політики Олександр Ткаченко заявляв, що Україна планує відкрити у Європі масштабну виставку про наслідки війни, розв'язаної росією на нашій землі.