Усі гроші з продажу квитків на вистави марафону режисера Віталія Малахова, який стартував у столиці 20 січня, Театр на Подолі витратить на будівництво нової сцени – літнього майданчика.

Про таке рішення Укрінформу розповіли у Київському академічному драматичному театрі на Подолі.
«Віталій Малахов був фантазером і мрійником. А ще він виконував бажання: чужі та свої. Так, останнім його проєктом стала відкрита сцена у внутрішньому дворику театру. Ідеальне місце для концертів, вечорів поезії та, звісно, для його улюбленого «Сну літньої ночі». Її будівництво розпочалося ще влітку, але, на жаль, не було завершено... Однак з вашою допомогою ми здійснимо цю мрію Малахова і маємо надію – вже цієї весни зіграємо для вас першу виставу просто неба», - розповіли у театрі.
За задумом Малахова літня сцена має розташовуватися у внутрішньому дворі театру - це буде простір, обрамлений зеленню Замкової гори, що дозволить відкрити нову сценічну форму творів.
«Літній майданчик – сцена, розрахована на естетів, поціновувачів класичної драматургії та музики. Завдяки обмеженому простору, сцена суміщає правдивість камерної зали і непідкупність природи. Кожен показ – ексклюзивна подія для обраних. Орієнтовна кількість глядачів – 100, планується вистав на тиждень – 2, сезон роботи – від 5 місяців» - розповіли в театрі.
У рамках марафону будуть показані такі вистави:
25, 26 січня - «Минулого літа в Чулимську»
27 січня – «Передчуття Мини Мазайла»
28 січня – «Вічно живі»
29 січня - «ОБЕЖ»
30 січня - «На дні»
31 січня - «Він - моя сестра»
1 лютого - «Звідки беруться діти?»
2 лютого - «Хiба ревуть воли, як ясла повні?».
Віталій Малахов – народний артист України, лауреат Національної премії України імені Тараса Шевченка, режисер, драматург, культурний менеджер, засновник, художній керівник та директор Київського академічного драматичного театру на Подолі з дати його заснування до своєї смерті, один із корифеїв сучасного українського театру.
Режисер втілив понад 60 театральних проєктів, безліч концертів та флеш-мобів, виховав десятки артистів, віддаючи увесь свій час театрові, був глибоким знавцем міста та його пам’яток, про що і розповідав у своїх виставах, наприклад, «Вернісаж на Андріївському».