Гурт Kalush Orchestra, який представляє Україну на Євробаченні-2022, виступив у першому півфіналі конкурсу з піснею Stefania.

Про це повідомляє Укрінформ із посиланням на пряму трансляцію Євробачення в Youtube.
Переможці нацвідбору виступили під шостим номером. Гурт зустріли бурхливими оваціями. Після виступу вокаліст гурту Олег Псюк подякував європейській спільноті за підтримку України.
Сьогодні стануть відомі імена перших 10 учасників фіналу серед 17 претендентів у півфіналі.
Трансляцію Євробачення можна дивитися на суспільному телеканалі UA: КУЛЬТУРА, слухати на Радіо Промінь та стежити на діджитал-платформах Суспільного Мовлення.
10 травня в італійському місті Турин розпочався пісенний конкурс Євробачення. Україну представляє гурт Kalush Orchestra із піснею Stefania.
Як повідомляв Укрінформ, перед стартом Євробачення-2022 букмекери пророкували Україні перемогу в конкурсі. Вони оновили свої ставки, віддавши представникам України найвищий коефіцієнт – 48%. Зараз це найвищий відсоток за всю історію пісенного конкурсу.
Фото:@Артем Галкін