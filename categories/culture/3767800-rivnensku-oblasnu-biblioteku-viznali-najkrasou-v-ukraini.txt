Рівненську обласну бібліотеку визнали найкращою в Україні у 2023 році за результатами всеукраїнського конкурсу «Бібліотека року».

Як передає Укрінформ, про це повідомляє у Фейсбуці Рівненська обладміністрація.
«Результати всеукраїнського конкурсу «Бібліотека року» оголосила Українська бібліотечна асоціація. Так, почесне звання «Бібліотека року 2023» присвоєно Рівненській обласній бібліотеці за комплекс проєктів «Промоція читання», - йдеться у повідомленні.

Як прокоментувала начальниця управління культури та туризму Рівненської ОДА Любов Романюк, серед комплексу проєктів цього року – ініціатива «Велике читання 2023». Починаючи з квітня, більшість бібліотек краю активно і креативно знайомили мешканців громад з творчістю місцевого письменника Сергія Гридіна. Також цьогоріч стартував міжнародний проєкт #Марія90, присвячений 90-річчю з часу написання роману «Марія» Уласа Самчука. Тривають авторські читання у рамках проєкту «Кава з письменником».
Також зазначається, що, окрім того, лауреатом конкурсу у номінації «Середні бібліотеки» стала обласна бібліотека для молоді за проєкти «Волонтерський хаб в бібліотеці» та «Молодіжний простір НОТА». А у номінації «Малі бібліотеки» кращою стала Гощанська центральна бібліотека для дітей за проєкт «БібліоХаб».
Як повідомляв Укрінформ, у Рівному відкрили експозицію першого в Україні інтерактивного музею української звитяги.