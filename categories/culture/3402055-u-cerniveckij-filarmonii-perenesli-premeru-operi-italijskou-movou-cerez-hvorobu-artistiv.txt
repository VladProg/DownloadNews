Сьогодні, 11 лютого у Чернівецькій обласній філармонії ім. Д. Гнатюка мала відбутися прем’єра опери «Tosca», італійською мовою з українськими субтитрами. Проте виставу перенесли на місяць через захворювання серед акторів.

Про це кореспонденту Укрінформу розповіла генеральна директорка філармонії Анастасія Костюк.
«Перенесення вистави відбувається через те, що є захворюваність серед солістів та провідних артистів, без яких, власне, і не може відбутися опера. Хори, симфонічний оркестр і балет, в основному, всі здорові і в повному складі. Ми чекаємо повного одужання артистів і тоді знову відновимо репетиції», - сказала Костюк.
Вона додала, що про карантин у філармонії мова не йде, у закладі практично 100-відсоткова вакцинація працівників. Відтак, за словами директорки філармонії, вистава перенесена на 11 березня. Всі придбані квитки на неї залишаються дійсними й переносяться на нову дату.
Як повідомляв Укрінформ, станом на 11 лютого у Чернівецькій області зафіксовано 144 961 випадок COVID-19, з яких 958 - за минулу добу. Хворобу подолали 119 455 людей, 3 219 хворих померли.
В Україні за минулу добу, 10 лютого, виявили 41 229 випадків зараження коронавірусом.
Фото: zruchno.travel