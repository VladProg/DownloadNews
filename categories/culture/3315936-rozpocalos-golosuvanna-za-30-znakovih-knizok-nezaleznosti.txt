Сьогодні розпочалось онлайн-голосування на сайті проєкту "30 знакових книжок нашої Незалежності".

Як передає Укрінформ, про це у Фейсбуці повідомляє Міністерство культури та інформаційної політики України.

Кожен українець може взяти участь у формуванні визначного списку до 15 жовтня цього року. Для цього потрібно обрати одну чи одразу 30 книжок зі 100 запропонованих на сайті. Книжки, які отримають найбільшу кількість голосів, сформують ТОП-30.
"30 знакових книжок нашої Незалежності" дозволить зібрати ті історії, що фактично і є віддзеркаленням нашої Незалежності. Це люди, події та переломні моменти, які мали безпосередній вплив на боротьбу за свободу і гучно заявили про Україну світові. Наша література сильна та самобутня. Як класична, так і сучасна, з новими формами та рішеннями, і з наслідуванням кращих традицій геніїв пера минулого. Впевнений, топ-30 книг, за які проголосують українці буде дійсно виключним", - заявив міністр культури та інформаційної політики України Олександр Ткаченко.
Список ТОП-100 знакових книжок був сформований ще влітку. Над ним працювало широке коло консультантів.
Цей проєкт МКІП разом із Українським інститутом книги започаткували з нагоди відзначення 30-річчя Незалежності України. Він покликаний створити унікальний перелік видань, що вплинули на формування та розвиток країни, її громадян, іміджу держави.
Проголосувати можна за посиланням.
Як повідомляв Укрінформ, на головну премію від Львівського міжнародного BookForum, конкурсу Best Book Award 2021, цього року претендують 450 книг зі 100 видавництв.