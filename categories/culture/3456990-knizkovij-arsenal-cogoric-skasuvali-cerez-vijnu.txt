ХІ Міжнародний фестиваль "Книжковий арсенал" цього року не відбудеться через війну росії проти України.

Як передає Укрінформ, про це повідомляє пресслужба Мистецького Арсеналу.
«З моменту повномасштабного вторгнення в Україну з боку Росії пройшло півтора місяця, і сьогодні ми змушені повідомити, що команда Мистецького арсеналу прийняла очевидне, однак важке рішення: Міжнародний фестиваль «Книжковий Арсенал» у травні 2022 не відбудеться. Український народ мужньо боронить країну, дає відсіч ворогу на різних фронтах, і ми всі розуміємо – для остаточної перемоги нам ще потрібен час», - йдеться у повідомленні.
Зазначається, що в умовах війни, команда фестивалю працює на підтримку видавничої сфери та літературної та мистецької сцени в Україні. Члени команди фестивалю беруть участь у міжнародних подіях як запрошені спікери. Серед цих подій - засідання Ради європейської мережі літературного перекладу ENLIT, Регіональна видавнича конференція країн Кавказу та Чорноморського басейну тощо.
«А після перемоги наша команда повернеться до того, що любить і вміє: ми будемо готувати та неодмінно проведемо ХІ Книжковий Арсенал, з його неповторною атмосферою свободи висловлювань, дискусій, зустрічей читачів та письменників і теплих обіймів під мирним небом у дворі Старого арсеналу», - додають організатори.
Як повідомлялося, ХІ Міжнародний фестиваль "Книжковий арсенал" мав відбутися 25–29 травня 2022 року.