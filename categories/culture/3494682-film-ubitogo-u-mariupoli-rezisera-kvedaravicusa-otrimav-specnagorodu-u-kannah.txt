На 75-му Каннському кінофестивалі журі в категорії L’Oeil d’Or присудило спецнагороду фільму "Маріуполіс 2" литовського режисера Мантаса Кведаравічюса, вбитого російськими загарбниками у Маріуполі на початку квітня.

Про це повідомила у Фейсбуці одна з членів журі, українська режисерка Ірина Цілик, передає Укрінформ.
"Спеціальний приз журі отримала стрічка «Маріуполіс 2», знята Мантасом Кведаравічюсом. Цей фільм абсолютно неможливо ні з чим порівнювати, він гостро виділявся, ніби лежав на окремій полиці; бив під дих до чорноти в очах. А знаючи також усе, що лишилося за кадром... Литовський режисер Кведаравічюс приїхав до Маріуполя в березні, знімав там цивільних, жив з ними, але зрештою потрапив у полон, його катували і вбили", - зазначила Цілик.
За її словами, наречена режисера змогла вивезти з Маріуполя не лише його тіло, а й зняті ним матеріали.
"Друзі, колеги делікатно склали докупи відзняті кадри і зробили з цього фільм", - додала Цілик.
Вона зазначила, що президент журі L’Oeil d’Or Аґнєшка Холланд, вручаючи нагороду, оголосила хвилину мовчання за жертвами війни росії в Україні, зокрема режисерами, журналістами, фотографами, представниками інших творчих професій.
Головна ж нагорода L’Oeil d’Or була вручена фільму «Все, що дихає” індійського режисера Шонака Сена. "В цьому фільмі багато вислизаючої краси і ніжності до всього живого, всього, що дихає, будь то птах, чи равлик, чи навіть пацюк. Дуже красиво розказана історія про трьох індійських Дон Кіхотів, які воюють з вітряками і рятують хижих птахів, що страждають від забрудненого повітря", - зауважила Цілик.
Як повідомлялося, про загибель у Маріуполі Мантаса Кведаравічюса стало відомо на початку квітня. Спочатку повідомлялося, що в його машину влучила ракета. Згодом з'явилась інформація, що його захопили та вбили російські військові.
Картина «Маріуполіс 2» змонтована з матеріалу, який Кведаравічюс знімав перед загибеллю. Матеріал зберегла його наречена Ганна Білоброва - вона була разом з ним у Маріуполі. Білоброва змонтувала «Маріуполіс 2» разом із монтажером Дунею Сичовою.
75-ий міжнародний Каннський кінофестиваль проходить з 17 по 28 травня.