Західний апеляційний господарський суд залишив в силі рішення суду щодо повернення Миколаївського собору Кременецько-Почаївському історико-архітектурному заповіднику.

Як передає Укрінформ, про це повідомляє пресслужба Міністерства культури та інформаційної політики.
"Сьогодні, 2 жовтня, Західний апеляційний господарський суд підтвердив рішення Господарського суду Тернопільської області від 15 червня 2023 року. Тоді суд зобов’язав релігійну громаду «Парафія Святителя Миколая» повернути Миколаївський собор з келіями XVI-XVII століть загальною площею 1 756,0 кв. м, що в Кременці, Кременецько-Почаївському історико-архітектурному заповіднику", - йдеться у повідомленні.
У МКІП нагадали, що 12 лютого 2023 року закінчився термін дії договору про безоплатне користування релігійною громадою УПЦ МП приміщенням Миколаївського собору та інших об’єктів, що є державною власністю.
Зокрема, Заповідник неодноразово повідомляв релігійну громаду про закінчення терміну дії Договору та відсутність намірів щодо його продовження, у зв’язку зі змінами у законодавстві про оренду державного майна. Своєю чергою, релігійна громада зверталася до МКІП щодо продовження дії договору, але отримала відмову.
Як відомо, 15 червня Господарський суд Тернопільської області ухвалив рішення повернути Миколаївський собор з келіями (XVI-XVII ст.) у м. Кременець Кременецько-Почаївському державному історико-архітектурному заповіднику.
Фото: Суспільне Тернопіль