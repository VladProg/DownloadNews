З нагоди 150-річчя української співачки Соломії Крушельницької за сприяння Міністерства культури та інформаційної політики України розроблено сайт про її життя.

Як передає Укрінформ, про це повідомляє Міністерство культури та інформаційної політики України.
“Відтепер дізнатися про життя і творчість української оперної діви Соломії Крушельницької можна на сайті krushelnytska.mkip.gov.ua, який розроблений за сприяння Міністерства культури та інформаційної політики України, Державного агентства України з питань мистецтв та мистецької освіти та Музично-меморіального музею Соломії Крушельницької у Львові”, - ідеться в повідомленні.
В МКІП нагадали, що ювілей співачки відзначатимуть всім світом 23 вересня. Ця дата входить до переліку пам’ятних дат під егідою ЮНЕСКО.
“Цього року ми відзначаємо ювілей великої та яскравої Соломії Крушельницької на державному рівні. Вроджений талант, досконале виконавське мистецтво, вміння перетворювати кожну виставу на феєрію – це дійсно дар, яким володіла оперна діва й чим донині захоплюється весь світ. Маємо зробити все можливе, щоб якомога більше людей знали про талановиту й легендарну українку”, – заявив міністр культури та інформаційної політики України Олександр Ткаченко.
Зазначається, що сайт присвячений біографії "національної легенди, чий надзвичайний голос та неповторність акторського перевтілення підкорили серця мільйонів людей у багатьох країнах”. На ресурсі можна дізнатись цікаві факти з життя співачки. Адже її історія – це яскравий шлях успіху талановитої, харизматичної та цілеспрямованої жінки.
Крім того, всім охочим стали доступними фотографії, оперний репертуар, деталі концертної діяльності, рецензії на творчість співачки, інформація про міста та театри, в яких виступала Крушельницька. Також стала доступною дискографія співачки.
В межах відзначення ювілею Львівський національний академічний театр опери та балету імені Соломії Крушельницької підготував низку заходів: гранд-концерт за участі відомого італійського диригента, оперу та балет, що присвячені співачці. В межах відзначення ювілею також підготовлено лекцію-концерт, виставку, презентацію книги та концерт за участі дітей.
Як повідомлялося, Соломія Крушельницька – українська оперна співачка та національна легенда, чий надзвичайний голос та неповторність акторського перевтілення підкорили серця мільйонів людей – від Львова до Варшави, від Одеси до Парижа, від Мілана, Неаполю до Каїра, Барселони, Лісабону та Буенос-Айреса.