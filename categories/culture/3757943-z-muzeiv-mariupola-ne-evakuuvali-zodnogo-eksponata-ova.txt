З усіх дев’яти музеїв Маріуполя з початку повномасштабного вторгнення Росії в Україну не було евакуйовано жодного експоната, з працівників музеїв виїхали із захопленого загарбниками міста тільки два спеціаліста.

Про це 6 вересня на брифінгу повідомила начальниця Управління культури і туризму Донецької облдержадміністрації Вікторія Точена, відповідаючи на запитання кореспондента Укрінформу.
«З маріупольських музеїв, наскільки мені відомо, виїхало два спеціаліста і вони працюють на сьогоднішній день. Не евакуйовано жодного, на превеликий жаль, експоната», - сказала Точена.
За її словами, спеціалісти, які виїхали, наразі працюють у музейних закладах на підконтрольній Україні території.
У Маріуполі до повномасштабного вторгнення Росії в Україну працювало дев’ять музеїв: Художній музей імені Куїнджі; Маріупольський краєзнавчий музей; Музей народного побуту; Музей історії греків Приазов'я; Музей медальєрного мистецтва Е. В. Харабета; Музей історії комбінату Ілліча; Музей Маріупольського морського торговельного порту; Музей імені Павлія та Народний музей історії ТОВ «Маріупольський комбінат Азовсталь».
У фондах Художнього музею імені Куїнджі знаходилися оригінальні роботи Архипа Куїнджі та Івана Айвазовського, шедеври майстрів України 20 століття, серед яких Тетяна Яблонська та Микола Глущенко. А у фондах краєзнавчого музею знаходилося понад 53 тисячі експонатів та 17 тис. книг.
Це тільки частка того, що зберігалося у музеях українського Маріуполя, підкреслили в ОВА.
Як повідомлялося, агресія Росії спричинила у Маріуполі одну з найбільших гуманітарних катастроф. Місто майже на 90% зруйноване внаслідок ворожих обстрілів.
Окрім того, загарбники зносять пошкоджені ними будинки, щоб приховати сліди своїх злочинів.
У Маріуполі загарбники знищили унікальні мозаїки на залізничному вокзалі та готелі «Турист» - мозаїку Валентина Константінова та Лєля Кузьминкова «Металурги» та мозаїку Віктора Пономарьова «Туризм та відпочинок». Також росіянами зруйновані в будівлях Маріуполя шедеври монументалістики - мозаїки української художниці та дисидентки Алли Горської.
Наразі російські загарбники перетворюють Маріуполь та навколишні селища на військово-логістичний хаб.
Фото: АА