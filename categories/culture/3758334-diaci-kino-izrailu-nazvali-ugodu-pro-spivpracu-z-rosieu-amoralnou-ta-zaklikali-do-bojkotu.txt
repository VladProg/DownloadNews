Відомі режисери, сценаристи, працівники телебачення Ізраїлю назвали ганьбою підписаний із Росією договір про співробітництво у галузі кіновиробництва.

Як передає Укрінформ, про це повідомляє Vesty.co.il.
«Ми вважаємо підписаний послом Ізраїлю в РФ договір про співпрацю в галузі кіновиробництва ганебним. Ми не співпрацюватимемо з авторитарною країною», - йдеться у відкритому листі діячів кіно Ізраїлю.

Також вони вважають цю угоду аморальною, адже Росія щодня вбиває українських громадян.
«Ця угода аморальна, ми не співпрацюватимемо з диктаторським режимом. Президент Росії Володимир Путін та представники його режиму роками пригнічують свободу творчості та свободу слова, а також права людини та громадянські свободи в Росії. Понад рік Росія атакує та жахливим чином руйнує Україну, знищує її громадян, викрадає дітей та завдає удару за ударом», - йдеться у листі.
Увечері 6 вересня посольство РФ в Ізраїлі та міністр культури Росії Ольга Любімова опублікували інформацію про підписання міжурядової угоди у сфері кіно. МЗС Ізраїлю на запит Vesty підтвердило, що це «не фейк, а також пояснило, що офіційного прес-релізу на цю тему (на івриті) публікувати не буде».
Як повідомляв Укрінформ, продюсер Гаді Орон заявив, що показ «Ленкому» у театрі «Габіма» в Ізраїлі скасовано через підтримку російської війни проти України.