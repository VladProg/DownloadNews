Метою російської федерації є знищення осередків української культури, заявляє міністр культури та інформаційної політики Олександр Ткаченко.

Як передає Укрінформ, про це Ткаченко заявив у Телеграмі.
Він нагадав, що вчора двома ракетами був обстріляний острів Хортиця в Запоріжжі, на території якого розташований музей історії запорозького козацтва.
“Але така ціль була обрана не просто так. Хортиця – колись осередок козацтва, і Запорізька Січ – наше місце сили. Це вкрай вагома сторінка української історії, яка так докучає росії”, - заявив Ткаченко.
За словами міністра, музей на острові увійшов до “Великої реставрації” і його відновлювали.
Ткаченко додав, що російська армія продовжує красти. росіяни викрали з маріупольського музею медальєрного мистецтва унікальну колекцію Юхима Харабета. Попри спроби встановити перебування колекції, воно наразі невідоме. Як заявив Ткаченко, Україна продовжить спроби встановити перебування колекції.

“Ці випадки чи не найкраще описують мету ворога – знищити осередки української культури, а що можна винести – вкрасти. Подібно себе поводили німецькі фашисти у часи Другої світової. Але за кожен злочин рашисти понесуть відповідальність. Вірю, що вже зовсім скоро”, - наголосив Ткаченко.
Як повідомляв Укрінформ, станом на 13 квітня Міністерство культури та інформаційної політики зафіксувало 189 епізодів воєнних злочинів росіян проти культурної спадщини України.