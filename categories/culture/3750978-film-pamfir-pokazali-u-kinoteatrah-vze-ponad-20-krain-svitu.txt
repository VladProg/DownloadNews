Українську стрічку "Памфір" показали і продовжують демонструвати у кінотеатрах понад 20 країн світу.

Про це кореспонденту Укрінформу розповів режисер картини Дмитро Сухолиткий-Собчук.
"Компанія, яка займається прокатом нашого фільму за кордоном, надсилає звіти раз на кілька місяців. І вже на початок осені ми сподіваємося отримати новий звіт. Можливо, там додасться ще кілька країн із прокатом "Памфіра". Але станом на зараз нам відомо про прокат у понад 20 різних країнах світу. Точну цифру потрібно у продюсерів уточняти", - сказав режисер.
За його словами, прокат фільму "Памфір" досі триває у кінотеатрах Італії, невеличких кінозалах у Великій Британії, починається прокат у Німеччині і завершується у Польщі.
"Крім того, станом на серпень ми вже маємо у своєму активі участь у понад 70 різних кінофестивалях по всьому світу. І географія країн, де проводяться фестивалі, є більшою за географію країн із прокатом фільму. Тобто, кіно мандрує і може жити таким своїм активним життям ще зо два-три роки", - додав Сухолиткий-Собчук.
Він також нагадав, що фільм "Памфір" уже доступний на стрімінгових платформах "Мегого", "Київстар", "Netflix", "Takflix", "Sweet.tv".
Як повідомлялося, "Памфір" є дебютним ігровим фільмом Сухолиткого-Собчука. Робота над стрічкою тривала з 2012 року.
Історія розгортається навколо родини з прикордонного села на Буковині. Голова сімейства повертається додому після тривалих заробітків та зіштовхується з труднощами, що спіткали його рідних.
"Памфір" увійшов до переліку найкращих кіноробіт 2023 року за версією видання The Guardian.