Фестиваль мистецтва кіно для дітей та підлітків «Чілдрен Кінофест» оголошує шостий Конкурс короткометражних фільмів, знятих дітьми.

Як передає Укрінформ, про це повідомляється на сайті фестивалю.
“До участі приймаються стрічки, створені молодими людьми у віці від 7 до 14 років включно. Переможці отримають нагороди. Приймаються ігрові та анімаційні фільми тривалістю від 1 до 8 хвилин, без жанрових і тематичних обмежень”, - ідеться в повідомленні.
Як зазначається, для подання роботи на конкурс потрібно завантажити готове відео на один із безкоштовних онлайн-сервісів і заповнити заявку на сайті, де також можна детальніше ознайомитися з правилами.
Прийом заявок відкрито з 20 жовтня 2021 року до 5 травня 2022 року включно. Кожен учасник може подати на конкурс до 5 робіт. Фіналісти, обрані селективною комісією, будуть оголошені 18 травня 2022 року.
Повідомляється, що в межах дев’ятого Чілдрен Кінофесту, що відбудеться з 27 травня до 5 червня 2022 року, добірка фіналістів буде показана в кінотеатрах міст-учасників фестивалю.
5 червня 2022 року під час Церемонії закриття фестивалю за участі юних творців фільмів буде названо переможців конкурсу. Автор або авторка найкращого українського дитячого фільму отримає почесний диплом і винагороду в розмірі 15 000 грн, приз глядацьких симпатій складе 8 000 грн, а творці найкращих дитячих ігрових та анімаційних фільмів у категоріях 7-10 та 11-14 років будуть нагороджені почесними дипломами й отримають по 4 000 грн.
Чілдрен Кінофест – фестиваль, який 9 років поспіль безкоштовно знайомить українських дітей з найновішими європейськими стрічками та світовою кінокласикою. У 2021 році фестиваль уперше відбувся у гібридному форматі: кінотеатральні покази у 23-х містах відвідало майже 17 тисяч глядачів, а онлайн-програму переглянули понад 8 тисяч глядачів по всій Україні.
У 2020-2021 роках у межах Чілдрен Кінофесту вп’яте відбувся Конкурс короткометражних фільмів, знятих дітьми. До участі у конкурсі було подано понад 180 заявок з усієї України, а переможцем став фільм «Мелісса» 14-річного Матвія Глазунова з міста Ізюм про добру відьму, яка вирушила до лісу в пошуках важливого інгредієнту до свого чарівного зілля.
Фото: credo