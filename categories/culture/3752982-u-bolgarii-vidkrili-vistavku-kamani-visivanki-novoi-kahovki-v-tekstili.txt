У м.Софія (Болгарія), в галереї «Средец», відкрилася виставка «Кам'яні вишиванки Нової Каховки в текстилі», автор яких створює копії новокаховських «кам'яних вишиванок» за допомогою об'ємної килимової вишивки.

Про це у розмові з кореспондентом Укрінформу розповіла авторка робіт, представлених на виставці, українська майстриня Тетяна Болгарова.
«Виставка відкрилася у Софії, в галереї «Средец». На ній представлені 12 панно, кожне з них супроводжується фотографією будинку з відповідним орнаментом. Ми підготували також каталоги з описом - і про художника Григорія Довженка, і про історію створення Нової Каховки», - розповіла Болгарова.
За її словами, виставка триватиме до 1 вересня. Свої панно з новокаховськими «кам'яними вишиванками» авторка створює за допомогою об'ємної килимової вишивки. Вона взялася за такий проєкт не для заробітку - таким чином майстриня хоче показати Україну, розповісти, зокрема про Херсонщину, частина території якої, у тому числі Нова Каховка, досі окупована росіянами, це також важливо з огляду на підрив росіянами Каховської ГЕС. У проєкт українка вклала власні кошти, вона також зазначила, що підтримала її керамістка з Великої Британії Кейт Мелоун.
У планах майстрині наразі створити загалом 15 таких панно, проте вона не виключає, що їх буде більше.
Болгарова відзначила, що допомога Посольства України в Болгарії щодо організації виставки була потужною та висловила вдячність Надзвичайному і Повноважному Послу України Олесі Ілащук.
Вона також подякувала громадській організації «Новокаховське товариство охорони культурної спадщини» за надані фотографії та інформаційні матеріали.
Своєю чергою Посольство України в Болгарії інформує про виставку у Фейсбуці та зазначає, що її урочисто відкрили міністр культури Болгарії Кристю Кристев, посол України Олеся Ілащук та авторка проєкту, українська художниця Тетяна Болгарова, які, серед іншого, наголосили на важливості збереження культурної спадщини України та української культури в умовах повномасштабного вторгнення Росії.






У Болгарії відкрилася виставка «Кам'яні вишиванки Нової Каховки в текстилі» / Фото: Юліана Барон































Як зазначається, виставку відвідали представники уряду, парламенту, духовенства, столичної мерії, неурядових, ділових і мистецьких кіл Болгарії, дипломатичного корпусу, а також української громади в Софії.
Довідково. У 1953-54 роках український художник Григорій Довженко розробив для стін житлових та громадських будинків Нової Каховки тисячі орнаментів – українських традиційних й барокових, козацьких та східних. За ескізами Григорія Довженка були створені унікальні орнаменти та автентичні панно, ліплені та різьблені, які стали прикрасою будинків і змінили місто.

Григорій Довженко запатентував власну техніку «різьблення по сирому тиньку з розписом на основі поліхлорвінілових синтетичних смол». Він розробляв унікальний орнамент для кожного будинку з «вишиванкою», беручи до уваги велику кількість факторів - розташування будинку в кварталі, його призначення, колір фасаду, природнє освітлення.
Більшість панно має вибагливий рослинний орнамент, в якому простежується зв'язок із українським сучасним мистецтвом та народною вишивкою - квіти, виноград, колоски, вази, куманці, «дерева життя» тощо. Під ними художники поклали різнобарвну основу, а візерунок нагадував біле переплетення.

Але монументальна робота Довженка в Новій Каховці не була визнана владою в той час. Після 60-х років орнаментальні панно були фактично знівельовані одноманітним забілюванням та забуті. З роками і будинки, і прикраси почали руйнуватися.
Спадщина Довженка отримала нове життя після 2010 року, завдяки роботі місцевих активістів. Волонтери реставрували орнаменти, подбали про їх збереження та змогли зупинити їх руйнування.
Як повідомляв Укрінформ, Тетяна Болгарова - майстриня з гончарства, яка виїхала із загарбаної російським агресором Херсонщини, де проживала як вимушена переселенка після окупації Криму, створила панно з відомими новокаховськими «кам'яними вишиванками» за допомогою об'ємної килимової вишивки.
Орнаменти на будівлях історичної частини Нової Каховки виконували у 1952-1953 роках під керівництвом художника і скульптора Григорія Довженка. У 2018 році за підтримки Українського культурного фонду був реалізований проєкт «Кам‘яні вишиванки Нової Каховки». Сума гранту склала 433 тисячі гривень.