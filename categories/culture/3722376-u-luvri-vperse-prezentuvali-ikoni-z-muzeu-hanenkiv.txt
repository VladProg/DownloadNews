В одному з найзнаменитіших музеїв світу - паризькому Луврі відкрилася виставка «Біля витоків сакрального образу. Ікони з Національного музею мистецтв імені Богдана та Варвари Ханенків у Києві», в якій представлено п'ять образів 6-14 ст.

Про це повідомив міністр культури та інформаційної політики Олександр Ткаченко у Телеграмі, передає Укрінформ.
«Сьогодні відкриваємо дійсно визначну виставку та започатковуємо історичну співпрацю між Лувром та українськими музеями» , - написав очільник МКІП, який узяв участь у відкритті експозиції.
За його словами, на виставці представлено 5 із 16 творів, привезених до Франції: чотири енкаустичні ікони на дереві VI та VII століть, які походять із монастиря Святої Катерини на горі Синай, та константинопольську мікромозаїчну ікону кінця XIII - початку XIV ст.
«Ми глибоко вдячні за ту підтримку, яку Франція надає Україні, зокрема у сфері культури, починаючи від захисту української культурної спадщини, підтримки наших кінематографістів й митців до спільної успішної боротьби з російською пропагандою», - підкреслив Ткаченко.

Міністр нагадав, що у грудні 2022 року між Лувром, МКІП та посольством України у Франції підписано меморандум про розширення співпраці та багаторівневих партнерських проєктів із музеями України. Сьогоднішня виставка є продовженням співпраці між музейними інституціями України та Франції, проєкт здійснений за підтримки Фонду ALIPH. Крім того, 15 українських музейників перебувають у Франції за програмою обміну досвідом.
"Директорка Лувру Лоуренс де Карс сказала, що вже в роботі перебуває реалізація ідеї першої леді Олени Зеленської щодо українських аудіогідів у провідних музеях світу. Лувр - на черзі", - додав Ткаченко.
Як повідомляв Укрінформ, у травні в нідерландському музеї Рейксмузеум (Rijksmuseum) розпочав роботу україномовний аудіогід - вже 65-ий у межах проєкту першої леді України із запуску україномовних аудіоекскурсій у визначних пам’ятках.