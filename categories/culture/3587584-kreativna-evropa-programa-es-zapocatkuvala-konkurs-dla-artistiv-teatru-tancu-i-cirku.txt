Програма Європейського Союзу "Креативна Європа" оголосила новий конкурс Perform Europe, спрямований на підтримку артистів театру, танцю, цирку та вуличного мистецтва.

Про це повідомляє Державне агентство з питань мистецтв та мистецької освіти, передає Укрінформ.
"Європейська комісія шукає організацію для реалізації 3-річного проєкту вартістю 3 мільйони євро з підтримки артистів театру, танцю, перформансу, цирку, вуличного мистецтва та лялькового театру", - йдеться в повідомленні.
Зазначається, що Perform Europe має на меті підтримку міжнародних гастролейта дистрибуції творів перформативного мистецтва. Дедлайн заявок на конкурс - 8 листопада.
Водночас Держмистецтв нагадує, що 11 жовтня відбудеться вебінар "Креативної Європи" Perform Europe, під час якого буде розкрито деталі конкурсу.
"Креативна Європа" – це програма Європейського Союзу у сфері культурних, креативних та аудіовізуальних індустрій, започаткована у 2014 році. На сьогодні вона охоплює 41 країну, Україна приєдналася до неї 1 січня 2016 року. Програма спрямована на три основних сектори – культурний, креативний та аудіовізуальний. Загальний бюджет – 1,46 мільярда євро.