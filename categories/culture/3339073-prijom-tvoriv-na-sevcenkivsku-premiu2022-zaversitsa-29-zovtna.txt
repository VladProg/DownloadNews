Комітет з Національної премії України імені Тараса Шевченка завершить прийом літературно-мистецьких творів на здобуття Шевченківської премії 2022 року у п’ятницю, 29 жовтня.

Як передає Укрінформ, про це повідомляється на сайті комітету.
Зазначається, що члени Комітету, експерти, культурні інституції відповідно до положення про Національну премію імені Тараса Шевченка можуть внести представлення щодо участі твору у конкурсі лише в одній номінації - «Література», «Літературознавство і мистецтвознавство», «Публіцистика, журналістика», «Музичне мистецтво», «Театральне мистецтво», «Кіномистецтво», «Візуальні мистецтва».
Експерти, члени Комітету, культурні інституції, які представляють твір чи роботу на здобуття Національної премії, подають до Секретаріату Комітету документи за формами, які розміщено на сайті Комітету у розділі «Порядок висунення творів».
“Прийом творів на здобуття Національної премії України імені Тараса Шевченка 2022 року закінчується 29 жовтня (п'ятниця) включно”, - наголосили в Комітеті.

Як повідомляв Укрінформ, стартував прийом творів на Шевченківську премію 2022 року 1 жовтня.
Шевченківська премія - найвища в Україні творча відзнака за вагомий внесок у розвиток культури та мистецтва. Премію вручають із 1961 року до Дня народження Тараса Шевченка (9 березня).