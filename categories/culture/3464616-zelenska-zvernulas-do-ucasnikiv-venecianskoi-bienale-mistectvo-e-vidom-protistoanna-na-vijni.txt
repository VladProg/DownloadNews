Дружина Президента Олена Зеленська наголошує, що мистецтво – це також вид протистояння під час війни.

Як передає Укрінформ з посиланням на пресслужбу Президента, перша леді України звернулася до учасників і гостей однієї з провідних виставок світу – Венеціанської бієнале (La Biennale di Venezi).
У своєму листі вона наголосила, що мистецтво – це також вид протистояння під час війни.
На виставку, яка відкрилася 21 квітня, прибула делегація українських митців. Цьогоріч вони поставили за мету розповісти світові про війну в Україні, яка на момент відкриття бієнале тривала вже 58-й день і забрала 208 дитячих і тисячі дорослих життів.
Напередодні венеціанці та гості міста могли побачити на площі Сан-Марко відгомін українських подій – сотні волонтерів розгорнули полотно із зображенням дівчинки, на ім'я Валерія, п’ятирічної біженки із Кривого Рогу. Ця робота автора JR присвячена бомбардуванню Маріупольського драматичного театру російською авіацією та його жертвам. Її вже демонстрували в багатьох європейських містах.
У своєму зверненні на відкритті виставки Зеленська розповіла, що українські художники пройшли непростий шлях до Венеції через війну. Її лист зачитав присутнім посол України в Італії Ярослав Мельник.
«На українських експонатах цього року також є попіл війни. Коли почалися перші вибухи, кожен рятував найдорожче. Це наша трагічна реальність – нині кожен українець навіть у такому ідилічному місті, як Венеція, бачить перед собою руїни Маріуполя, Чернігова, Харкова, Київщини», – зазначила перша леді.
Під час звернення гостям заходу демонстрували світлини. На них можна було побачити, як за допомогою мішків із піском в українських містах захищають від обстрілів пам’ятники культури. Також було продемонстровано руїни українських музеїв, знищених російськими обстрілами, зокрема музею Архипа Куїнджі в Маріуполі, музею старожитностей у Чернігові та музею, де зберігалися роботи народної художниці Марії Примаченко.
«Для кожного з нас її картини – втілена казка з дитинства, і на наших очах тієї миті ніби розстріляли казку. Але… казка вціліла! Після звільнення Київщини ми дізналися, що охоронець музею Анатолій з дружиною Наталією під обстрілами врятували все. Це диво мистецтва та людяності, які навіть серед жахіть війни вражають особливо. І це історія про надію та перемогу», – наголосила Зеленська.
Вона також висловила сподівання, що в України нарешті з’явиться власний павільйон на бієнале, якого країна не мала з часів розпаду СРСР.
«Бо мистецтву у вимушеному вигнанні, як і людині у вигнанні, особливо потрібен дім. Дім, у якому не стріляють», – резюмувала перша леді.
Як повідомляв Укрінформ, станом на 13 квітня Міністерство культури та інформаційної політики зафіксувало 189 епізодів воєнних злочинів росіян проти культурної спадщини України.