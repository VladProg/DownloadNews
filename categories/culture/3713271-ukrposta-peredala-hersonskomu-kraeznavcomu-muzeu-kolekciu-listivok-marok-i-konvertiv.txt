Колекцію Херсонського краєзнавчого музею поповнили листівки, марки, конверти, які передав колектив Укрпошти.

Як передає Укрінформ, про це повідомляє Херсонський обласний краєзнавчий музей.
«Сьогодні відбулося чергове поповнення колекції музею! Допомогу у відновленні фондів Херсонського обласного краєзнавчого музею надав колектив Укрпошти», - йдеться у повідомленні.
Як зазначається, музей отримав 58 найменувань продукції: листівки, марки, конверти, видані протягом 2022-23 років, зокрема, примірники з гаслом «Херсон – це Україна»!

«Символи Херсонщини – кавун та помідори – на малюнках Андрія Сагача набули нового значення. Скибки кавунчика символізують херсонців, насіння кавуна – це ракети, якими російські загарбники обстрілювали місто», - йдеться у повідомленні. На скибці зображені сцени спротиву херсонців і терору, якому піддавали Херсонщину.

Музей висловив вдячність керівництву і працівникам Укрпошти за таку увагу.
Як повідомляв Укрінформ, із херсонських музеїв російські агресори викрали найцінніші експонати.
У Херсоні відкрили виставку «Херсон-2022: Хроніки деокупації».