Задля підтримки та відновлення індивідуальної мистецької діяльності представників сфери культури та креативних індустрій Український культурний фонд (УКФ) представив Лот 5 «Стипендію для відновлення культурно-мистецької діяльності».

Як передає Укрінформ, про це повідомила пресслужба МКП у Телеграмі з посиланням на сайт УКФ.

«ЛОТ 5 «Стипендія на відновлення культурно-мистецької діяльності» створено для подолання викликів воєнного сьогодення. В умовах воєнного часу діячі культури та митці опинилися серед найуразливіших професій, адже більшість мистецьких інституцій та організацій згорнули, а то й зовсім припинили свою діяльність. Ті фінансові ресурси, що виділялися на культуру в мирний час, спрямовуються на підтримку Збройних Сил України у протистоянні російській агресії, що є вирішальною умовою виживання країни на сучасному етапі», - зазначає Фонд.
Згідно з повідомленням, у межах ЛОТу стипендія спрямована на підтримку всіх секторів культури та мистецтв: аудіовізуальне, візуальне, аудіальне, перформативне та сценічне види мистецтва, а також культурну спадщину, літературну справу, культурні та креативні індустрії.
Водночас, як зазначено на сайті УКФ, здійснюється допомога митцям, «які створюють мистецький продукт з широкою культурно-просвітницькою складовою з сучасної тематики війни з російською федерацією та меморіалізації героїчної боротьби українського народу», а також культурним діячам та митцям, «які сприяють зміцненню морального духу українців та єднанню світової спільноти проти російського агресора».
На конкурс може подати заявку громадянин України до 3 серпня 2022 року, мінімальна сума гранту - 50 тис. грн, максимальна – 150 тис. грн., а загалом стипендіальний фонд містить 4,5 млн. грн. Результатом реалізації проєкту має стати «культурно-мистецький продукт та/або відновлення культурно-мистецької діяльності (відновлення мистецької спроможності стипендіата)».
УКФ підкреслює, що під час війни як кризового явища культурні твори є надважливими, оскільки містять у собі джерело моральної сили для українців. Тому гранти необхідні для підтримки культурно-мистецької діяльності.
«У часи найбільшої кризи мистецтво та культура є надважливими для української нації у подоланні страшних стресів війни, зміцнення переможного духу та можливості продуктивно й плідно працювати заради перемоги. Такі обставини вимагають від культурних діячів відновити свою діяльність задля єднання та взаєморозуміння соціуму, створення нових культурних наративів про збройну агресію російської федерації проти України, тимчасово окуповані території України, внутрішньо переміщених осіб та інших осіб, які постраждали внаслідок бойових дій та тимчасової окупації територій України», - зазначено в повідомленні.
Як повідомляв Укрінформ, із 24 лютого, відколи триває повномасштабне вторгнення військ рф до України, станом на 15 липня, росія здійснила 423 злочини проти української культурної спадщини.