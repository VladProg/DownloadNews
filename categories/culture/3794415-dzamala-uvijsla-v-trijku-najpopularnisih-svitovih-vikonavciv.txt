Українська співачка, кримська татарка Джамала (Сусана Джамаладінова) посіла третє місце в глобальному плейлисті Spotify Equal 2023.

Про це артистка написала у Фейсбуці, передає Укрінформ.
"Вчора отримала новину про те, що увійшла в трійку найпопулярніший світових виконавців зі Spotify Equal за 2023 рік. У цей же момент я бачу новини, що мене, співачку, арештували. Дуже дякую кожному за підтримку", - написала вона.
Нещодавно стрімінгова платформа Spotify підбила підсумки 2023 року й назвала найпопулярніші пісні у світі й у кожній країні. Джамала потрапила до топ-3 глобального плейлиста Spotify Equal 2023 із піснею Take Me To A Place з ЕР «Поклик».
На перших сходинках опинилися румунська співачка INNA й американська співачка й піаністка Аліша Кіз.
У березні 2023 року Джамала стала першою українською амбасадоркою добірки Equal від Spotify.
Раніше Укрінформ повідомляв, що у Москві у середу, 29 листопада, заочно взяли під варту оголошену раніше у розшук українську співачку Джамалу.