У Тернополі у наступні вихідні, 4-5 грудня, пройде ХХІ Міжнародний джазовий фестиваль Jazz Bez.

Про це кореспонденту Укрінформу повідомила начальник міського управління культури і мистецтв Світлана Козелко.
«Через пандемію коронавірусу цьогоріч наймасштабніший за територією поширення джазовий фестиваль Європи триватиме у Тернополі всього два дні – 4-5 грудня. Він проходитиме під гаслом «Історія, що не переривається». Серед запрошених зірок – музиканти з США, Італії, Польщі, Швейцарії, Болівії та України», - розповіла Козелко.
За її словами, музичну імпрезу відкриє гурт Ingrid Arthur (США) разом із українськими та польськими музикантами.
Інгрід Артур - учасниця легендарного гурту The Weather Girls (автора хіта It's Raining Man), співала на офіційному прийомі для президента США Барака Обами, отримала три премії Греммі в категорії джаз, поп і ритм-енд-блюз, а її голос називають одним із найпотужніших в історії госпелу – духовної християнської музики.
Музичною «родзинкою» фестивалю стануть виступи колективу Paykuna – молодих виконавців зі Швейцарії у супроводі болівійського танцюриста. Вперше на фестивальній сцені покажуть сучасну еко-хореографію із багатошаровими звуковими ландшафтами, сповненими ритмічною різноманітністю та яскравими мелодіями, які перенесуть слухача в подорож – десь між тропічними лісами Амазонії та глибокими озерами Швейцарії.
Як повідомляв Укрінформ, із часу заснування фестивалю "Jazz Bez" у 2001 році кількість виконавців, які брали в ньому участь, сягнула понад 1 тисячі музикантів та співаків.
Фото: UaJazz.com