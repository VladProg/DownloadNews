На Закарпатті презентували перший том листування відомого українського письменника ХХ століття, автора сценарію культового фільму "Тіні забутих предків" Івана Чендея.

Про це в коментарі кореспонденту Укрінформу розповів літературознавець, професор Сидір Кіраль, що упорядковує архів письменника.
"Перший том "Листування Івана Чендея" презентували в Ужгороді, де жив та працював письменник, де досі живе його родина, де в родинному будинку зберігся архів Чендея, з яким я й працюю. Загалом плануємо видати 10 томів, наразі другий та третій уже набрані та готові до друку, із іншими продовжимо працювати протягом наступних трьох років," - сказав він.
За словами професора Кіраля, за життя Чендей був дуже відомим письменником. Причому не лише в Ужгороді, Львові чи Києві, а й у Москві.
“Не кожному письменнику в ті часи таланило, щоб після виходу його твори були перекладені та опубліковані у всесоюзному на той час виданні “Дружба народов”, а потім виходили окремими виданням із супроводом знаних тоді критиків, так, свого часу літературознавець Корабельников назвав твір Чендея “верховинський король Лір”. Утім, ім'я Чендея в радянський час було викреслено із активного літературного життя майже протягом 9 років, його не друкували. Було відкрито дві справи на Чендея - за роман “Птахи полишають гнізда” та збірку новел “Березневий сніг”. Місцева партократія ненавиділа його за те, що не боявся називати речі своїми іменами.” - каже Кіраль.
Спадщина Чендея не перевидавалася з часів Незалежності, і зараз вже нащадки письменника відвойовують його імідж. Відтак, потреба у публікації листів є дуже на часі.
“Якщо ми візьмемо цей жанр - листи — в контексті історії української літератури, то треба сказати, що вони дуже цінні. Ми бачимо тут Чендея як філософа, громадського діяча, літературного критика. У першому томі опубліковане листування із Віктором Костюченком, Іваном Дзюбою, Леонідом Коваленком та Костем Волинським. Це гроно вчених і критиків, авторитетних у свій час і сьогодні. Робота важка, бо вимагає коментарів. Наприклад, листування із Іваном Дзюбою — це 66 сторінок тексту і 114 сторінок коментарів." - каже професор Кіраль.
Зі слів Кіраля, книги можна придбати у родини Чендея в Ужгороді, через Фейсбук-сторінку письменника.
“Наразі примірники книги закупили в Наукову думку, книги замовляють по регіонах України, полетіли у Канаду, Прагу. Чендея добре знають, навіть попри забуття.” - каже літературознавець.
Також у цьому році на Закарпатті видали "Щоденник" Івана Чендея.
Щороку в травні в Ужгороді проводять літературний конкурс малої прози на премію Івана Чендея та літературний фестиваль його імені.
Іван Чендей народився 20 травня 1922 року у селищі Дубове на Тячівщині, це - відомий український письменник, лауреат Шевченківської премії. Відомий також як кіносценарист, автор сценарію фільму “Тіні забутих предків”.