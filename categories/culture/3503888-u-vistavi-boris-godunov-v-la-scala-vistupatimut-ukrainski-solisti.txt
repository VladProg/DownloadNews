У міланській постановці опери “Борис Годунов”, яка відкриє новий сезон La Scala, поряд із російськими співаками виступатимуть українські солісти.

Про це повідомляє Укрінформ із посиланням на LB.ua.
«Партію Григорія виконає співак Михайло Дідик, який багато років співпрацював із Національною оперою України, а партію Варлаама - Андрій Гонюков, штатний співробітник Київської муніципальної опери», - йдеться у повідомленні.
Директор Національної опери Анатолій Солов’яненко у коментарі журналістам заявив, що “Михайло Дідик не є в нашому штаті, востаннє ми співпрацювали із ним декілька років тому". "Штатні працівники Національної опери не беруть участі в таких проєктах,” - сказав він.
Театр La Scala відмовився від бойкоту російської культури та відкриває сезон оперою “Борис Годунов” Мусоргського. У балетний сезон увійдуть “Лускунчик” й “Лебедине озеро” Чайковського та “Ромео і Джульєтта” Прокоф’єва.
Як повідомлялося, 24 лютого російська федерація розпочала новий етап війни проти України – повномасштабне вторгнення. Загарбники обстрілюють та бомбардують українські міста й села.
Міністерство культури та інформаційної політики на сьогодні зафіксувало 388 епізодів воєнних злочинів російської армії проти культурної спадщини України.
Фото: Rüdiger Wölk