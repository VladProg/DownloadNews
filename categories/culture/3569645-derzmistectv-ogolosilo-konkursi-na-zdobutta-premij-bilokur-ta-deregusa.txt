Державне агентство України з питань мистецтв та мистецької освіти оголосило конкурс на здобуття премії імені Катерини Білокур за 2022 рік, документи приймають до 1 листопада 2022 року.

Як передає Укрінформ, про це повідомляє Міністерство культури та інформаційної політики.
Зазначають, що премія імені Катерини Білокур присуджується щорічно до дня народження відомої художниці — 7 грудня майстрам народного мистецтва за твір (цикл творів), що відзначаються автентичністю та високою професійною майстерністю.
Претендувати на премію може твір (цикл творів), що створений та оприлюднений упродовж останніх п’яти років, але не пізніше ніж за три місяці до його подання на здобуття премії, має позитивні рецензії у мистецтвознавчій літературі, засобах масової інформації.
Пропозиції щодо претендентів на здобуття премії вносяться інститутами громадянського суспільства, що спрямовують свою роботу на підтримку культури і мистецтва, підприємствами, установами, організаціями усіх форм власності та навчальними закладами сфери культури і мистецтва.
Також МКІП повідомило, що Державне агентство України з питань мистецтв та мистецької освіти оголошує конкурс на здобуття премії імені Михайла Дерегуса за 2022 рік. Документи приймають до 1 листопада 2022 року. Премія присуджується до дня народження українського графіка, живописця та педагога Дерегуса — 5 грудня. Претендувати на премію імені М. Г. Дерегуса можуть художники, які мають визначні твори (цикл творів), що відзначаються високим професіоналізмом виконання.
Пропозиції щодо претендентів на здобуття премії вносяться інститутами громадянського суспільства, що спрямовують свою роботу на підтримку культури і мистецтва, підприємствами, установами, організаціями усіх форм власності та закладами мистецької освіти.