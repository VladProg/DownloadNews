Могилу з пам'ятником Тарасу Шевченкові в Каневі не можна обкласти піском проти можливих ударів з боку російських військ.

Про це під час прямого включення в національному телемарафоні заявила директорка Шевченківського національного заповідника Валентина Коваленко, передає Укрінформ.
"Сьогодні могила Тараса Шевченка у досить загрозливому стані, тому що осідає ґрунт. 2010 року за партії регіонів, коли та влада поспішала реконструювати і музей, і меморіальний комплекс, було нароблено дуже багато помилок. Гора не була укріплена належним чином. Сьогодні вона осідає. І ми не можемо обкласти могилу мішками для захисту від можливих ударів під час війни, бо це є безпосередня загроза просідання. Ми не знаємо, в якому стані склеп", – сказала Коваленко.

За її словами, заповідник звертався в усі інстанції, подавав грантові заявки до світових фондів для того, щоб захистити могилу Шевченка.
Музей Тараса Шевченка почали реконструювати в часи президентства Віктора Ющенка. З приходом до влади Віктора Януковича реконструкцію завершили ударними темпами за кілька місяців. Громадськість неодноразово критикувала владу за поспішну й непродуману реконструкцію.