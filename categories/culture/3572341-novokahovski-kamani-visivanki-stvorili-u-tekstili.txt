Майстриня з гончарства, яка виїхала із загарбаної російським агресором Херсонщини, де проживала як вимушена переселенка після окупації Криму, створила панно з відомими новокаховськими «кам'яними вишиванками» за допомогою об'ємної килимової вишивки.

Як передає Укрінформ, про це майстриня Тетяна Болгарова розповіла у Фейсбуці.

«Хочу… подякувати Херсонщині, що прихистила в свій час нас, кримчан», - написала майстриня.
Вона нагадала, що в Новій Каховці на Херсонщині існує таке архітектурне чудо, як «кам'яні вишиванки», це різьблені та ліплені орнаменти, які прикрашають будинки. Створені вони були у 50-х роках 20-го століття за ескізами Григорія Довженка та інших художників - дві тисячі квадратних метрів українських орнаментів. В останні роки вже занедбане архітектурне мереживо почали відновлювати волонтери, але, почалася війна і хто знає, чим закінчиться вона для орнаментів, зазначила майстриня.



У Болгарової народилася ідея - зробити панно з кам'яними вишиванками у текстилі за допомогою об'ємної килимової вишивки. Майстриня зібрала фото вишиванок в інтернеті.
«І ось готове перше панно розміром 195х48 см. На його виготовлення у мене пішов тиждень і 9 кілометрів пряжі», - написала майстриня.
Як повідомляв Укрінформ, орнаменти на будівлях історичної частини Нової Каховки виконували у 1952-1953 роках під керівництвом художника і скульптора Григорія Довженка. Виконані за оригінальним рецептом по сирому тиньку – спеціальному розчину із додаванням смоли. У 2018 році за підтримки Українського культурного фонду був реалізований проєкт «Кам‘яні вишиванки Нової Каховки». Сума гранту склала 433 тис. гривень.
У Новій Каховці представили маршрут активного туризму «Кам’яні вишиванки» Нової Каховки», що увійшов до державного Реєстру шляхів активного туризму.


Фото: Фейсбук Тетяни Болгарової