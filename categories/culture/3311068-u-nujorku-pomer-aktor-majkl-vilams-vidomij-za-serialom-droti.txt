У Нью-Йорку у віці 54 років помер американський актор Майкл Вільямс, відомий за роллю Омара Літтла в серіалі «Дроти» («Прослушка»).

Про це передає Укрінформ з посиланням на CNN.
Вільямса було знайдено мертвим у його квартирі в понеділок удень. Слідчі знайшли поруч з його тілом наркотичні речовини, слідство триває.
«З глибоким сумом сім’я повідомляє про смерть актора Майкла Кеннета Вільямса, номінованого на премію «Еммі», - цитує телеканал представника його родини.
У 2017 році в інтерв'ю «Нью-Йорк таймз» Вільямс відкрито розповів про свою боротьбу з наркотичною залежністю.
«Залежність не минає, - сказав він тоді. - Для мене це щоденна боротьба, але я борюся».
Вільямс, уродженець Брукліна, останнім часом знімався у фільмі «Країна Лавкрафта» і серіалі «С означає Сім'я».
Він став знаменитим завдяки ролі Омара Літтла в серіалі «Дроти» - персонажа з дробовиком, який заробляв на життя грабуванням наркодилерів. Також він зіграв роль мафіозі в драмі «Підпільна імперія», присвяченій часам сухого закону, а зовсім нещодавно отримав номінацію «Еммі» за «Країну Лавкрафта».
За свою кар’єру Вільямс отримав безліч нагород, у тому числі п’ять номінацій «Еммі». Першу - у 2015 році за роль у фільмі «Бессі», ще одну – через два роки за участь у фільмі «Одного разу вночі».