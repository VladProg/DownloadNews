Івано-Франківський драматичний театр записав пісню «Повстань, народе мій!», яка була вкрадена та зараз відома багатьом під назвою «Вставай, страна огромная».

Про це повідомив міністр культури та інформаційної політики Олександр Ткаченко в ефірі телемарафону, передає кореспондент Укрінформу.
«Подивіться пісню, яку ми сьогодні запустили в світ. Це наша версія «Вставай страна огромная» у виконанні Івано-Франківського театру. Дуже раджу. І це у нас вкрали…», - сказав Ткаченко.

Він зазначив, що зараз у Європі відбуватиметься багато заходів на підтримку України. Також, за його словами, створюється парасольковий бренд, під яким можна буде побачити, що акції відбуваються у співпраці з Міністерством.
«Ініціатив багато, а важливо тепер зорганізуватися і збитися до купи, як у нас відбувається з телевізійним мовленням», - додав міністр.
Як повідомлялося, у Гельсінкі, у церкві Темппеліаукіо (Temppeliaukion kirkko), відбувся благодійний гала-концерт на підтримку жертв війни в Україні.