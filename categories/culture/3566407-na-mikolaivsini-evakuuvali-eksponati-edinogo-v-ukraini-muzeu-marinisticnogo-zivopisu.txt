З Очакова евакуювали експонати єдиного в Україні музею мариністичного живопису.

Про це кореспонденту Укрінформу повідомили в Агенції розвитку Миколаєва.
“Миколаївці допомогли евакуювати експонати Oчаківського музею мариністичного живопису. Музейна колекція, в якій представлені картини Руфіма Судковського, Івана Айвазовського та Тетяни Яблонської, наразі зберігається у надійному місці”, - йдеться у повідомленні.
Зазначається, що музей є територіально відокремленим відділом обласного художнього музею імені Василя Верещагіна. Врятована колекція – це мариністичний живопис та графіка XIX-XX ст. Основа колекції – картини відомих українських художників-мариністів ХІХ століття, які є надбанням вітчизняної та світової культури.
Допомогу музейникам з пакувальними матеріалами та евакуацією колекції мариністичних творів надали Платформа MY ART і Агенція розвитку Миколаєва за підтримки Програми ЄС House of Europe.
«Ми не перший рік співпрацюємо з миколаївськими музеями в напрямку оцифрування предметів з їхніх колекцій. В цьому році теж планували продовжувати цю справу, хотіли розказати про унікальну українську культурну спадщину, зокрема із фондів очаківського музею. Але війна внесла свої корективи. Тому разом із музейними працівниками ми зосередились на тому, аби убезпечити ці унікальні експонати», - підкреслив менеджер з комунікацій Агенції розвитку Миколаєва Євген Гомонюк.
Очаківський музей є єдиним в Україні музей, який присвячений мариністичному живопису – різновиду образотворчого мистецтва, у якому зображують море.
Ці картини вперше покинули музейні стіні з моменту відкриття музею у 1982 році. Їхні сюжети тісно пов'язані з культурним контекстом Миколаївщини. Вони змальовують українські краєвиди Чорноморського узбережжя, морської стихії, побут морських рибалок, військові баталії та історичні віхи розвитку України як військово-морської держави.
Фото: wikipedia