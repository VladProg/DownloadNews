У неділю, 3 жовтня, о 17:00 на території Національного заповідника «Софія Київська» відбудеться мистецький мультимедійний захід «Характерник».

Про це повідомляє Укрінформ з посиланням на Міністерство молоді та спорту.
«Участь у заході візьмуть 14 військових із 14 історичних регіонів України. Захисники візьмуть участь в етнопоказі в старовинних вишиванках (яким понад 100 років з колекції історика Володимира Щибрі) та розкажуть свою особисту історію з війни. Маємо на меті презентувати військових, підкресливши їх ідентичні коди українця, дух характерництва. Також участь в заході візьмуть матері та наречені, які вишиватимуть рушник, споряджатимуть на війну сина, коханого», - йдеться у повідомленні.
Як зазначається, захід супроводжуватиме анімаційна піскова ілюзія стихій характерництва: Бессарабія – бик, Буковина – орел, Волинь – сокіл, Галичина – лев, Карпати та Закарпаття – ведмідь, Наддніпрянщина – сом, Поділля – вовк, Подніпров'я та Запоріжжя – лось, Полісся – джміль, Полтавщина – лис, Приазов'я – змій, Таврія та Причорномор'я – зубр, Сіверщина – кінь, Слобожанщина – жайвір.
«Подія занурить в історію української героїки – від козака до сучасного військового-захисника. Військові розкажуть особисті історії перемог, поразок, сили духу та любові», – зазначається у повідомленні.
Ведучі заходу: авторка ідеї, організаторка заходу – Марина Соботюк, дослідниця традицій української культури; Євген Клопотенко – ініціатор подання борщу до ЮНЕСКО, шеф-кухар; Леся Воронюк – співорганізаторка заходу, культурна кураторка засновниця Всесвітнього дня вишиванки. Пригощання: козацький борщ Євгена Клопотенка.
Музично захід супроводжуватиме Тарас Компаніченко — український культурний діяч, кобзар, бандурист і лірник, очільник гурту «Хорея Козацька», Народний артист України.
У ході заходу також відбудуться мистецькі та історичні виставки.
На завершення заходу гості побачать танок Богаркан від козака-характерника Дениса Богуша.
Організатори заходу: ГО «Інститут культури України» за підтримки Міністерства молоді та спорту України. Співорганізатори: Міністерство закордонних справ України, ГО «Всесвітній день вишиванки», ГС «Музичний Батальйон», ГС «Народний музей України», проєкт «Козак-характерник», Національний заповідник «Софія Київська». Режисер події: Валерія Демченко.
Запрошені: українські культурні та громадські діячі, дипломати, представники уряду, депутати, волонтери, медіа.
Акредитація ЗМІ триватиме до 17:00 2 жовтня: за телефоном 097 888 63 86 та електронною поштою instituteculture.ua@gmail.com.