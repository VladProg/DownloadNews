Міністр культури та інформаційної політики Олександр Ткаченко на Конференції «Renaissance of Arts and Culture in Ukraine», яка відбулася в Берні (Швейцарія), закликав до міжнародної підтримки культурних інституцій та митців під час війни.

Про це він написав в Телеграмі, передає Укрінформ.
"На викликах та потребах інституцій та митців у сфері культури під час війни, на важливості міжнародної підтримки та пріоритетних завданнях на 2023 – акцентував у своєму виступі на конференції у швейцарському місті Берн. ...Говорили про конкретні проєкти в Україні, які можуть підтримати швейцарські кантони", - написав міністр.

Він повідомив, що Конференція «Renaissance of Arts and Culture in Ukraine», прикладом якого є Одеса та Одещина», стала ще одним майданчиком для обміну досвідом між українськими та іноземними експертами з різних сфер культури.
"Попри війну наші театри влаштовують прем’єри, зали філармонії продовжують працювати навіть при блекауті, а музиканти влаштовують концерти в метро. Культурне життя продовжується. І саме сьогодні – час для всього цивілізованого світу діяти, аби показати, що він залишається вірним своїм основним цінностям", - додав міністр.
Ткаченко наголосив, що зараз Україна має використовувати кожен міжнародний майданчик, щоб спонукати міжнародних партнерів підтримувати українську сферу культури.
Організатором Конференції виступає асоціація Legato Берн-Одеса, яка об’єднала українських дипломатів та європейських послів, представників міжнародних організацій, політиків, митців з єдиною метою – підтримати та захистити культуру та культурну спадщину. Гості конференції мають змогу побачити презентації різних закладів культури Одеси.
Фото: Олександр Ткаченко, Телеграм