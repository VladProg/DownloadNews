Три томи раритетної української енциклопедії та 30 срібних хрестів поповнили фонди Рівненського обласного краєзнавчого музею.


Про це кореспонденту Укрінформу повідомила завідувачка сектору впровадження цифрових технологій музею Ольга Морозова.
«Давній друг нашого музею, рівненський колекціонер-антиквар Вадим Пономаренко зробив розкішний подарунок. У фондову колекцію передав унікальне тритомне видання. Його назва - «Українська загальна енциклопедія. «Книга знання» під редакцією Івана Раковського, що виходила у Львові, Станіславові (Івано-Франківську), Коломиї на початку 30-х років минулого століття. Також пан Вадим передав колекцію з 30 срібних хрестів, що виготовлялися наприкінці ХІХ - початку ХХ ст. у селі Крилів», - розповіла Морозова.
За її словами, ілюстраційні таблиці до загальної частини енциклопедії виконали у Лейпціґу, кольорові мапи та деякі ілюстрації - у Львові. Раритетне видання побудоване за зразком світових енциклопедій, але мало самостійне значення в ділянці інформації про Україну. В енциклопедії – майже 8 тисяч слів-посилань, що стосуються України, а сам розділ «Україна» містив понад 320 сторінок. Видання тривалий час було недоступне українському читачеві, а за радянських часів – заборонене.

Щодо хрестів із села Крилів, то Морозова зазначила, що їх унікальність полягає в тому, що вони побутували лише в цьому регіоні Рівненщини.
«Ці хрести, за їхньої зовнішньої подібності, сильно різняться в деталях. Вони не штамповані, відлиті, а складаються із кількох з’єднаних фрагментів. Жоден із хрестів із розп’яттям Ісуса Христа та херувимами не повторюється. Дослідник вважають, що автор цих яскравих зразків сакрального мистецтва – місцевий умілець-коваль 1876 року народження Федір Хомчук», - додала вона.

Морозова також зазначила, що українська енциклопедія 30-их років та кирилівські хрести - одне з найкращих поповнень музейної колекції за останній час.
Як повідомлялося, нині у фондах Рівненського обласного краєзнавчого музею налічується майже 300 тисяч експонатів, з них понад 20 тис представлені в залах постійних експозицій та на виставках. Серед оригінальних експонатів - гербарії рідкісних рослин Рівненщини, скарби давньоруських срібних прикрас ХІІ – ХІІІ століття, твори волинського іконопису, колекція стародруків, предмети козацької доби, біломармурові роботи відомого польсько-італійського скульптора Сосновського, колекції монет, холодної та вогнепальної зброї.
Фото: Рівненський обласний краєзнавчий музей