У місті Бородянка на Київщині відбулась церемонія нагородження Національною премією України імені Тараса Шевченка за 2022 та 2023 роки.

Про це повідомляє кореспондент Укрінформу.
20 серпня у місті Бородянка на Київщині відбулась церемонія нагородження Національною премією України імені Тараса Шевченка.






У Бородянці пройшла церемонія вручення Шевченківської премії / Фото: Тарасов Володимир, Укрінформ




















































«Безумовно, є певні сталі місця, в яких завжди відбувалися церемонії нагородження - Канівська гора, чи музей Шевченка, але зважаючи з передусім безпекових питань, ми проводимо вручення тут, у Бородянці», - зазначив голова Шевченківського комітету Євген Нищук.
Водночас він зауважив, що Бородянка є символічним місцем для проведення церемонії вручення премії за 2022-2023 роки.
«Наприкінці березня минулого року, коли я побачив розбомблений будинок і прострелений пам’ятник Тараса Шевченка, але який продовжував непохитно стояти, я побачив в цьому певний символізм спротиву рашизму», - пояснив Нищук.
«Завдяки потужному руху українських митців-волонтерів, ми сьогодні маємо таку саму потужну підтримку з боку світової спільноти», - заявив виконувач обов'язків міністра культури та інформаційної політики Ростислав Карандєєв.
Він подякував українським митцям, які представляють свої роботи за кордоном, демонструють український прапор та високу українську національну культуру, тим самим роблячи неоціненний внесок в український опір.
«Українська культура – це не просто опір ворогу. Це потужний інструмент нашої атаки. Атаки в духовній сфері. Атаки, яка зруйнує ті скрєпи, які, на жаль, хочуть накласти кайдани на наші руки», - наголосив Карандєєв.
Переможців премії нагородив заступник Керівника Офісу Президента Олексій Дніпров.

Національну премію України імені Тараса Шевченка 2023 року за книгу поезій «Орден мовчальниць» отримала Калитко Катерина.
Також премію отримали учасники гурту «Хорея Козацька» за аудіоальбом «Пісні Української революції».
За книгу «Крім «Кобзаря» Антологія української літератури. 1792 – 1883» у двох частинах премію отримав літературознавець Михайло Назаренко.
Також премію вручили журналістові Віталію Портнікову за публіцистичні статті та виступи останніх років.
За документальний фільм «Земля блакитна, ніби апельсин» премію отримала режисерка Ірина Цілик.
Переможці отримали Національну премію України імені Тараса Шевченка у розмірі 429 тисяч гривень кожна.
Окрім того, було нагороджено лауреатів Шевченківської премії 2022 року.
У номінації «Кіномистецтво» премію отримала режисерка Катерина Горностай із повнометражним ігровим фільмом «Стоп-Земля».
У номінації «Література» лауреаткою стала Тамара Горіха Зерня з романом «Доця».
У номінації «Театральне мистецтво» нагороду отримали Тамара Трунова, Наталка Ворожбит, Юрій Ларіонов, Андрій Ісаєнко та Валерія Ходос за виставу «Погані дороги» Київського академічного театру драмі і комедії на лівому березі Дніпра.

Лауреатів премії також привітав очільник Київської ОВА Руслан Кравченко.
Як повідомлялося, Національна премія України імені Тараса Шевченка, або Шевченківська премія – державна нагорода України, заснована у 1961 році. Вручається за вагомий внесок у розвиток культури.