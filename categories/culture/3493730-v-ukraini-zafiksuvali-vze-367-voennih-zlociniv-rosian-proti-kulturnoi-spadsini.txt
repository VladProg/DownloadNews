Міністерство культури та інформаційної політики зафіксувало 367 воєнних злочинів російської армії проти культурної спадщини України.

Як передає Укрінформ, про це МКІП повідомляє в Телеграмі.
“російські військові злочинці ніяк не вгамуються й продовжують нищити все українське. Наразі відомо про повну руйнацію 9 об’єктів культурної спадщини на Донеччині, Київщині, Сумщині та Чернігівщині. Інші об'єкти зазнали різних ступенів уражень", - заявив очільник міністерства Олександр Ткаченко.
За його даними, стан 23 об’єктів залишається невідомим, оскільки отримувати інформацію з тимчасово захоплених територій та місць, де проходять активні бойові дії, усе ще важко.
Ткаченко наголосив, що на міністерство чекає багато роботи після перемоги України. "Але починаємо відновлення культурної спадщини вже зараз. Постійно знаходимося в діалозі з міжнародними партнерами, з нашими органами влади та громадами", - додав він.

Інфографіка МКІП


У МКІП нагадали, що руйнування культурної спадщини є воєнним злочином, відповідно до Гаазької конвенції 1954 року.
Інформація про подібні злочини росіян на території України продовжує надходити на портал МКІП.


Як повідомляв Укрінформ, Міністерство культури та інформаційної політики разом з Харківською обласною державною адміністрацією відкрили фонд для збору коштів на відновлення Національного літературно-меморіального музею Григорія Сковороди у Сковородинівці, який обстріляли російські загарбники.