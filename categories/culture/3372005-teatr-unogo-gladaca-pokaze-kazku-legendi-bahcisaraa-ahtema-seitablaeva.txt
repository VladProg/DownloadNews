21 та 22 грудня на великій сцені Київського академічного театру юного глядача відбудеться прем’єра вистави «Легенди Бахчисарая» у постановці відомого українського режисера Ахтема Сеітаблаєва.

Про це повідомляє кореспондент Укрінформу.
Це казка-феєрія за мотивами народних кримськотатарських казок.
«Діти - найчесніший глядач. Якщо їм буде не цікаво дивитися, вони просто не будуть дивитися, тому, головним викликом для мене було передати важливі сенси через цікаву форму. І я радий поділитися мудрістю свого народу. В умовах тимчасової окупації Криму дуже важливо підтримувати та створювати такі культурні події. Щоб встановлювати та поглиблювати зв’язок між українським та кримськотатарським народами», - розповів про свою нову театральну роботу Сеітаблаєв.
«Легенди Бахчисарая» стануть для режисера фільмів «Кіборги» та «Хайтарма» першим досвідом роботи для дитячої аудиторії. Постановку ініціював директор і художній керівник ТЮГу Слава Жила.
«Ця вистава - перша сторінка оновленого ТЮГу і перша прем’єра нового сезону. Сподіваюсь, вона стане для наших юних глядачів тією “ложкою солі” (дивіться виставу), без якої не смакуватиме і найкраща страва. Конкуренткою гаджетам і просто затишною, сімейною перед різдвяним вечором», - переконаний Жила.
Вистава рекомендується до перегляду всією родиною з дітьми від шести років. Теми, які для дітей часто видаються нудними, а для батьків - болючими, на сцені театру обігрують в цікавій, легкій та водночас естетичній формі. Так, щоб навіть юні глядачі перейнялися етичними питаннями поваги до грошей і працелюбства, відповідальності за свої слова і вчинки. Чотири казки «Ложка солі», «Подорожні», «Місто сімдесяти ремесел» і «Заповіт гончара» об'єднані головним лейтмотивом — виховати в людині людину.
Команда проєкту: режисер-постановник – заслужений артист АР Крим Ахтем Сеітаблаєв; композитор – заслужений артист України Усеін Бекіров; художник по костюмах – Надія Кудрявцева, художній керівник ТЮГу – заслужений діяч мистецтв Слава Жила. Проєкт здійснюється за підтримки Onur Group Ukraine і благодійного фонду Astem Foundation.