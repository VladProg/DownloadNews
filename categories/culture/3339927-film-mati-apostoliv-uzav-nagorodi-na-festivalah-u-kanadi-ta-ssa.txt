Фільм "Мати Апостолів" Зази Буадзе отримав визнання на фестивалях у Канаді та США.

Як передає Укрінформ, про це повідомляє пресслужба Держкіно.
«Минулий вікенд приніс авторам картини 5 міжнародних нагород – на Ontario International Film Festival (ONIFF) у Канаді та кінофестивалі New York Film Week (NYFW) у США», - ідеться в повідомленні.
Зазначається, що на фестивалі Ontario International Film Festival (ONIFF), який відбувся в Торонто, фільм "Мати Апостолів" був представлений у міжнародній програмі і отримав одразу чотири нагороди: Найкращий режисер — Заза Буадзе, Найкращий оператор — Олександр Земляний, Найкраща актриса — Наталія Половинка, Найкращий актор підтримки — Богдан Бенюк.
А на міжнародному кінофестивалі New York Film Week (NYFW) у США виконання головної ролі Наталією Половинкою у фільмі "Мати Апостолів" було визнано Найкращою акторською роботою.
Воєнна драма "Мати Апостолів" розповідає про безмірну материнську любов. Коли сину загрожує небезпека, мати чимшвидше кидається на допомогу. Заради порятунку дитини вона здатна на усе, навіть пройти крізь пекло війни... Стрічку знято за реальними подіями, які відбувалися на сході України 2014 року.
«Ми розповідаємо міжнародному глядачеві правду про війну Російської Федерації з Україною. Про долі українців, які опинилися по обидві сторони лінії розмежування. Для іноземців це стає одкровенням, тому що багато з них навіть не знають про війну, що триває восьмий рік у центрі Європи», - коментує продюсер стрічки Дмитро Овечкін.
Фільм "Мати Апостолів" створено компанією "Студія "Золоте Руно" за підтримки Міністерства культури та інформаційної політики України. Промокампанія відбувається за підтримки Державного агентства з питань кіно.
Як повідомляв Укрінформ, фільм "Мати Апостолів" Зази Буадзе у жовтні цього року отримав дві нагороди на Calella Film Festival в Іспанії – його визнано Найкращим фільмом, а режисера Зазу Буадзе – Найкращим режисером.
Виконавиця головної ролі Наталія Половинка була відзначена за найкращу жіночу роль на Міжнародному кінофестивалі "Кіно і ТИ", що відбувся у вересні ц.р. на узбережжі Азовського моря. Також "Мати Апостолів" отримала три нагороди – за Найкращий повнометражний фільм, Найкращу жіночу роль (Наталія Половинка) та Найкращий сценарій (Ратха Макеєнкова та Заза Буадзе) - від 10-го Нью-Йоркського міжнародного кінофестивалю, що відбувся у травні 2021 року.