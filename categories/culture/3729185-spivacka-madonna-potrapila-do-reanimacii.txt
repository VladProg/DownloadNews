Американська співачка Мадонна потрапила до реанімації після того, як підхопила серйозну бактеріальну інфекцію.

Як передає Укрінформ, про це повідомляє Sky News.
«У суботу, 24 червня, у Мадонни розвинулася серйозна бактеріальна інфекція, яка призвела до кількох днів перебування у відділенні реанімації. Її стан здоров'я покращується, але вона все ще перебуває під наглядом лікарів. Очікується повне одужання», - заявив менеджер співачки Гі Озері.
Він додав, що на цей момент поставлені «на паузу» всі зобов’язання, зокрема, турне.
«Ми поділимося з вами більш детальною інформацією, щойно її отримаємо, включаючи нову дату початку туру та перенесених концертів», - повідомив Озері.
Зазначається, що 64-річна артистка мала розпочати північноамериканську частину свого світового турне The Celebration, присвячену 40-річчю своєї музичної кар’єри, у Ванкувері, Канада, 15 липня. Виступи також включають два шоу в Madison Square Garden у Нью-Йорку в серпні, а також у Лос-Анджелесі, Маямі, Лас-Вегасі та Чикаго.
Мадонна (повне ім'я: Мадонна Луїза Вероніка Чикконе) — американська співачка, танцівниця, кіноакторка, продюсерка, режисерка, активістка благодійних та правозахисних організацій, феміністка. Найуспішніша артистка в історії музики, світові продажі її альбомів перевищили 300 мільйонів екземплярів. Користується настільки широкою популярністю, що її називають «Королевою поп-музики».