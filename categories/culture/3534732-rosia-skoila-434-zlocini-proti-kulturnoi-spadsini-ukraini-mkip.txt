Від початку повномасштабного вторгнення росія скоїла 434 злочини проти культурної спадщини України.

Про це повідомляє Міністерство культури та інформаційної політики, передає Укрінформ.
"Станом на 22 липня 2022 року Міністерство культури та інформаційної політики зафіксувало вже 434 епізоди воєнних злочинів росії проти української культурної спадщини. Загалом внаслідок обстрілів окупантів зазнали руйнацій і пошкоджень 129 об’єктів культурної спадщини. Серед них – 22 пам’ятки національного значення, 100 – місцевого значення та 7 – щойновиявлених об’єктів культурної спадщини. Також пошкоджено 105 об’єктів цінної історичної забудови", - йдеться у повідомленні.

Інфографіка: МКІП

За функціональним призначенням серед культурних об’єктів, що були знищені або постраждали від загарбників: 149 релігійних споруд, з них 50 перебуває на обліку як пам’ятки історії, архітектури та містобудування або цінна історична забудова; 46 меморіальних пам’ятників на честь історичних особистостей та подій ХІХ – початку ХХІ ст.; 33 музеї та заповідники; 41 бібліотека; 65 будинків культури, театрів, кінотеатрів та інших закладів культури.
Загалом злочини російської федерації зафіксовано в 15 регіонах України: 99 – у Харківській області; 97 – у Донецькій області; 79 – в Київській області; 44 – в Луганській області; 38 – в Чернігівській області; 28 – у Сумській області; 16 – у Запорізькій області; 8 – у Миколаївській області; 6 – в Житомирській області; 5 – у Києві; 5 – у Херсонській області; 4 – у Дніпропетровській області, 2 – в Одеській області, 2 – у Вінницькій області, 1 – у Львівській області.
В МКІП додали, що інформація щодо воєнних злочинів росії проти культурної спадщини продовжує надходити. Фахівці перевіряють і систематизують отримані дані та оприлюднюють їх на спеціальному сайті.
Зафіксувати злочини рф проти культурної спадщини України можна на національній платформі: https://culturecrimes.mkip.gov.ua/.
У міністерстві зазначають, що усі матеріали будуть використані як докази у кримінальних провадженнях проти російських злочинців.
Також в МКІП нагадали, що руйнування об’єктів культурної спадщини – воєнний злочин за Гаазькою конвенцією 1954 року.
Як повідомлялося, 24 лютого рф розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села, вбивають мирне населення. Сили оборони України чинять опір російським військам. Станом на 22 липня українські захисники знищили близько 39 000 росіян.
Фото: culturecrimes.mkip.gov.ua