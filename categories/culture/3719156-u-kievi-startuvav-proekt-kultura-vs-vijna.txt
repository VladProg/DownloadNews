У Києві презентували документальний фільм про гурт «Антитіла» та оголосили старт проєкту «Культура vs війна», присвяченого українським митцям на війні.

Як передає кореспондент Укрінформу, презентація відбулась у Медіацентрі «Україна - Укрінформ».
Зазначається, що проєкт «Культура vs війна» розповідає світу про цінності української культури через історії митців, які залишили своє звичне життя та стали на захист України. Ключова складова проєкту - цикл документальних фільмів, в яких його герої - українські музиканти, кінематографісти, письменники, фотографи та інші культурні діячі - розкажуть про війну через особисті історії та спогади.
Проєкт створено у форматі виключно документальних свідчень та ініційовано Асоціацією «Дивись українське!», реалізується за підтримки Єврокомісії, Фонду «МХП-Громаді» та компанії «Вавілон».
«У нас буде сім повноцінних продуктів, шість короткометражних фільмів-новел. Новели сконцентровані на оповіді історії наших героїв, на їхніх мотивах, на їхній трансформації, на баченні війни», - розповів продюсер проєкту Андрій Різоль.

У новелах будуть представлені документальні історії кінооператора Сергія Михальчука, гурту «Антитіла», режисера Ахтема Сеітаблаєва, подружжя фотографів Влади і Костянтина Ліберових, кобзаря Тараса Компаніченка, письменника Сергія Жадана.
«Повний метр – це не перемонтаж новел, це осмислення теми. Якщо новели осмислюють історію героїв, то повний метр осмислює тему культура проти війни», - пояснив продюсер проєкту.
Різоль зауважив, що ще однією складовою проєкту є фотовиставки. Команда планує провести цілий комплекс з мінімум 10 фотовиставок у світі разом із кінопоказами та іншими комплексними подіями.
«Наступна складова проєкту - це артбуд. Це буде кілька занурюючих статей високого рівня. Наприклад, наш проєкт із першого дня консультує доктор філософії Наталія Кривда, тому саме її стаття, осмислення цієї війни, як осмислення такого історичного контексту, який надзвичайно важливо осмислити, щоб правильно вибудувати, правильно пережити і сформувати спільне бачення майбутнього. Для цього треба бачити це, бачити ці документальні історії, бачити правду про війну», - додав він.
Окремий напрям проєкту – публіцистика, що передбачає 20 окремих статей, публікацій матеріалів героїв документального циклу і додатково запрошених видатних людей, філософів, істориків.
Різоль поінформував, що з кінця червня, три місяці поспіль, ці публікації системно будуть виходити на сайті видання «Українська правда».
Водночас він повідомив, що проєкт з 12 квітня працює за кордоном. За його словами, кінопокази відбуваються в 10 країнах світу. Продюсер уточнив, що проєкт і фільм перекладаються, субтитруються сімома мовами.
«У нас фільм націлений на дві аудиторії: українську і закордонну. Українській аудиторії ми хочемо показати, що навіть відомі митці абсолютно впевнені в нашій перемозі, беруть до рук зброю. На наш погляд, це мотиваційний фактор для людей. Закордонній аудиторії хочемо сказати те, що з перших днів війни ми воюємо не тільки за себе, ми є щитом для Європи. Усі наша закордонна діяльність для того, щоб показати, що наші українські цінності абсолютно тотожні до європейських. Ми сподіваємося, що саме такий посил відчує закордонна аудиторія», - розповів продюсер.
Своєю чергою програмний менеджер проєкту від Європейського Союзу Марко Ферраро зазначив, що дуже важливо донести українські голоси до іноземної аудиторії. Зокрема, важливо донести голоси не тільки від уряду, а також від суспільства, від таких митців, наприклад, як «Антитіла» та інших артистів, які були героями цих документальних фільмів.

«Для ЄС дуже важливо створити зв'язки між Україною та європейською аудиторією, тому цей проєкт дуже важливий. Я сподіваюсь, що він допоможе нам дотягнутися до більш широкої аудиторії із меседжем емпатії до українського народу, української нації», - наголосив він.
Виконавчий продюсер документальних фільмів проєкту Аліна Краснянська підкреслила, що до фільму про гурт «Антитіла» долучились світові зірки.

«Для нас важлива підтримка світової спільноти, світових зірок. Були такі надзвичайні рухи з підтримки закордонних великих митців, які надзвичайно дивували. Також є великі телеканали світові, які підтримали нас. Наприклад, BBC поділились фільмом про гурт, який вони знімали на лінії фронту», - зазначила Краснянська.
У цьому контексті фронтмен гурту «Антитіла» Тарас Тополя розповів про співпрацю з всесвітньо відомим виконавцем Едом Шираном.

«Коли ми побачили, що Ед Ширан буде брати участь в благодійному концерті, ми просто зняли відео і запропонували йому записали спільну пісню», - сказав він.
Тополя уточнив, що ця пісня принесла десятки тисяч фунтів на допомогу українським авторами, митцям, у фонд MusicSafe.ua у вигляді роялті.
«Саме творчість, музика, комунікація між творцями, між авторами - це один із каналів, через які ми доносимо правду про цю війну», - наголосив Тополя.
Директор та музикант гурту «Антитіла» Сергій Вусик розповів, що під час роботи над фільмом учасники гурту згадали майже кожен день того періоду, коли вони перебували на передовій.

Вусик висловив думку, що цей проєкт працюватиме в усьому світі, чим допоможе залучити до перемоги України нові ресурси, фінанси, увагу.
Публічна прем'єра фільму запланована на 21 червня до дня народження гурту «Антитіла».