Національний академічний драматичний театр імені Івана Франка скасовує свою участь у Х Театральній Олімпіаді в Будапешті через включення росіян у програму.

Про це повідомляється на сторінці Театру Франка у Фейсбуці, передає Укрінформ.
Як зазначається, франківці надали згоду на участь у Театральній Олімпіаді вистав «Кар’єра Артуро Уї» та «Калігула» після того, як отримали запевнення від організаторів про відсутність у програмі представників росії.
"В листі до організаторів від 19 січня 2023 року наш театр іще раз повідомив про нашу непохитну позицію й наголосив, що заклики до пошуку «діалогу без політики» та відновленню «зруйнованих мостів» з російськими митцями є абсолютно неприйнятним. Але незважаючи на висловлені у відповідь цілковите розуміння й солідарність з Україною, нещодавно програма Олімпіади була доповнена виставою «REX» у постановці художнього керівника Александринського театру Валерія Фокіна", - заявили у Театрі Франка.
Також наголошується, що у межах Олімпіади відбувся показ кінофільму Фокіна «Петрополіс», де головну роль виконав російський актор Антон Шагін, який активно підтримує війну проти України.
"Наш театр щиро прагнув доєднатися до великої світової театральної події та провів велику роботу з підготовки показу українських вистав у Будапешті, але ми не можемо погодитися з сумнівним «сусідством» у програмі Театральної Олімпіади", - заявили франківці.
У заяві зазначається, що Театр Франка розуміє важливість презентації української культури за кордоном та постійно працює над розвитком міжнародної співпраці з колегами з усього світу.
"Водночас ми дотримуємося непохитної позиції щодо неможливості участі у міжнародних заходах, на які запрошуються представники країни-терориста та особи, які виправдовують агресію росії", - підкреслили у театрі .
Своєю чергою у Міністерстві культури та інформаційної політики подякували колегам за позицію.
Як повідомлялося, МКІП на виконання Закону «Про медіа» оприлюднило перелік осіб, які створюють загрозу національній безпеці.