В рамках "Днів кіно в кінотеатрах" у Туреччині відбудеться безплатний показ української драми Марини Ер Горбач «Клондайк».

Як передає Укрінформ, про це повідомляє пресслужба Державного агентства з питань кіно.
«В рамках "Днів кіно в кінотеатрах" 11 липня о 20:45 відбудеться показ фільму Марини Ер Горбач "Клондайк" в Ташмектеп на острові Бююкада», - йдеться у повідомленні.
Український кандидат на "Оскар" у категорії "Міжнародний повнометражний фільм" "Клондайк" розповідає про родину, яка потрапила в епіцентр подій початку війни у 2014 році на сході України та катастрофи літака рейсу МН-17.
Головні ролі у фільмі зіграли Оксана Черкашина, Сергій Шадрін та Олег Щербина.
Стрічка створена за підтримки Держкіно в копродукції з Туреччиною.
Оператор-постановник та продюсер — Святослав Булаковський (Kedr Film, Україна). Співпродюсер — Мехмет Баґадир Ер (Protim V.P., Туреччина).
Samuel Goldwyn Films – відома в США кінокомпанія, яка ліцензує, випускає та розповсюджує артхаусне, незалежне та іноземне кіно.
Як повідомляв Укрінформ, у червні фільм "Клондайк" вийшов у кінотеатральний прокат в Японії.