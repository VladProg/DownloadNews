Під час голосування на конкурсі пісні «Євробачення-2022» національне журі від Грузії поставило Україні найвищу оцінку - 12 балів, проте під час оголошення результатів було вказано 6 балів.

Про це свідчить нотаріально завірений документ, надісланий організаторам конкурсу «Євробачення», передає Укрінформ із посиланням на «Новости-Грузия».
За даними на сайті конкурсу, найвища оцінка журі з Грузії - 12 балів, дісталася Великій Британії, яка посіла друге місце. А Україні – лише 6 балів. Оцінку грузинських глядачів зафіксовано як максимальну — 12 балів.
У своїй заяві Громадський мовник Грузії стверджує, що національне журі з Грузії віддало групі з України перше місце та найвищу оцінку 12 балів.
Громадський мовник з’ясовує деталі непорозуміння з організаторами конкурсу «Євробачення».
Про аналогічну ситуацію заявляють і в Азербайджані. Як пише 1news.az, спочатку в прямому ефірі оголошувалися голоси професіонального журі, і коли черга дійшла до Азербайджану, було заявлено, що через технічні неполадки результати оголошуватиме не телеведуча Нармін Салманова, а представник Європейського мовного союзу – схожа ситуація була ще у кількох країн, серед яких Грузія.
В ефірі було заявлено, що 12 балів від Азербайджану отримує Велика Британія, а інші бали розподілилися таким чином: Італія – 10 балів, Швеція – 8 балів, Португалія – 7 балів, Україна – 6 балів, Іспанія – 5 балів, Нідерланди – 4 бали, Греція – 3 бали, Польща – 2 бали та Франція – 1 бал.
Відразу після завершення конкурсу в прямому ефірі ITV продовжилася програма Sabaha saxlamayaq, в якій обговорювалися результати – Нармін Салманова заявила, що була здивована, побачивши таблицю з результатами голосування Азербайджану на екрані, оскільки вона не відповідала дійсності.
Телеведуча заявила, що Азербайджан віддав 12 балів Україні, а не Великій Британії, уточнивши, що жодних технічних проблем із виходом в ефір на Європу канал не мав. За словами Салманової, вже розпочато розгляд щодо цього питання.
Таку заяву зробила і керівник програми Sabaha saxlamayaq Фаріда Расулова. «Азербайджан віддав 12 балів Україні, а не Великій Британії. Жодних технічних неполадок з нашого боку не було. Щодо цього питання ведеться розгляд, результати якого будуть представлені до уваги широкого загалу», - заявила вона.
Як повідомляв Укрінформ, гурт Kalush Orchestra переміг у фіналі Євробачення-2022. Найбільшу кількість балів – 12 – Україні віддали національні журі Польщі, Молдови, Латвії, Румунії, Литви. Українське національне журі свої 12 балів віддало Великій Британії.
Італійська поліція запобігла хакерським атакам проросійських груп під час півфіналу та суботнього фіналу конкурсу «Євробачення» в Турині, перемогу в якому здобула Україна.