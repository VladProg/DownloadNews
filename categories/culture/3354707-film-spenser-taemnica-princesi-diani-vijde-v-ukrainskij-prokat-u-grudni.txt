На екрани українських кінотеатрів 16 грудня вийде стрічка «Спенсер: Таємниця принцеси Діани» з Крістен Стюарт у головній ролі.

Як передає Укрінформ, про це повідомляє компанія “Артхаус Трафік”.
У центрі сюжету – принцеса Вельська Діана (уроджена Діана Спенсер). Її шлюб із принцом Чарльзом тріщить по швах. Світом ширяться чутки про зраду, а злі язики прогнозують розлучення. Під час традиційних різдвяних канікул монаршої родини подружжя змушене грати на публіці ідеальну та щасливу пару. Вони вечеряють за одним столом, святкують разом Різдво, але Діана готується кардинально змінити життя королівської родини.
Роль принцеси Діани виконала Крістен Стюарт – зірка франшизи «Сутінки», фільмів «Ангели Чарлі» та «Під водою». Готуючись до зйомок, акторка вивчала біографію «народної принцеси», переглядала її інтерв’ю та впродовж 6 місяців відточувала британський акцент. Її гру вже відзначила зарубіжна преса, зокрема кінокритики The Observer, Empire Magazine, Independent.
Міжнародний кінофестиваль у Палм-Спрінґз анонсував, що у січні в межах події Крістен Стюарт буде вручено почесну Нагороду Spotlight. «Вона буквально розчинилася в цій іконічній фігурі, перейняла манери, акцент, рухи Діани і навіть вловила її справжню емоційну глибину. Ми неймовірно щасливі вручити Крістен цю нагороду і вважаємо, що наразі це найкраща роль у її кар'єрі», - зазначив голова фестивалю Гарольд Мецнер.
Режисер фільму Пабло Ларраін - лауреат фестивалів у Каннах, Берліні та Венеції, який уже має досвід роботи над біографічною драмою. Його фільм «Джекі» розповідає про Жаклін Кеннеді після вбивства її чоловіка, 35-го президента США. Головну роль виконала Наталі Портман, а стрічка здобула три номінації на премію «Оскар».
У фільмі «Спенсер: Таємниця принцеси Діани» також зіграли такі зірки, як Джек Фартінґ («Палає, палає, палає»), Шон Гарріс («Місія неможлива: Фолаут», «Макбет»), Саллі Гокінс («Форма води»), Тімоті Сполл (франшиза «Гаррі Поттер»).
Сценарій картини написав Стівен Найт, автор серіалу «Гострі картузи». Музику створив Джонні Ґрінвуд – номінант на премію «Оскар», композитор фільмів «Тебе ніколи тут не було» і «Нафта», більш відомий широкому загалу як гітарист гурту Radiohead. Оператор Клер Матон («Портрет дівчини у вогні») - лауреат премій «Сезар» і Міжнародного кінофестивалю в Сан-Себастьяні. Костюми для фільму створила володарка двох «Оскарів» дизайнер Жаклін Дюрран.
Світова прем'єра картини «Спенсер: Таємниця принцеси Діани» відбулася в межах основної конкурсної програми Венеційського кінофестивалю.