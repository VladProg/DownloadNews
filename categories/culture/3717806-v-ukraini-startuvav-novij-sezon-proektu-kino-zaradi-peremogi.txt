У суботу, 3 червня, в Україні розпочався новий сезон масштабного проєкту «Кіно заради Перемоги!», під час якого українські фільми покажуть у містах, селах, а також військових частинах.

Як передає Укрінформ, про це повідомляє у Фейсбуці Державне агентство України з питань кіно.

«Вже у цю суботу, 3 червня, розпочнеться новий сезон «Кіно заради Перемоги!» і триватиме по жовтень. Покази проходитимуть завдяки кіномобілю в кожному куточку України: від Дніпровщини до Волині», - йдеться в повідомленні.
Як зазначили в Держкіно, українські фільми покажуть у містах і селах, у військових частинах з метою підтримки військовослужбовців, які в такий важкий для країни час своєю самовідданістю наближають перемогу.
Амбасадорами проєкту є Ада Роговцева, Ірма Вітовська, Богдан Бенюк, Ахтем Сеітаблаєв і Олексій Тритенко, а також представники українських національних фільмів.
Під час кінотуру на глядачів чекатимуть цікаві презентації та спілкування.
Наразі проєкт провів понад тисячу показів, об'їздив 22 області України, отримав відзнаки на національному і міжнародному рівні та тисячі усміхнених облич, додали в Держкіно.
Кінопокази національного туру «Кіно заради Перемоги!» організовано асоціацією «Дивись українське!» та командуванням Сил логістики.
Як повідомляв Укрінформ, у межах квітневого національного туру «Кіно заради Перемоги!» відбулося 52 кінопокази.