В основному конкурсі Міжнародного фестивалю Artdocfest/Riga нагородами журі відзначили два фільми, зняті в України за підтримки Держкіно.

Про це повідомляє кореспондент Укрінформу.
У конкурсі Artdocfest Open нагороду «Спеціальне згадування журі» здобув українсько-французько-польський фільм Аліси Коваленко «Ми не згаснемо» (2023). Він розповідає про дорослішання підлітків на сході України на тлі війни, яка точиться з 2014 року, та надзвичайної подорожі в Гімалаї. Наприкінці стрічки постає тема підготовки рф до повномасштабної агресії.

Спеціальним призом журі був нагороджений фільм «Будинок зі скалок» (2022), знятий данським режисером Сімоном Вільмонтом у лисичанському дитбудинку. Це психологічно тонка, поетична, болісна стрічка про життя дітей з неблагополучних сімей та про те, як вихователі допомагають знайти їм нові родини. Все – за кількадесят кілометрів від лінії фронту (фільм знімався до початку повномасштабного російського вторгнення, нині дитбудинок евакуйовано вглиб країни).
«Будинок зі скалок» увійшов у шортлист Оскара-2023 і, на думку критиків, має непогані шанси на перемогу 12 березня.

Гран-прі Артдокфесту здобув фільм «Маніфест» (2022) анонімного російського режисера, який подав свою роботу під псевдонімом Енджі Вінчіто. Стрічка зроблена з роликів, викладених в інтернеті школярами. Критики визначили її як «шокуючий ютуб-горор про сучасну російську школу».

До журі конкурсу Artdocfest Open ввійшли: литовська зірка театру та кіно Інгеборга Дапкунайте, головний редактор журналу Rigas Laiks, режисер Улдіс Тіронс та російський письменник Дмитро Глуховський, який емігрував з рф після 24 лютого.

Закрила фестиваль стрічка 2023 року «Східний фронт» (Україна, Латвія, США, Чехія), знята знаним президентом Артдокфесту Віталієм Манським і українським оператором, режисером Євгеном Титаренко, який воював у 2014-2015 рр., з 24 лютого 2022-го працює парамедиком організації «Госпітальєри». Саме фронтові зйомки Титаренка стали стрижнем нового фільму.
«Східний фронт» був у конкурсній програмі Берлінале-2023, його прем’єра відбулася в річницю початку великої війни – 24 лютого.
В останній день фестивалю, 9 березня, ще раз покажуть фільми-переможці.