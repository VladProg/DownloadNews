Платформа «Віртуальний ЛітМузей» потрапила до п’ятірки номінантів премії The Webby Awards в категорії «Мистецтво, культура та події», яка вручається за створене програмне забезпечення.

Про це повідомляється на сторінці Харківського літературного музею у Фейсбуці, передає Укрінформ.
«Онлайн платформа "Віртуальний ЛітМузей" – в пʼятірці найкращих у світі в категорії «Apps, dApps та програмне забезпечення – мистецтво, культура та події» (Apps, dApps and Software - Art, Culture, and Events). Проєкт Харківського ЛітМузею номінували в рамках щорічної премії, ця вже 27-ма, експерти The Webby Awards. "Віртуальний ЛітМузей" змагався за місце в номінації з майже 14 000 претендентів», - ідеться в повідомленні.
Зазначається, що команда музею «потрапила просто в неймовірну компанію», оскільки на конкурс подавали свої проєкти такі всесвітньо відомі гіганти інтертейменту як HBO, Netflix, Google, Apple TV.
«Зараз наступний етап конкурсу, і він для нас дуже важливий. Ми змагаємось за дві нагороди: нагороду Webby та нагороду Webby People's Voice», - сказали в музеї.
Чи отримає заклад відзнаку від The Webby Award, визначать експерти, а щодо відзнаки The Webby People’s Voice Award, то тут відбувається голосування.
«Віртуальний ЛітМузей» – проєкт співробітниці закладу Лідії Калашникової, який був створений за підтримки Українського культурного фонду. Над створенням віртуальної платформи працювала команда харківських IT-фахівців та візуалізаторів, яку зібрав Олексій Булат, зазначають у музеї. Онлайн-платформа доступна в App Store та Google Play.
Премія Webby Awards (або Webbys) – нагорода за досягнення в Інтернеті, яка щорічно вручається Міжнародною академією цифрових мистецтв і наук. Суддівський орган складається з понад трьох тисяч галузевих експертів та технологічних новаторів. Категорії, в яких змагаються претенденти на номінацію, включають вебсайти, рекламу та ЗМІ, онлайн-фільми та відео, мобільні сайти та програми, соціальні мережі.
Як повідомлялося, Харківський літературний музей, який 21 березня 2023 року відкрився вперше від початку повномасштабної війни, показав відвідувачам записи з окупації дитячого письменника, поета, волонтера Володимира Вакуленка. Застреленому митцеві також присвятили щорічні поетичні «Читання на драбині», що пройшли в музейному дворику.