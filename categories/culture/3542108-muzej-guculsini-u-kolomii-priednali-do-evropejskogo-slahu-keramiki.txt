Національний музей народного мистецтва Гуцульщини та Покуття приєднався до міжнародної асоціації «Європейський шлях кераміки».

Про це повідомляє «Івано-Франківщина туристична», передає Укрінформ.
«Асамблея Міжнародної асоціації «Європейський шлях кераміки» офіційно погодила приєднання Національного музею народного мистецтва Гуцульщини та Покуття імені Йосафата Кобринського до складу Асоціації», - йдеться у повідомленні.
Як наголошується, віднині традиції і спадщина Косівської мальованої кераміки стануть частиною загальноєвропейського культурного надбання, оскільки музей став новим партнером культурного маршруту Ради Європи «Європейський шлях кераміки».
Європейський маршрут кераміки – це культурний маршрут, сертифікований Радою Європи у 2012 р. Він націлений на надання цінності культурній спадщині, пов’язаній з виробництвом кераміки та її давніми традиціями, створення сталої та конкурентоспроможної туристичної пропозиції не лише на основі мистецьких творів і колекцій (майстерень і музеїв), а й культурного та соціального розвитку.
Досі цей маршрут об’єднував Німеччину, Іспанію, Францію, Італію, Нідерланди, Португалію, Велику Британію та Туреччину.
Національний музей народного мистецтва Гуцульщини та Покуття імені Й. Кобринського у місті Коломиї зберігає цінні й рідкісні твори народного мистецтва гуцулів та покутян. Колекція художньої гуцульської кераміки налічує близько 4 тисяч виробів з кінця XVIII століття до наших днів з відомих осередків гончарства — міст Коломия, Косів, села Пістинь і селища Кути на Косівщині. Загалом колекція музею налічує близько 50 тисяч експонатів.
Як повідомлялося, у 2019 році Косівську мальовану кераміку внесли до світової культурної спадщини ЮНЕСКО.