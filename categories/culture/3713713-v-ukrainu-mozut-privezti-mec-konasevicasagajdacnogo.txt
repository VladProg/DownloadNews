В межах зустрічі міністра культури Олександра Ткаченка з міністрами культури Польщі та Литви Пьотром Глінським і Сімонасом Кайрісом була поновлена розмова про тимчасову виставку в Україні меча Конашевича-Сагайдачного.

Про це в ефірі телемарафону “Єдині новини” розповів міністр культури та інформаційної політики Олександр Ткаченко, передає Укрінформ.
"Ми поновили розмову щодо привезення до України на тимчасову виставку оригінального меча Конашевича-Сагайдачного, який знаходиться у Вавельському замку в Кракові. Не буду нагадувати історію, чому це символічно, де бував або цей меч або інші мечі Сагайдачного, як вони захищали в тому числі і європейські цінності", - сказав Ткаченко.
Як повідомляв Укрінформ, міністр культури України Олександр Ткаченко зі своїми колегами з Польщі та Литви Пьотром Глінським і Сімонасом Кайрісом підписали декларацію "Люблінського трикутника", яка передбачає підтримку України в різних міжнародних форматах для захисту її культурної спадщини та цінностей, обмін знаннями, підтримка українських митців та культурних фахівців, сприяння відновленню України та створення Європейського фонду для захисту та відновлення культурного та креативного сектору.
Меч Петра Сагайдачного зберігається у Вавельському королівському замку в Кракові. Його у 1621 році майбутній король Речі Посполитої, королевич Владислав IV Ваза вручив Сагайдачному за внесок козаків у перемогу в Хотинській битві з армією Османської імперії.
Фото: Paweł Czarnecki