Суспільне мовлення 3 серпня розпочинає прийом заявок на участь у національному відборі на дитячий пісенний конкурс "Євробачення-2022".

Як передає Укрінформ, про це повідомляє Суспільне.
Всі охочі, незалежно від країни теперішнього перебування дитини, мають заповнити і подати заявку на сайті нацвідбору junior.eurovision.ua.
Участь у нацвідборі можуть взяти діти віком від 9 до 14 років. Приймання заявок триватиме до 23 серпня.
Подати заявку можуть як сольні виконавці, так і гурти, склад яких не перевищує шість осіб, із власною оригінальною піснею. Вимоги до конкурсної пісні передбачають тривалість від 2,5 до 3 хвилин. Текст пісні має бути щонайменше на 60% українськомовним. Пісня учасника нацвідбору не повинна бути оприлюдненою до 1 травня цього року.
Серед заявок, які відповідатимуть умовам, оберуть фіналістів. Цьогоріч фінал нацвідбору Дитячого Євробачення-2022 відбуватиметься в онлайн-форматі. До фіналу потраплять до 10 учасників.
20-й дитячий пісенний конкурс проходитиме 11 грудня в Єревані (Вірменія). Минулого року в Парижі 14-річна Малена здобула перемогу серед 19 країн-учасниць. Для Вірменії це друга перемога на Дитячому Євробаченні. Україну в Парижі представляла 14-річна переможниця національного відбору Олена Усенко з піснею "Важіль" і посіла шосте місце.
Суспільне мовлення, яке є членом Європейської мовної спілки, організовує і проводить відбір пісні та представника України, а також забезпечує участь представника України на Дитячому Євробачення-2022.
Фото: Суспільне