Південноафриканський письменник Вілбур Сміт, відомий своїми пригодницькими та історичними романами, помер у суботу в Кейптауні, Південна Африка, у віці 88 років.

Як передає Укрінформ з посиланням на сайт письменника, він пішов з життя раптово, поруч з ним була його дружина Нісо.
Вілбур Сміт, один з найбільш плідних і відомих авторів у світі, народився 9 січня 1933 року в Північній Родезії, нинішній Замбії, пережив малярію (заразився у 18 місяців) і поліомієліт (у 16 років).
«Я пережив тяжкі часи й невдалі шлюби, бачив, як люди, яких я любив, помирали в мене на руках, але врешті-решт усе сприяло тому, що я прожив надзвичайно насичене і прекрасне життя. Я хотів би, щоб мене запам'ятали як людину, яка зуміла принести радість мільйонам читачів», - написав він у 2018 році.
Книжки Сміта виходили 26 мовами у 38 країнах накладом більш як 110 мільйонів примірників. Серед його романів найбільш відомі «Божество річки», «Сьомий сувій», «Сонячний птах», «Тріумф сонця» (дві останні виходили українською). За сценаріями Сміта знято десять фільмів.