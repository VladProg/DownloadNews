Мерія Праги розглядає можливість скасування жовтневого концерту російської оперної співачки Анни Нетребко, яка перебуває у санкційному списку України.

Про це повідомляє Радіо Прага, передає Укрінформ.
"Ми шукатимемо спосіб, щоб перешкодити концерту", - заявив віцемер Праги з питань культури Їржі Поспішил.
Концерт Нетребко планується у столиці Чехії 16 жовтня, в залі Муніципального дому. Продані вже 80% квитків.
Організатори концерту заявили, що якщо заявлений виступ не відбудеться, вони вимагатимуть від адміністрації Праги фінансової компенсації.
Як повідомляв Укрінформ, українські та японські активісти міста Токіо провели акцію протесту проти виступу у столиці Японії російської оперної співачки Анни Нетребко, яка багато років висловлювала прокремлівські погляди та підтримала військову агресію РФ проти України.
7 січня 2023 влада України офіційно запровадила санкції проти багатьох російських артистів, які підтримують війну, у тому числі Анни Нетребко.
У березні 2022 року Баварська державна опера відмовилася від співпраці з Нетребко та російським диригентом Валерієм Гергієвим через їх недостатнє дистанціювання від російської війни проти України.