Верховна Рада проголосувала за внесення змін до Закону України “Про музеї та музейну справу” щодо порядку подальшого використання музейних зібрань у разі реорганізації музеїв.

Як передає Укрінформ, про це міністр культури та інформаційної політики Олександр Ткаченко повідомляє у Телеграмі.
“247 голосів “за” в першому читанні! Дякую, депутатам за підтримку нашого проєкту Закону України “Про внесення зміни до статті 10 Закону України “Про музеї та музейну справу” щодо порядку подальшого використання музейних зібрань у разі реорганізації музеїв» No 9129 від 20.03.2023”, - написав він.
Ткаченко заявив, що ухвалення цього законопроєкту забезпечить збереження музейного фонду України, прозорість здійснення реорганізації та посилить значення музеїв, як інструменту збереження культурної спадщини й формування сучасної культури.
“А саме недопущення прихованої ліквідації музеїв через механізм їх реорганізації (злиття, приєднання, поділ, виділення, перетворення) музеїв, що засновані на державній і комунальній формах власності. Процес вдосконалення законодавства у сфері культури триває”, - додав очільник МКІП.
Як повідомляв Укрінформ, наприкінці травня Кабінет Міністрів зареєстрував у Верховній Раді проєкт закону “Про внесення зміни до статті 10 Закону України “Про музеї та музейну справу” щодо порядку подальшого використання музейних зібрань у разі реорганізації музеїв”.