Стрічка «Ми не згаснемо» Аліси Коваленко отримала «Головну нагороду» на міжнародному фестивалі документального кіно про права людини Docudays UA в Києві.

Як передає Укрінформ, про це Державне агентство України з питань кіно повідомляє у Фейсбуці.
«Ми не згаснемо» оповідає історію дорослішання підлітків на сході України на тлі війни та їх надзвичайної подорожі до вершин Гімалайських гір. Попри похмуру реальність навколо, Андрій, Руслан, Ілля, Ліза і Лєра мріють, шукають пригод, протестують та борються зі сірістю й нудьгою. Поки світ навколо них занепадає, шахти закриваються, загроза ескалації війни зростає, вони не здаються та намагаються йти за покликом своїх мрій», - йдеться у повідомленні.

Стрічку створено за підтримки Держкіно, Польського кіноінституту та IDFA Bertha Fund – Classic Postproduction.
Оператори-постановники: Сергій Стеценко та Аліса Коваленко. Креативні продюсери: Стефан Сіоан та Аліса Коваленко
Продюсери: Валерій Калмиков, Яна Калмикова та Олексій Кобелєв (Trueman Production Co.)
Як повідомлялося, 2 травня відбулась церемонія відкриття ювілейного 20-го Міжнародного фестивалю документального кіно про права людини Docudays UA.
Фото: Держкіно