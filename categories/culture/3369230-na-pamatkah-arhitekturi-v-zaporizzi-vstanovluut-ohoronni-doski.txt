У Запоріжжі на пам'ятках архітектури в історичних частинах міста встановлюють охоронні дошки. Наразі роботи проводяться у “Старому Олександрівську”.

Про це повідомляє кореспондент Укрінформу.
“Охоронні дошки для пам'яток архітектури та містобудування ми зробили у рамках програми “Збереження пам'яток культурної спадщини на 2021–2023 рік”. Їх уже встановили в історичному ареалі “Соціалістичне Запоріжжя” та розпочали роботу у “Старому Олександрівську”. Втішно, що кількість справді гідних об'єктів у нашій старій частині міста (довоєнній та повоєнній) збільшується. Все більше з'являється об'єктів, які набули статусу пам'ятки архітектури”, - розповів начальник відділу культурної спадщини Запорізької міської ради Ігор Кисліцин.






У Запоріжжі на пам'ятниках архітектури встановлюють охоронні дошки / Фото: Дмитро Смольєнко, Укрінформ














































За його словами, якщо ще у 2008 році на всій території області було 14 пам'яток архітектури, то зараз їх уже 76, і це лише в обласному центрі. Втім, зараз, на жаль, не йдеться про реставрацію пам'яток. Завдання №1 - познайомити містян та гостей з історією Запоріжжя.
"Сподіваємося, що найближчими роками нам вдасться розробити локальні зони охорони на ці об'єкти", - додав Кисліцин.
Раніше Міністерство культури затвердило історико-архітектурний опорний план Запоріжжя, межі та режими використання зон охорони пам'яток у трьох історичних ареалах міста – “Старий Олександрівськ”, “Соціалістичне Запоріжжя” та “Національний заповідник “Хортиця”.
Також у межах програми проводиться робота з розробки паспортів обробки головних фасадів пам'яток архітектури та містобудування, розташованих у середмісті. Фінансування програми на три роки становить близько 1,3 млн грн. На цей рік передбачено 556,7 тис. грн.