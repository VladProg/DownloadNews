Міністерство культури та інформаційної політики підготувало проєкт програми підтримки української мови, що дозволить втілити елементи закону про підтримку книговидання, які передбачають надання книжкових сертифікатів українцям і субсидій для книгарень.

Як передає кореспондент Укрінформу, про це повідомив глава МКІП Олександр Ткаченко під час дискусії "Критичність моменту: державна політика у сфері книговидання", що відбулася у межах фестивалю "Книжковий Арсенал".






У Києві проходить «Книжковий Арсенал» / Фото: Кирило Чуботін, Укрінформ





































"Хотів би наголосити на важливій ініціативі, яка може розблокувати елементи закону №2313-ІХ. Нами на уряд підготовлено проєкт програми підтримки української мови, що стосується, зокрема, літератури. Вже відбулася дискусія і на уряді, і з іншими стейкхолдерами. У нас є серйозні сподівання, що програма буде прийнята. Закладені в цьому законі елементи з приводу оренди магазинів і сертифікатів можуть спрацювати", - сказав Ткаченко.
Ткаченко зауважив, що програма, запропонована МКІП, охопить, зокрема, й розвиток бібліотечної галузі.
"У наших бібліотеках суттєву частку становлять книжки, видані за радянських часів. Поповнення бібліотечних фондів – нагальне питання. Ба більше, зважаючи, що на окупованих територіях росіяни знищують українські книжки за ознакою української мови", - підкреслив міністр.
Як повідомлялося, Закон №2313-ІХ "Про стимулювання розвитку українського книговидання і книгорозповсюдження" Верховна Рада ухвалила у червні 2022 року. Він набув чинності 10 липня 2022 року.
Відповідно до законодавчого акта, держава зобов'язалася відшкодовувати фактичні витрати розповсюджувачів видавничої продукції на оренду магазинів, надавати разом зі свідоцтвом про народження та 14-річним громадянам щорічну допомогу у вигляді сертифіката на придбання книг. Норми закону досі не реалізовані через брак фінансування.