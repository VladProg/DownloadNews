Легендарний російський музикант Борис Гребенщиков від імені свого та гурту «Акваріум» жорстко засудив російську владу, яка розпочала війну з Україною.

Як повідомляє Укрінформ, про це він написав у своєму Фейсбук-акаунті.
«Ця війна - божевілля та ганьба Росії», - написав Гребенщиков.
Деякі російські медіа поширюють і повніший варіант заяви музиканта: «Те, що відбувається, — справжнє божевілля. Люди, що розв'язали цю війну, збожеволіли. Вони ганьба Росії».
Як повідомлялося, після початку війни з Україною у російських містах пройшла хвиля протесту. Було затримано 1819 осіб у 58 містах країни, від Петербурга до Владивостока.
Також у четвер було опубліковано три відкриті листи із засудженням війни, під якими розпочався збір підписів. Це лист муніципальних депутатів російських міст; лист російських журналістів та експертів, які пишуть про зовнішню політику; а також лист науковців та журналістів, які пишуть про науку.
24 лютого Москва завдала ударів по Україні та почала війну. На території України запроваджено воєнний стан.