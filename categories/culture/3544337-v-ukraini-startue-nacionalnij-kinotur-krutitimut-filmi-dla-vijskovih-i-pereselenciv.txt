Державне агентство України з питань кіно на підтримку військових та внутрішньо переміщених осіб розпочинає національний тур “Кіно заради Перемоги!”.

Як передає Укрінформ, про це Держкіно повідомляє у Фейсбуці.
Національний тур, що пройде в межах заходів до Дня Незалежності України, розпочинається 6 серпня і триватиме до кінця вересня. Проєкт складатиметься із двох частин: кінопоказів у громадах-осередках перебування внутрішньо переміщених осіб та військових частинах (у безпечних для перегляду місцях).
Тур охопить 15 областей: Київську, Черкаську, Вінницьку, Хмельницьку, Львівську, Тернопільську, Івано-Франківську, Закарпатську, Рівненську, Волинську, Житомирську, Полтавську, Харківську, Чернівецьку та Запорізьку. Кінопокази вестимуться як із традиційним проєкційним обладнанням, так і за допомогою пересувного кінокомплексу – кіномобіля.
За словами голови асоціації “Дивись українське!” Андрія Різоля, кіномобіль дасть змогу показати кіно навіть у найвіддаленіших куточках України.
У програмі туру – українські повнометражні ігрові, документальні й короткометражні фільми різних жанрів та авторів. Зірками-амбасадорами проєкту стануть Ада Роговцева, Катерина Степанкова, Богдан Бенюк, Ахтем Сеітаблаєв, Михайло Іллєнко, Олесь Санін, Ірма Вітовська, Сашко Лірник, Дмитро Лінартович, Олексій Тритенко та багато інших відомих акторів, режисерів і творців фільмів, які представлять глядачам свої картини на показах.
З міркувань безпеки Держкіно не анонсуватиме заходи туру на широкий загал. За додатковою інформацією та питаннями щодо участі у проєкті слід звертатися на електронну адресу: info@usfa.gov.ua.
Національний тур “Кіно заради Перемоги!” реалізується за ініціативи Офісу Президента України, Державного агентства України з питань кіно, асоціації “Дивись українське!” та за підтримки фонду “МХП-Громаді”, Української кіноакадемії, громадської організації “УкрКіноФест”, окремих підрозділів Збройних сил України та Національної гвардії у взаємодії з обласними військово-цивільними адміністраціями та Національною поліцією.
Як повідомляв Укрінформ, 28 липня з нагоди Дня української державності був презентований англомовний фільм “Якби не українці”. Стрічка розповідає про українців, які змінювали історію держав та цивілізації.