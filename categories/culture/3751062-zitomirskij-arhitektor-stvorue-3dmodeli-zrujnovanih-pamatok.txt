Архітектор із Житомира Максим Гордійчук створює 3D-моделі зруйнованих пам’яток міста та області та встановлює біля них стенди з доповненою реальністю.

Про це Гордійчук розповів кореспондентові Укрінформу.
«Така ідея з’явилася у мене ще два роки тому, коли я поїхав на обміри, знайшов архівні фото та зробив 3D-візуалізацію. Потім почав шукати мікрогранти та гранти. Так з’явився проєкт «Віртуальна 3D-реставрація зруйнованих пам’яток Житомирщини та відновлення стендів з їх доповненою реальністю». Він реалізується за грантові кошти фонду NED (Національного фонду демократії, США) в рамках проєкту громадської організації «Агентство з розвитку приватної ініціативи», - зазначив архітектор.


За його словами, мета цього проєкту – популяризація культурної спадщини серед молоді та підвищення зацікавленості місцевої громади в її збереженні.


У межах проєкту вже встановлені стенди з 3D-візуалізацією біля зруйнованих келій єзуїтського монастиря в центрі Житомира, що є пам’яткою національного значення, та поруч із залишками маєтку Терещенків у Денишах. На стендах розміщений короткий опис об’єктів українською та англійською мовою, а також є QR-код.
Гордійчук додав, що найближчим часом стенди з 3D-візуалізацією присвятять знищеним маєткам барона де Шодуара в Житомирі та родини Іллінських в Романові.
Як повідомлялося, на Сумщині за час повномасштабної війни пошкоджені 25 об'єктів культурної спадщини.
Фото: Максим Гордійчук