На Алеї зірок в Одесі сьогодні, 14 вересня, відкрили три нові пам'ятні таблички на честь композитора Євгена Лапейка, письменника Георгія Голубенка та художника Леоніда Пастернака.



Як передає Укрінформ, про це повідомляє у Телеграмі пресслужба міськради.
«В Україні йде війна, розв’язана росією. Ворог нищить міста та вбиває українців. Ми повинні показати, що росія не може забрати в нас традиції, історію та пам’ять. Тому сьогодні відкриваємо нові зірки на нашій Алеї, щоб шанувати пам’ять тих людей, чиї імена славлять Одесу на увесь світ. Тих, кто зробив одеську культуру світовим надбанням», - сказав на урочистій церемонії мер Одеси Геннадій Труханов.

Відкриті пам'ятні таблички увічнюють імена Леоніда Пастернака – живописця та графіка, що був майстром жанрових композицій та книжкової ілюстрації, а також художнього керівника театрів «Комедіум» і «Рішельє» Георгія Голубенка та директора Одеського рок-клубу Євгена Лапейка, що був свого часу музичним керівником команди КВК «Одеські джентльмени».
Алея зірок в Одесі з'явилася 2 вересня 2014 року, на ній заклали імена Анни Ахматової, Ісаака Бабеля, Юрія Олеші, Кіри Муратової та Михайла Жванецького. Пізніше цього дня відкривали нові імена на Алеї зірок, але цьогоріч змінили традицію.
Фото: Телеграм Одеса. Офіційно