Українська культура має регулярно з’являтися в закордонному інформаційному полі, про неї мають читати в газетах, обговорювати в соцмережах, вона має бути на телебаченні.

Як передає Укрінформ, про це написав міністр культури та інформаційної політики Олександр Ткаченко в своїй колонці для НВ.
"Країни, які розуміють важливість впливу культури, вже давно роблять ставку на її популяризацію. І, що важливо, не лише на власного глядача, а й на закордонного. Це можливість транслювати свої сенси, прагнення, ідеали, робити рекламу своїй країні, своєму стилю життя. Ми дивимося французькі комедії та бразильські серіали, читаємо італійські детективи, слухаємо американську музику, танцюємо латиноамериканські танці, захоплюємося східними єдиноборствами. Все це — частки інших культур, що проникають у наше життя й іноді залишаються в ньому надовго чи навіть назавжди. Що Україна має зробити для того, щоб саме наша культура стала темою для обговорень у інших країнах? Давайте розбиратися разом", - написав Ткаченко.
Він зазначив, що зацікавленість з-за кордону приносить країні багато плюсів: це і численні копродукції, і інвестиції в туризм, креативні індустрії. Як приклад, перший серіал Netflix, що майже повністю знімався в Києві і зростання вдесятеро кількості туристів в Україну з Перської затоки тощо. За його словами, крім реального економічного зростання, це дає неабиякий рекламний ефект, і головне завдання — зберегти ці темпи, зробити так, щоб іноземні продюсери рекламували українську гостинність, українські чудові локації для зйомок та професійність персоналу своїм колегам.
"Давайте подивимось, як в цьому аспекті працює США. Напрацювавши якісний процес створення кінематографу, через нього транслюють власні наративи та сенси. Всесвіт супергероїв з коміксів знайшов мільярдну аудиторію. Саме американський Оскар є найбажанішою премію для акторів, сценаристів, режисерів. Саме американські фільми збирають найбільші боксофіси. І, зокрема, через кінематограф США просуває власну культуру, стиль життя, історію. Це дієвий шлях популяризації культури. Вони роблять її масовою і зрозумілою для більшості", - написав міністр.
Ткаченко зазначив, що для промотування української культури закордоном потрібно підвищувати залученість самих українців до неї.
За його словами, для забезпечення сталого розвитку сектору потрібен зворотній зв’язок і допомога регіонів, підтримка і усвідомлення важливості культури серед населення.
"Ми наразі живемо в непростий період. Гібридна війна з РФ, мільярди нафто-газових рублів, що викидаються на пропаганду, підкуп ЗМІ, просування бренду «миротворців», спроби привласнити собі нашу — українську — історію, наші досягнення. З усім цим одночасно складно боротися. Але саме це може об'єднати нас. Якщо ми за допомоги критичного мислення будемо відрізняти правду від брехні. Якщо ми будемо знати власну історію та культуру. Якщо ми зрозуміємо, що унікальність нашої нації в консолідованості і розумінні національної ідентичності. Ми станемо сильними і недосяжними для маніпуляцій", - додав міністр.
Як повідомляв Укрінформ, раніше міністр культури та інформаційної політики Олександр Ткаченко заявляв, що на кіновиробництво у бюджеті-2022 заклали 1,7 млрд грн.