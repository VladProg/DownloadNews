У Львівській філармонії відбувся благодійний аукціон «Сила мистецтва 2.0» на якому зібрали 2,2 млн грн на безпілотник для військових.

Про це кореспондентові Укрінформу повідомила пресслужба Львівської національної філармонії.






«Сила мистецтва 2.0»: благодійний аукціон 22 жовтня відбувся у Львівській національній філармонії. Під час нього було зібрано близько 2,2 млн грн, що підуть на придбання безпілотного авіаційного комплексу FreeUA для 103-ї окремої бригади територіальної оборони Збройних Сил України», - зазначили організатори.
В аукціоні взяв участь симфонічний оркестр INSO-Львів Львівської національної філармонії імені Мирослава Скорика з концертною програмою.
Твори мистецтва були надані галереєю Home of Arts Lviv. Серед лотів – твори Зеновія Кецала, Івана Остафійчука, Івана Труша, Романа Петрука, Марії Примаченко та інших. Найдорожчим лотом стала панорама Львова авторства Абрагама Гогенберга (1617 р.), яку було продано за 6 тис. доларів.
Попередній аукціон успішно пройшов у квітні цього року і приніс організаторам 1,7 млн гривень на придбання безпілотного авіаційного комплексу «Валькірія».
Як повідомляв Укрінформ, в травні у Львівській опері відбувся благодійний мистецький аукціон «Промінь», на якому вдалося зібрати 4,8 млн грн, половину з яких скерують на створення операційної в укритті Львівського обласного клінічного перинатального центру.
Фото: пресслужба філармонії