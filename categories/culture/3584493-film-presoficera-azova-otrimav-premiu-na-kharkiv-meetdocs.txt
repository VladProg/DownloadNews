Фільм «Останній день на Азовсталі» Дмитра «Ореста» Козацького та Юлії Гонтарук, що увійшов до циклу «Фортеця Маріуполь», отримав премію «За вклад у розвиток документалістики» на кінофестивалі Kharkiv MeetDocs.

Про це повідомляється на сторінці кінофестивалю у Фейсбуці, передає Укрінформ.
"Лауреатом цьогорічної премії став фільм «Останній день на Азовсталі», що увійшов до циклу «Фортеця Маріуполь» режисерів Дмитра «Ореста» Козацького та Юлії Гонтарук, продюсерка Ivanna Khitsinska", - йдеться у повідомленні.

«Орест», голова преслужби полку «Азов», перебував на «Азовсталі» від початку оточення Маріуполя. Напередодні свого виходу з вщент розтрощеного заводу, він зняв щемкий фільм-прощання.


Окрім того, премію Kharkiv MeetDocs отримало мистецьке об'єднання Babylon'13. Точкою відліку для засновників кінооб'єднання став Майдан Незалежності, де 2013 року жорстоко розігнали студентів. Відтоді команда Вавилон'13 створила понад 400 відеоробіт на важливі теми.
Премією також нагороджено і режисера Сергія Буковського. У доробку постановника - понад пів сотні документальних й ігрових фільмів.
Спеціальні нагороди на Kharkiv MeetDocs отримали й журналісти - головна редакторка "Української Правди" Севгіль Мусаєва та головний редактор "ЦЕНЗОР.нет" і оглядач газети "Дзеркало Тижня" Юрій Бутусов.
Кінофестиваль Kharkiv MeetDocs цьогоріч проходить у столичному кінотеатрі "Жовтень" із 1 до 6 жовтня.
Як повідомляв Укрінформ, українські стрічки “Rock. Paper. Grenade" та "Тато" було відібрано до головної програми 38-го Варшавського кінофестивалю, а фільм "Спас" - до 1-2 Competition.
Фото: Kharkiv MeetDocs, Фейсбук