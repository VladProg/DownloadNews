Увесь гонорар від показу стрічки «З Україною в серці», як і своїх попередніх робіт, французький режисер і філософ Бернар-Анрі Леві перерахує на підтримку проєктів Фундації Олени Зеленської.

Прем’єра цього документального фільму, який Леві знімав у найгарячіших точках українського фронту, а також на деокупованих територіях, відбулася у Парижі у переповненій залі кінотеатру «Бальзак». На запрошення Леві показ відвідала дружина Президента Олена Зеленська, передає кореспондентка Укрінформу.








Прем'єра документального фільму «З Україною в серці» у Парижі/Фото: пресслужба Олени Зеленської





































«Дякуємо справжньому другові та нашому надійному партнерові за адвокацію інтересів України у Франції та у світі», - відзначила перша леді роботу режисера. Спеціально на прем’єру Леві запросив також героїв своєї стрічки парамедикиню та волонтерку Тайру, військову, яка втратила ногу на війні, Руслану Данілкіну та трьох дівчат і села Ягідне, які також зіграли у цій стрічці.
«Моє послання світові просте - глобальна підтримка України має не зменшуватись, а зростати. Боротьба України за свободу - наша спільна відповідальність», - наголосив режисер.

«Дух свободи існує, і він в Україні. Я тут, щоб нагадати в Парижі, який стоїть цілий та неушкоджений, що в Україні є цілі міста, які росіяни знищили і стерли з мапи світу, такі, наприклад, як півмільйонний Маріуполь», - розповіла Тайра, закликавши допомагати Україні перемогти тих, хто «зневажає європейські цінності і зневажає Європу». Її промову, як і слова Руслани Данілкіної, яка запропонувала французам також допомагати в реабілітації українських воїнів, зустріли оплесками.
Зйомки «З Україною в серці» проходили у червні - вересні 2023 року в деокупованому Херсоні та Купʼянську. Леві проводив повітряні тривоги з українськими школярами у підвальних укриттях. Спілкувався з нашими захисниками й захисницями безпосередньо на лінії фронту - у Часовому Ярі, біля Бахмута, в інших містах Донеччини та на Запоріжжі. Фільмував роботу українських військових неподалік нещодавно звільненої Кліщіївки.
Нагадаємо, що це вже третій документальний фільм Леві з початку повномасштабної війни. Перша частина "Чому Україна» розповідала про початок вторгнення Росії, друга робота «Слава Україні» – про звільнення Харківщини і Херсонщини.
Фільм про звитягу українських захисників та боротьбу українського народу проти російської агресії демонструватиметься 14 листопада у вечірньому ефірі телеканалу France 2.