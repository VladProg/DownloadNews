У межах Каннського кінофестивалю Державне агентство України з питань кіно за сприяння мерії міста Канни провело благодійний прийом та «тихий» аукціон на підтримку української кіноіндустрії, що зазнає втрат через російську війну проти України.

Як повідомили Укрінформу у посольстві України у Франції, хедлайнером благодійного івенту став український гурт KAZKA, який вийшов на сцену разом зі швейцарськими музикантами Kadebostany, а ведучими були актор та кінопродюсер Юрій Горбунов і телеведуча Катерина Осадча.
Серед лотів були представлені сторіборди легендарної стрічки «Тіні забутих предків» Сергія Параджанова, раритетна українська кіноафіша 70-х років, картини видатного художника Івана Марчука, а також книга культового режисера Девіда Лінча з його особистим підписом.






Аукціон на підтримку української кіноіндустрії у Каннах/Фото :Посольство України у Франції






















Також відбувся показ відео про кінодіячів, які полишили знімальні майданчики й кінофестивалі, аби зі зброєю в руках захищати Україну від російської агресії.
На захід було запрошено як світову кіноспільноту, так і українських діячів культури та кіноіндустрії.
Усі кошти, а було зібрано понад 50 тис. євро, будуть перераховані у фонд допомоги українській кінематографії, зазначили у посольстві.