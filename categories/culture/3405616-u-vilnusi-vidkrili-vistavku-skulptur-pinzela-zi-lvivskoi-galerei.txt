У Національному музеї «Палац Великих князів Литовських» у Вільнюсі відкрилася виставка «Містика барокової скульптури: Йоанн Ґеорґ Пінзель та інші майстри Львова XVIII ст.» з колекції Львівської національної галереї мистецтв імені Б.Г.Возницького.

Про це в коментарі кореспондентові Укрінформу повідомив речник галереї Василь Мицько.
«Сьогодні у Вільнюсі відкрили виставку з шести скульптур Йоанна Пінзеля та двадцяти робіт інших львівських скульпторів XVIII ст. Наша галерея передала найкращі твори барокової скульптури. Експозицію представили у Національному музеї «Палац Великих князів Литовських». А приурочена ця виставка до 700-річчя столиці Литви», - розповів Мицько.






У Вільнюсі відкрили виставку скульптур Пінзеля / Фото надані пресслужбою Національного музею «Палац великих князів Литовських» у Вільнюсі











































Мистецькі твори до Вільнюса супроводжував реставратор Львівської галереї мистецтв Андрій Ценкін. Адже чимало скульптур львівськими фахівцями були спеціально відреставровані саме для цієї виставки й будуть представлені для загального огляду вперше.
Серед робіт Йоана Пінзеля литовці та гості міста зможуть побачити скульптури «Івана Хрестителя», «Богоматір», «Св. Фелікса з дитям», «Св. Флоріана», «Св. Якима» та «Розп'яття». Також представлені інші відомі майстри, такі як Антоні Осінський, Ян Оброцький , Францішек Оленський, та роботи кількох невідомих скульпторів часу, що відбиває драматизм і містику львівської скульптури.
Виставка «Містика барокової скульптури: Йоанн Ґеорґ Пінзель та інші майстри Львова XVIII ст.» триватиме у Вільнюсі з 16 лютого до 22 травня 2022 року.