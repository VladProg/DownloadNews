На 74-му році життя 12 квітня померла актриса театру та кіно, перша міністерка культури України Лариса Хоролець.

Як передає Укрінформ, про це Міністерство культури та інформаційної політики України повідомляє у Фейсбуці.
“Зупинилося серце Лариси Хоролець, першої міністра культури України”, - ідеться в повідомленні.

У МКІП зазначили, що Хоролець була професіоналом своєї справи.
Як повідомлялося, Лариса Хоролець народилася 28 серпня 1948 року у Києві. Хоролець: акторка театру і кіно, драматург, державний діяч, педагог, режисер.
У 9-річному віці дебютувала в кіно, у стрічці “Партизанська іскра”. Згодом знімалася ще в декількох фільмах.
Також вона знімалася у фільмах “Кров людська — не водиця”, “Сашко”, “Морська чайка” та ін.
У 1970 році закінчила Київський інститут театрального мистецтва імені Карпенка-Карого за спеціальністю акторка драми та кіно.
У 1970–1973 роках працювала у літературному театрі “Слово”.
1973–1998 роках працювала у Національному академічному драматичному театрі ім. Івана Франка. Її діяльність почалась з дебютної ролі розвідниці Оленки “Голубі олені”. Серед ролей — Анна (“Украдене щастя”, Іван Франко), Софія (“Безталанна”, Іван Карпенко-Карий).
У 1991–1996 роках працювала заступницею голови Комітету з Національної премії України імені Тараса Шевченка.
У 1998–2004 роках обіймала посаду радника Посольства України в Німеччині. Брала участь в організації та проведенні засідань Змішаної українсько-німецької комісії.
У 2004–2012 роках обіймала посаду радниці з гуманітарних питань Уповноваженого Верховної Ради України з прав людини.
Протягом 20 років займалася педагогічною діяльністю. З 2014 року — професор кафедри режисури драматичного театру та акторського мистецтва Київського національного університету культури та мистецтв, з вересня 2016 року — завідувач кафедри сценічного та аудіовізуального мистецтва Національної академії керівних кадрів культури та мистецтв.
За п’єсами Хоролець “Сирени”, “Мені тридцять”, “Третій” та “На вулиці Електричній” поставлені вистави в багатьох театрах України.
7 липня 1991-го року Хоролець стала міністеркою культури Української Радянської Соціалістичної Республіки УРСР, а з 24 серпня 1991 року по 17 листопада 1992 - вона перша міністерка культури незалежної України.