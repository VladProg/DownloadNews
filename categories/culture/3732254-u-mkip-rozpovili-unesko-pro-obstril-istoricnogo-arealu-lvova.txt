Міністерство культури та інформаційної політики повідомило ЮНЕСКО щодо ракетного удару по історичному ареалу Львова і очікує належного реагування.

Про це повідомив міністр культури та інформаційної політики Олександр Ткаченко у Телеграмі, передає Укрінформ.
«Сьогодні вночі Росія вдарила ракетами “Калібр” по Історичному ареалу - буферній зоні в межах території об'єкта Всесвітньої спадщини ЮНЕСКО "Львів - Ансамбль історичного центру". Комплекс із 17-ти житлових будинків розташований по вул. Стрийській, на розі з вул. Академіка Сахарова під №№50 -76в, має статус пам’ятки архітектури місцевого значення», - наголосив Ткаченко.
Він додав, що будинки житлового комплексу для викладачів Львівської політехніки 1930 років на вул. Стрийській, 50-76в занесені до Державного реєстру нерухомих пам'яток України.
«Терміново офіційно повідомляємо ЮНЕСКО про це і як завжди чекаємо дій більших, ніж просто глибоке занепокоєння. Держава, яка не шанує ні життя людей, ні память, ні історію чужої незалежної країни - не має жодного права бути повноправним членом міжнародних організацій», - заявив міністр.
Як повідомляв Укрінформ, уночі російські війська завдали ракетного удару по Львову, поціливши по об'єкту критичної інфраструктури і житловому будинку. Внаслідок атаки відбулося руйнування 3-го та 4-го поверхів у межах двох під'їздів чотириповерхового житлового будинку. Четверо людей загинули, 13 осіб у лікарні.
За даними ОВА, руйнувань зазнали понад 30 будинків; більш ніж 250 квартир; 10 гуртожитків; будинок дитини; два виші; санаторна школа.
Фото: Tkachenko.UA