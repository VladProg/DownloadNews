Верховна Рада ухвалила в першому читанні законопроєкт "Про внесення змін до Закону України "Про державну підтримку кінематографії в Україні" (№6194).

Як повідомляє кореспондент Укрінформу, за це рішення проголосувало 307 народних депутатів.
У документі пропонується розширити перелік видів, форматів, категорій і спрямувань фільмів, передбачається створення нових форм державної підтримки та особливості їх надання.
Крім того, вдосконалюється процедура одержання іноземним суб’єктом кінематографії підтримки у формі надання державних субсидій для повернення частини кваліфікованих витрат, здійснених у процесі виробництва фільму, визначаються механізми гарантування їх виплати.
Відповідні зміни пропонується внести до законів «Про державну підтримку кінематографії в Україні», «Про кінематографію», «Про Український культурний фонд», «Про оборону України», «Про Збройні сили України», «Про використання земель оборони», «Про державну прикордонну службу», «Про Національну поліцію», «Про Національну гвардію України».