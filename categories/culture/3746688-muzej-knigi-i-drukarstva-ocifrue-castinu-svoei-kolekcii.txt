Музей книги і друкарства України за підтримки Українського культурного фонду реалізує проєкт «Віртуальний портал Музею книги і друкарства України», у межах якого зацифрують чотири рукописні книги, 120 стародруків та 1000 одиниць графіки.

Про це повідомляє Міністерство культури та інформаційної політики, передає Укрінформ.
«Оцифрують цінну частину музейної колекції, а саме: чотири рукописні книги, 120 стародруків та 1000 одиниць графіки. Крім того, науковці супроводять детальними науковими описами цифрові копії унікальних артефактів», - йдеться в повідомленні.

Під час зацифрування стародруків, які є збірками піснеспівів, виконають музичне озвучення окремих творів – створять три аудіозаписи, що виконає народний артист України, лауреат Шевченківської премії Тарас Компаніченко.
Зазначається, що також планують зробити цифрову копію будівлі, в якій працює музей - вона є колишньою монастирською друкарнею та входить до переліку ЮНЕСКО.
Результати роботи оприлюднять на сайті музею у розділі «Колекція онлайн». Також їх презентують на Львівському форумі видавців.
Як повідомляв Укрінформ, у Миколаєві зацифрують 300 експонатів врятованої колекції музею мариністичного живопису з міста Очакова, яке нині майже щодня обстрілюється російськими військами.