Верховна Рада ухвалила закон "Про ратифікацію Угоди між Україною та Європейським Союзом про участь України у програмі "Креативна Європа" (2021-2027)".


Як повідомляє кореспондент Укрінформу, відповідне рішення підтримали 319 народних депутатів.
Згідно з пояснювальною запискою, угода між Україною та Євросоюзом про участь держави у програмі "Креативна Європа" упродовж 2021-2027 років набирає чинності з дати письмового повідомлення, надісланого Європейській комісії дипломатичними каналами, про завершення Україною виконання своїх внутрішніх юридичних процедур, зокрема ухваленням закону про ратифікацію.
Зазначається, що участь держави у програмі є важливим чинником розвитку більш динамічного і спроможного вітчизняного сектора культури і креативних індустрій, а також сприяє розширенню мереж співпраці між митцями, просуванню європейських цінностей і європейського "порядку денного" в українському суспільстві та загальному зміцненню культурних зв’язків з країнами Європейського Союзу.
Бюджет програми на 2021-2027 роки становить 2,4 млрд євро.
Нагадаємо, Україна бере участь у програмі Європейського Союзу "Креативна Європа" з 2016 року. Програма спрямована на підтримку та посилення конкурентоспроможності європейського культурного, креативного та аудіовізуального секторів, а також розвиток та просування культурного й мовного розмаїття та збереження культурної спадщини країн Європи.
Результатом участі України у програмі у 2016-2020 роках є 38 міжнародних проєктів, реалізованих у співпраці зі 117 партнерськими інституціями з 29 європейських країн. Загальна сума фінансової підтримки проєктів за участю українських організацій становила 5 472 228 євро.