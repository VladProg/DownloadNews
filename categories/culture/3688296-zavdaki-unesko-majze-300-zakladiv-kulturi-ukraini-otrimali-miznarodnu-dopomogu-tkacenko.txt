Завдяки ЮНЕСКО близько 300 закладів культури України отримали допомогу від міжнародних партнерів.

Про це в Телеграмі повідомив міністр культури та інформаційної політики Олександр Ткаченко, передає Укрінформ.
"Роль ЮНЕСКО набула нового значення під час російської агресії. Сьогодні саме той час, коли вона може продемонструвати свою дієвість. Завдяки співпраці з ЮНЕСКО близько 300 закладів культури України отримали допомогу від міжнародних партнерів у різних формах (обладнання, матеріали тощо). Десятки мільйонів доларів у тій чи іншій формі прийшли або мають надійти в країну на підтримку наших закладів та об‘єктів", - написав Ткаченко.
Міністр відзначив, що близько 75% працівників культури продовжують свою творчу діяльність в Україні попри всі труднощі.
Наразі однією з цілей, за словами Ткаченка, є не тільки відновлення культурної сфери, а й розвиток потенціалу професіоналів.
"Пріоритети наразі стоять на вирішенні таких питань, як оцінка збитків та комплексна оцінка витрат, підтримка створення сучасного українського контенту, культурної реінтеграції деокупованих територій", - зазначив міністр.
Як повідомляв Укрінформ, Міністерство культури та інформаційної політики та ПР ООН домовилися про продовження співпраці для протидії дезінформації.
Фото: МКІП