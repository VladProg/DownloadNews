У Вінниці презентували книгу «Голоси правди та справедливості. Спогади та свідчення очевидців про Голодомор-геноцид 1932-1933 рр. на Вінниччині».

Про це повідомляє кореспондент Укрінформу.
Над створенням книги працювали місцеві історики, а також члени редакції книги «Реабілітовані історією» та Вінницького обласного товариства колишніх політв’язнів та репресованих. У ньому зібрані документальні свідчення та спогади жителів області, яким вдалося пережити Голодомор 1932-1933 років.
«Унікальність цього видання у тому, що дослідники сформували в ньому історичну довідку термінології періоду геноциду 1932-1933 років. Читаючи ці спогади, розумієш, що люди простими словами, пишучи на рівні початкових класів, хотіли донести те, що пережили», - сказав завідувач редакції книги «Реабілітовані історією Вінницька область» Микола Вижга.
Упорядники видання працювали з архівними матеріалами упродовж двох років. У результаті на маже 500 сторінках видання їм вдалося зібрати спогади про Голодомор 334 жителів різних куточків Вінниччини. Текстові матеріали проілюстровані світлинами рукописних свідчень людей.
Документальне видання вийшло коштом обласного бюджету накладом 300 примірників. Книги передадуть до бібліотек та освітніх закладів Вінниччини.






У Вінниці презентували книгу «Голоси правди та справедливості. Спогади та свідчення очевидців про Голодомор-геноцид 1932-1933 рр. на Вінниччині» / Фото: Олександр Лапін






















Як повідомлялось, у Києві відбулася презентація збірника «Масові штучні голоди: пам’ятаємо, вшановуємо», який містить новітні дослідження злочину Голодомору-геноциду українців.
Українська делегація в ООН ініціювала підписання державами-членами Декларації з нагоди 90-х роковин Голодомору, до якої вже приєдналося більш як пів сотні країн.