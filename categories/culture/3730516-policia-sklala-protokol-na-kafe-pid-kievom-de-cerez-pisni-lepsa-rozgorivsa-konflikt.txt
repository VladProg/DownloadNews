У Погребах Київської області правоохоронці склали адміністративний протокол на кафе, в якому виник конфлікт через пісні російського виконавця Григорія Лепса, який підтримує режим президента РФ Володимира Путіна.

Як передає Укрінформ, про це Міністерство внутрішніх справ повідомляє у Телеграмі.
"У Погребах в одному кафе відвідувачі співали пісні російського виконавця, який підтримує путінський режим. Це не могло не обурити українців й вони зробили зауваження. Жінка просила припинити співати мовою окупанта, та на її прохання любителі “лєпсонутого” відреагували агресивно", - ідеться у повідомленні.
Почався конфлікт, у який втрутилась поліції.
За фактом порушення правил надання послуг, на заклад склали адміністративний протокол за ч. 1 ст. 155 Кодексу України про адміністративні правопорушення.
Після рішення суду власник кафе має сплатити штраф.
Як повідомляв Укрінформ, в Україні запровадили заборону на російську музику. Верховна Рада 19 червня 2022 року ухвалила закон про внесення змін до деяких законів України щодо підтримки національного музичного продукту та обмеження публічного використання музичного продукту держави-агресора.