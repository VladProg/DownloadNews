У місті Ладижин на Вінниччині у понеділок, 14 серпня, Ладижин розпочався V міжнародний фестиваль дерев’яної скульптури «Ладижинський гай-2023».

Про це у Фейсбуці повідомляє Ладижинська міська рада, передає Укрінформ.
«Сьогодні в Ладижині розпочався V міжнародний фестиваль дерев’яної скульптури «Ладижинський гай-2023». В мистецькому заході, який проходитиме під гаслом «Мистецтвом наближаємо Перемогу!», братимуть участь фахові скульптори Андрій Кліщ і Сергій Кляпетура (Кам’янець-Подільський), Богдан Гладкий (Івано-Франківськ), Сергій Стеблюк (Рівненщина), а також литовець Маріюс Пятраускас», - йдеться у повідомленні.

Зазначається, що шляхом жеребкування між скульпторами розподілили дерев’яні колоди, які згодом перетворяться на мистецькі витвори. Вони поповнять Ладижинський парк дерев’яної скульптури і розповідатимуть всім відвідувачам про незламність України і героїзм воїнів-патріотів ЗСУ.
Замість зрубаних дерев у ході відкриття фесту в місті висадили нові.
В рамках фестивалю також відбудеться й змагання Speed Carving/ «Швидка різьба», під час якого скульптори впродовж години на очах глядачів створюватимуть мініскульптури. Вони стануть лотами благодійного аукціону, кошти з якого підуть на допомогу ЗСУ.
Як повідомлялось, 7 липня у Вінниці відбувся фестиваль «Таємниця Купала: Вогнем розпалена, рутою вплетена», на яких збирали кошти на підтримку ЗСУ.
Фото: Ладижинська міська територіальна громада