28 серпня в Києві пройде концерт релаксивної музики «Оновлення і сила» за участі легендарного бандуриста Романа Гриньківа.

Про це Укрінформу повідомили організатори заходу.
«Гості наживо почують найдавніший український інструмент - бандуру у супроводі найдавніших східних інструментів. Звучання 65 струн бандури відразу занурює людину в медитацію, вібрації цих струн заохочують заглибитися в себе. Щоб наші гості відчули всю повноту цих звуків, ми запросили справжню зірку - найкращого бандуриста сучасності Романа Гриньківа. На міжнародних майданчиках він став легендою і зробив українську бандуру всесвітньо відомою», - зазначили організатору заходу у Grand Hall, який продовжить серію релакс-концертів у Pochayna Event Hall.

Організатори нагадали, що Гриньків віртуозно грає не тільки фольк, але й класику і джаз - його альбом з джазовою зіркою Ел Де Меолою викликав справжній фурор у світі.
У концерті також візьмуть участь: Олександр Власенко (професійний музикант, звукотерапевт), Артур Ніколенко, музикант (гітара, гонг, джембе, хендпан), Євген Рудич (дослідник звуку, хендпан, діджеріду, варган).

“Оновлення і сила” - це розслаблююча медитативна духовна подорож під музику найрідкісніших інструментів, що звучали під час сакральних ритуалів давніх народів. У Pochayna Event Hall знаходиться найбільша колекція гонгів і одна з найбільших колекцій чаш в Україні, завдяки чому створюється неповторний об’ємний саунд.

Як повідомлялося, Дні української музики відбудуться на початку вересня у Варшаві.
Фото надані організаторами