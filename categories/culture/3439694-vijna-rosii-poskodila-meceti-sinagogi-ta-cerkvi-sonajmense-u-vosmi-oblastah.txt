Війна росії проти України завдала руйнувань щонайменше 59 спорудам духовного значення в щонайменше восьми областях України.

Як передає Укрінформ, про це повідомляє пресслужба Міністерства культури та інформаційної політики.
"З 24 лютого постраждали вже щонайменше 59 споруд духовного значення (не враховуючи прилеглих будівель) у щонайменше восьми областях України: Київській, Донецькій, Житомирській, Запорізькій, Луганській, Сумській, Харківській та Чернігівській. Переважна більшість із них ‒ православні храми", - йдеться у повідомленні.

Руйнувань зазнали також мечеті, синагоги, протестантські церкви, релігійні освітні заклади та важливі адміністративні будівлі релігійних організацій. Інтерактивна мапа дає змогу побачити всі постраждалі об’єкти та вибрати візуалізацію за релігійною спільнотою.
24 березня внаслідок обстрілу в місті Сєверодонецьку постраждав храм на честь ікони Божої Матері “Усіх скорботних Радість”, розташований на території лікарняного містечка у Сєверодонецьку. Постраждала вівтарна частина храму, вибите одне з вікон у вівтарній апсиді та обвалилась частина стелі.
23 березня внаслідок військових дій у місті Рубіжне від обстрілів постраждав прихід на честь блаженної Матрони Московської – пристосоване приміщення для богослужінь та новозбудований храм.

21 березня атакою окупантів пошкоджено Храм Святителя Миколая Чудотворця в Авдіївці.
Останнім часом біля храму святої рівноапостольної Марії Магдалини вибухали снаряди. У результаті цього в будівлі храму розбито скло, пробито купол, розбито ганок, вибито вхідні двері та паркан з двох сторін. Осколками побито облицювання храму. Також сильно постраждали обидві каплиці.
Обстрілами в Маріуполі зруйнована Церква Христа Спасителя Євангельських християн-баптистів.






Війна росії пошкодила мечеті, синагоги та церкви щонайменше у 8 областях / Фото: МКІП




























































































































Крім цього, 20 березня, у межах 8-10 години ранку близько тридцяти мінометних снарядів потрапили до приміщення Ірпінської біблійної семінарії. Також під дах залетів заряд вибухової речовини.
Як повідомлялося, перша партія книжок для дітей-переселенців вже прямує до Львова.
З 24 лютого триває масштабне російське вторгнення в Україну. Агресор обстрілює та руйнує ключові об'єкти інфраструктури, житлові квартали українських міст і сіл.
Фото: МКІП