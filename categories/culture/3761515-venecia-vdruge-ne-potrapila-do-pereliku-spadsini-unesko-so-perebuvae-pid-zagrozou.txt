Комітет Світової спадщини ЮНЕСКО вирішив не додавати італійську Венецію до переліку пам’яток світової спадщини, що перебуває під загрозою зникнення.

Як передає Укрінформ, про це повідомляє AP.
Згідно з висновками Комітету Світової спадщини ЮНЕСКО, зміна клімату та масовий туризм є одними з загроз, які «спричиняють незворотний вплив» на Венецію та її лагуну.
Зазначається, що вже вдруге Венецію не внесли до переліку всесвітньої спадщини ЮНЕСКО, що перебуває під загрозою зникнення.
У 2021 році Венецію не було включено до переліку об’єктів всесвітньої спадщини ЮНЕСКО, що перебуває під загрозою зникнення, після того, як уряд Італії оголосив про заборону проходу великих круїзних суден повз площу Сан-Марко та через канал Джудекка.
Напередодні ухвалення рішення щодо статусу Венеції офіційні особи з ЮНЕСКО зауважили, що потрапляння міста в перелік пам'яток під загрозою і має на меті не покарання, а попередження світової спільноти про те, що потрібно зробити більше для розв'язання проблем цього об’єкту Всесвітньої спадщини.
Як повідомляв Укрінформ, днями влада Венеції вирішила провести експеримент - стягувати з туристів по 5 євро за день.
Фото: EFE/EPA/ANDREA MEROLA