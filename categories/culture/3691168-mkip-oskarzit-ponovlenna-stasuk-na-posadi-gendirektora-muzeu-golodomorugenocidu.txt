Міністерство культури та інформаційної політики оскаржуватиме рішення суду щодо поновлення Олесі Стасюк на посаді генерального директора Музею Голодомору-геноциду.

Як передає Укрінформ, про це повідомляється на сайті МКІП.

Зазначається, що 3 квітня Коломийський міськрайонний суд Івано-Франківської області поновив на посаді колишнього генерального директора Національного музею Голодомору-геноциду Олесю Стасюк.

«Враховуючи матеріали справи та подані беззаперечні докази, Міністерство культури та інформаційної політики ознайомиться з аргументацією суду та неодмінно подасть апеляційну скаргу. Наголошуємо, що звільнення Стасюк О.О. з посади генерального директора музею Голодомору-геноциду відбулось на законних підставах, передбачених контрактом та діючим законодавством», - наголошують у МКІП.

У міністерстві нагадують, що повідомили Стасюк листом про те, що впродовж останніх місяців значно загострилася дискусія довкола чисельності жертв Голодомору 1932 – 1933 років, «пов’язана із винесенням та агресивним просуванням в публічному просторі наразі недостатньо науково обґрунтованого числа жертв у 10,5 млн українців».
За результатами робочої наради у МКІП 30 листопада 2021 року, у якій Стасюк особисто брала участь, була напрацьована спільна позиція, опублікована згодом на сайті Українського інституту національної пам'яті. Позиція МКІП однозначна: некоректна дискусія з цього приводу у публічній площині - неприйнятна.

З огляду на це МКІП просило Стасюк дати пояснення стосовно ситуації, яка склалася.
«Разом з тим, станом на сьогодні О.О. Стасюк так і не надала відповіді на поставленні запитання, хоча зобов'язана була це зробити відповідно до умов контракту. Відповідно до того ж контракту укладеного між МКІП та Стасюк О.О. ненадання інформації на вимогу Міністерства є неналежним виконанням умов контракту, що стало підставою для її звільнення», - резюмували в міністерстві.