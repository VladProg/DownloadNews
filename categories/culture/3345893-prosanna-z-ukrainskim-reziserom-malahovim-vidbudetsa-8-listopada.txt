У Києві в понеділок, 8 листопада, відбудеться прощання з українським режисером, керівником Театру на Подолі Віталієм Малаховим.

Як передає Укрінформ, про це повідомляється на сторінці Театру у Фейсбуці.
“Прощання з Віталієм Малаховим відбудеться у понеділок, 8 листопада, з 12:00 до 15:00 у Театрі на Подолі”, - ідеться у повідомленні.
Як повідомляв Укрінформ, керівник Київського академічного драматичного театру на Подолі Віталій Малахов помер у четвер, 4 листопада, на 68-му році життя.
Президент Володимир Зеленський висловив співчуття рідним, близьким і колегам народного артиста України, видатного театрального режисера, керівника Київського академічного драматичного театру на Подолі Віталія Малахова.
Віталій Малахов – український театральний режисер, народний артист України (2008). Лауреат національної премії України імені Шевченка в галузі мистецтва 2008 року.
Його кар’єра розпочалася 1977 року на українському телебаченні. З травня 1978 року до вересня 1979 року він працював у Київському державному театрі російської драми імені Лесі Українки. З 1979 року очолив Київський державний театр естради.
З 1985 до 1987 року працював зі своєю трупою на базі Київського Молодіжного театру.
У 1987 році Малахов створив Київський драматичний театр на Подолі, де був художнім керівником і директором.