Майно кіностудії «Національна кінематека» повернуть у власність держави.

Як передає Укрінформ, про це Міністерство культури та інформаційної політики повідомляє у Фейсбуці.
«Завершився розгляд судової справи про скасування аукціону щодо продажу майна ДП «Національна кінематека України». Палата Верховного Суду з розгляду справ про банкрутство залишила в силі рішення судів першої та апеляційної інстанції про скасування аукціону», - ідеться в повідомленні.
Також судом скасовані рішення про державну реєстрацію прав власності на частину майна ДП «Національна кінематека України» за результатами проведеного аукціону. Таким чином, майно Національної кінематеки повернеться у власність держави.
У МКІП нагадали, що раніше в рамках санації держпідприємства Товарна біржа «Перша Універсальна біржа «Україна» провела аукціон з продажу комплексу нежитлових будівель загальною площею 5 286,1 кв. м за адресою м. Київ, вул. Кіото, 27.
У 2020 році МКІП та Комітет Верховної Ради з питань гуманітарної та інформаційної політики зверталися до правоохоронних органів з проханням розібратися з питанням переходу майна державної кіностудії «Національна кінематека» у приватні руки.
Як повідомляв Укрінформ, у червні Північний апеляційний господарський суд підтвердив законність рішення суду першої інстанції, який визнав недійсними результати аукціону з продажу майна ДП «Національна кінематека України».