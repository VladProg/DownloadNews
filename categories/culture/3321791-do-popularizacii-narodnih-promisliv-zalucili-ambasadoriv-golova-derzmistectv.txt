Народні художні промисли (НХП) є унікальною особливістю України, якою потрібно пишатися.

Про це сказала голова Державного агентства України з питань мистецтв та мистецької освіти Галина Григоренко під час виступу на V щорічному міжнародному форумі «Креативна Україна», повідомляє кореспондент Укрінформу.
"До популяризації різних народних промислів були залучені так звані амбасадори. Ми попросили відомих людей, які мають свої канали в Інстаграмі, своїх підписників у соціальних мережах, щоб вони популяризували і своїм іміджем трохи осучаснювали НХП. Бо зазвичай пересічні наші громадяни можуть думати, що це щось таке дуже застаріле, щось з минулого століття, що тільки в етнографічних музеях можна зустріти, а до сучасності це не має жодного стосунку. Ми якраз хочемо перевернути це уявлення і показати наскільки сучасним все це є. І більш того, важливим є збереження традицій, бо це тепло поколінь, те вміння, яке передається від батька до сина, від майстра до учня. Це те, чим ми можемо пишатися, і це те унікальне, що ми маємо в країні", - сказала Григоренко.
Вона нагадала, що нещодавно відбувся фестиваль народних художніх промислів «Етніка». За її словами, проводити такий фестиваль потрібно регулярно, і завдання гілок влади - залучати до таких заходів бізнес, який може підтримувати такі речі.
"Популяризація - це тільки один зі шляхів, а саме такого типу івенти ще додають додану вартість. Коли люди розуміють наскільки складно зробити, наскільки потрібно важко і довго працювати і вчитися, для того, щоб зробити той чи інший виріб. Це не штамповані, фабричні речі, а те, що робиться руками. І це додає ваги, вартості, і розуміння того, наскільки це важливо сьогодні", - додала Григоренко.
Як повідомляв Укрінформ, до Дня Незалежності на подвір’ї Національного музею історії України відбувся фестиваль Український бренд «Етніка».