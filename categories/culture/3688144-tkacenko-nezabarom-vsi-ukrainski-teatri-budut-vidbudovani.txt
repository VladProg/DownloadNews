У Міжнародний день театру очільник МКІП Олександр Ткаченко зустрівся з керівниками мистецьких закладів подякував їм за роботу під час війни.

Про це міністр повідомив у Телеграмі, передає Укрінформ.
«Дякую, що продовжуєте тримати культурний фронт. Незабаром ми відбудуємо всі зруйновані театри та замість гуманітарних і волонтерських штабів зали театру знову будуть переповнені глядачами, що чекатимуть початку вистави», - написав він.
Ткаченко зауважив, що під час зустрічі з керівниками театрів він також зачитав вітання Президента Володимира Зеленського.

«Вдячний усім, хто нині творить мистецтво нескорених, за кожен виступ у бомбосховищі, військовій частині чи шпиталі. Особлива повага театральним діячам, які взяли до рук зброю і мужньо боронять рідну землю в лавах Збройних сил України, а також тим, хто відмовився співпрацювати з окупантом навіть попри загрозу життю. Наш невимовний біль – драматичний театр у Маріуполі. Прицільне знищення переповненої жінками та дітьми театральної будівлі увійде в історію як один із найжахливіших злочинів проти людяності, скоєних росіянами» - йшлося у зверненні Президента.
Як повідомляв Укрінформ, за рік війни українські театри дали понад 50 прем'єр та здійснили сотні виступів в Україні та за кордоном.
Фото: molbuk.ua