Національний банк України задовольнив звернення Одеського художнього музею щодо надання у тимчасове користування приміщення за адресою вул.Рішельєвська 8.

Як передає Укрінформ, про це повідомляє LB.ua з посиланням на офіційний лист за підписом першої заступниці голови НБУ Катерини Рожкової, який є у розпорядженні видання.
«Приміщення, про яке йдеться у листі – це будівля Російсько-Азіатського банку 1911 року, що є пам’яткою архітектури. Частину цього приміщення площею у 6,5 тис. кв.м. Кабмін передав у розпорядження Міністерства юстиції. Саме цю частину, яка зараз не використовується, НБУ пропонує передати в оренду музею. Інша частина будівлі (3.5 тис. кв.м.) залишиться у розпорядженні НБУ», - ідеться в повідомленні.




Як зазначається, якщо рішення Нацбанку підтримає Міністерство юстиції, надане приміщення музей зможе використовувати для зберігання та експонування творів.
Проблема із нестачею площі для зберігання колекції та експозицій є однією з першочергових проблем більшості українських музеїв. Попередній директор ОХМ Олександр Ройтбурд неодноразово порушував цю проблему у перемовинах щодо можливості територіального розширення музею із місцевою владою.
Укрінформ звернувся за коментарем з цього питання до Міністерства юстиції України. Проте у Мін’юсті поки що не коментують рішення НБУ, зазначивши, що жодних документів до них поки що не надходило.