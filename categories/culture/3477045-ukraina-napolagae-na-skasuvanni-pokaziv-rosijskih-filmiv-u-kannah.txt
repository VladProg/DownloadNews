Державне агентство з питань кіно наполягає на скасуванні показів російських стрічок у програмах Каннського кінофестивалю.

Як передає Укрінформ, про це Держкіно повідомляє у Фейсбуці.
“Держкіно продовжує відстоювати необхідність скасування нині, – під час війни росії проти України, – показів російського кіно у програмах 75-го Каннського кінофестивалю”, - ідеться в повідомленні.
На цю тему відбулас/ онлайн-зустріч представників Держкіно, Міністерства закордонних справ України та Каннського кінофестивалю.
Учасниками зустрічі були генеральний секретар Каннського кінофестивалю Франсуа Дерусо, радник Посольства України у Франції Вікторія Гуленко, генеральний директор директорату публічної дипломатії та комунікацій МЗС України Ірина Боровець і голова Держкіно Марина Кудерчук.
Кудерчук нагадала, що Держкіно неодноразово зверталося до Каннського кінофестивалю та Міністерства культури Франції стосовно неприпустимості участі у кінофестивалі під час війни, розв’язаної рф проти України, російського аудіовізуального контенту, та озвучувало прохання української сторони скасувати покази фільмів виробництва російської федерації.
У Держкіно повідомили, що в останньому листі-відповіді президента Каннського кінофестивалю П’єра Лескюра позиція Канн щодо присутності у конкурсі російського режисера Кирила Сєрєбреннікова була означена так: “Кирил Сєрєбренніков завжди відкрито висловлювався проти нинішньої російської влади, вже був тричі обраний у Каннах у минулому і не мав можливості відвідати фестиваль, оскільки перебував під домашнім арештом у своїй країні. На початку війни він назавжди залишив росію, оселився в Берліні й у ЗМІ викривав злочини свого уряду. Тому ми не можемо вважати, що він представляє росію, або що він бере участь у поширенні російської пропаганди, навпаки".
У відповідь Кудерчук попросила учасників зустрічі пам’ятати про м’яку силу культури та неприпустимість виходу на червону доріжку такого авторитетного фестивалю представника країни, яка в цей момент вбиває дітей та жінок і руйнує майбутнє України та європейську безпеку загалом.
Позицію Держкіно підтримала представниця МЗС України й додала, що участь в одному заході двох країн, які перебувають у стані війни, є неприпустимою.
Генеральний секретар фестивалю підтвердив підтримку України та готовність і надалі допомагати в межах своїх можливостей.
Як ідеться у повідомленні, у Держкіно продовжать тиск на спільноту і донесення до фестивалю позиції України. Серед заходів, що будуть організовані у Каннах Українським павільйоном, запланована на 19 травня презентація від української делегації Cancelling Russian Culture: Cinema as an Instrument of Russian Propaganda and War.
Як повідомляв Укрінформ, 3 травня у Франції відбулися благодійні покази документальної стрічки Ігоря Мінаєва "Какофонія Донбасу". Усі зібрані кошти будуть спрямовані до фондів допомоги біженцям з України.