Міністр культури та інформаційної політики Олександр Ткаченко назвав варварами тих, хто завдає ударів по святині України – острову Хортиця.

Як передає Укрінформ, про це він написав у Телеграмі.
«Вранці 12 травня рашисти знов зробили декілька ударів по Запоріжжю. Одну ракету вони направили на о.Хортиця - серце не тільки Запоріжжя, серце Запорізького козацтва, національний історико-культурний заповідник всеукраїнського значення. Хортиця має сакральне значення, одне з найвідоміших місць України, її гордість та святиня. Це найбільший острів на Дніпрі. Це вже не перше влучання російської ракети в о.Хортиця. Нищити такі історичні та природні пам'ятки можуть лише справжні варвари», - зазначив Ткаченко.
Водночас він уточнив, що, на щастя, будівлі заповідника не постраждали, ракета влучила поруч з музеями та адміністративними будівлями.
«Але треба розуміти, що кожен квадратний метр о. Хортиця - це археологічні пам'ятки, старовинні кургани, святилища, природні дива», - зауважив міністр.

Як повідомляв Укрінформ, 21 квітня о 12.45 російська армія запустила крилату ракету по Запоріжжю, і вона впала на острів Хортиця. О 13.30 росіяни завдали другий удар ракетою, яка також влучила в острів Хортиця. Внаслідок нього була пошкоджена будівля санаторію-профілакторію одного з підприємств, постраждали восьмеро громадян. За фактом ракетного обстрілу Запоріжжя було розпочато кримінальне провадження за фактом порушення законів та звичаїв війни (ч. 1 ст. 438 КК України).