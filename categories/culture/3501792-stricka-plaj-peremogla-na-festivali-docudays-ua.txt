Стрічка Єви Джишиашвілі "Плай" перемогла у Національному конкурсі фестивалю документального кіно Docudays UA.

Як передає Укрінформ, про це Державне агентство України з питань кіно повідомляє у Фейсбуці.
Цьогоріч національний конкурс Міжнародного фестивалю документального кіно про права людини Docudays UA відбувся у Кракові на запрошення Краківського фестивалю документального кіно.
Журі фестивалю Docudays UA - режисер Даніель Абма, заступниця редактора журналу Film Commentта Девіка Ґіріш та режисер і куратор фестивалю “Київський тиждень критики” Станіслав Битюцький оголосили перемогу фiльму "Плай".
"Плай" – це історія про людей, що зберегли себе, свою сім’ю, землю, у яку закохані. Вони господарі, попри всі закони, що панують у цьому світі. Родина Малковичей ніби “загублена” серед красивої і суворої природи, а насправді – вони там, де від початку часів панує гармонія і любов, що переходить з покоління у покоління.

Авторка знімала фільм власноруч, впродовж чотирьох років. До роботи над фільмом також долучилися режисерка монтажу Світлана Григоренко та звукорежисер Андрій Рогачов.
"Плай" створено компанією IQ Production за підтримки Держкіно. Продюсерка фільму - Оксана Іванюк, креативний продюсер - Сергій Буковський. Задум і роботу Джишиашвілі над фільмом було розпочато у майстерні DOC Буковського.
Як повідомляв Укрінформ, у травні фільм “Чому я живий” українського режисера Вілена Новака здобув перемогу в номінації Best Feature Film Director на каннському фестивалі Silk Road Film Awards Cannes.