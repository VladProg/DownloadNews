Від імені Президента Володимира Зеленського вручено «Нагороду миру від України» світовому лідеру у сфері музичної індустрії – компанії Universal Music Group (UMG) на знак визнання підтримки гуманітарних зусиль у регіоні та історичної ролі музики у сприянні миру.

Про це повідомляє Офіс Президента у Телеграмі, передає Укрінформ.
Як зазначається, відзнаку голові та генеральному директору UMG у Центральній Європі, очільнику німецької компанії звукозапису Deutsche Grammophon Франку Брігманну вручила віцепрем’єр-міністр з питань європейської та євроатлантичної інтеграції Ольга Стефанішина під час спеціальної церемонії у штаб-квартирі Universal Music Belgium у Брюсселі.
«Україна вдячна Universal Music за постійну підтримку. Компанія однією з перших підтримала нашу країну та приєдналася до санкцій проти росії. Від початку повномасштабного вторгнення рф Universal Music довели, що вони справжні друзі України, а сфера культури не має залишатися осторонь цієї війни», – зазначила Стефанішина.
Приймаючи відзнаку, Брігманн наголосив, що впродовж історії музика слугувала маяком натхнення, надії та зцілення й допомагала принести мир тим, хто постраждав від насильства.
"російське військове вторгнення в Україну зачіпає мільйони людей, які мають нагальні гуманітарні потреби – від їжі та води до житла й одягу. Universal Music, наші працівники та артисти пишаються тим, що підтримують групи, які на місцях надають життєво необхідну гуманітарну допомогу найбільш вразливим", - сказав він.
UMG – перша музична компанія у світі, яка отримала таку нагороду.