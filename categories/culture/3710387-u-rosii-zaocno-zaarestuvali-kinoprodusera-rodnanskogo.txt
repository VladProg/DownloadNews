Басманний районний суд Москви заочно заарештував кінопродюсера Олександра Роднянського та російського режисера і драматурга Івана Вирипаєва у справах про поширення «фейків» про армію.

Про це повідомляє Медіазона з посиланням на картки справ на сайті суду, передає Укрінформ.
Засідання суду щодо обрання запобіжного заходу для продюсера та режисера пройшли 27 квітня. Арешт Роднянського був оскаржений наступного дня. Рішення у справі Вирипаєва набрало чинності 3 травня. Басманний суд опублікував картки справ лише 17 травня.
Видання також виявило, що МВС Росії оголосило Вирипаєва у федеральний розшук «за статтею КК».
Роднянський прокоментував у Телеграмі свій "арешт". «Мене й одного з найкращих російських драматургів та режисерів заарештували за те, що ми говорили правду про війну. Називали все своїми словами. А не брехливими бюрократичними конструкціями. Війну – війною. Воєнні злочини - воєнними злочинами. Агресію Росії – агресією Росії. Жодних СВО, "напади НАТО", "порятунку росіян"», - підкреслив продюсер.
Олександр Роднянський народився в Києві, він є засновником телекомпанії «1+1». Понад 20 років він був одним із найвпливовіших діячів російського кіно.
Після початку повномасштабного російського вторгнення в Україну Роднянський виїхав із Росії і відкрито висловлюється проти війни. У жовтні 2022 року Міністерство юстиції РФ оголосило його «іноземним агентом».
Драматург, режисер, актор театру та кіно Іван Вирипаєв уже кілька років живе та працює у Варшаві, донедавна він залишався одним із найпопулярніших драматургів у Росії. Він також виступає проти російського вторгнення в Україну.
Фото: novyny.live