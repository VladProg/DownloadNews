З нагоди 55-річчя Андрія Кузьменка у Львові відбувся фестиваль «Шампанські очі», на який приїхало чимало зірок українського шоу-бізнесу, проте через повітряну тривогу вдалося виступити не всім.

Про це повідомляє кореспондент Укрінформу.






Концерт пам'яті Кузьми у Львові / Фото: Анастасія Смольєнко, Укрінформ











































«Легендарний український музикант Андрій Кузьменко, він же Кузьма Скрябін, він же наш «добряк» святкував би 17 серпня день народження. Музикантові виповнилося б 55 років. Однак артисту не судилося дожити до цього віку. Життя Кузьми трагічно обірвалося вісім років тому внаслідок моторошної ДТП. Але друзі музиканта та тисячі фанатів по всій Україні пам’ятають та люблять пісні Скрябіна, його творчість не має строку дії, а його пісні актуальні та зворушливі й досі. Тому ми разом із батьками Андрія започаткували фестиваль "Шампанські очі", який зібрав чимало зірок та фанатів Скрябіна, але повітряна тривога раз по раз переривала наш концерт, і, на жаль, виступити вдалося не всім», - сказав співзасновник VINIL Concert agency Петро Луцишин.
Зокрема, виступити не вдалося Олександу Пономарьову та Михайлу Хомі «Дзідзьо», тому вони разом для сотень слухачів у бомбосховищі співали «Горить палає техніка ворожа, вільна Україна переможе».
Проте, шанувальникам Скрябіна, поміж тривогами, вдалося насолодитися виступами Ірини Білик, яка приїхала з-за кордону, Арсена Мірзояна, гуртів «Pianoбой» та «Антитіла», DILYA, Lizgunova, Ivan NAVI.
Вже завтра організатори VINIL Concert agency та рідні Кузьми запрошують на концерт «Шампанські очі» в ботанічному саду в Києві, а 20 серпня - у GORSAD в Одесі. У столиці у виконанні Київського академічного муніципального духового оркестру цього вечора звучатимуть улюблені хіти «Скрябіна» під диригуванням Миколи Лисенка (молодшого), праправнука відомого композитора.
Як повідомляв Укрінформ, батьки Скрябіна започатковують музичний фестиваль на честь сина.
У серпні 2020 року Президент України Володимир Зеленський присвоїв українському співаку Андрію Кузьменку (Кузьмі Скрябіну), який загинув у ДТП у 2015 році, звання Герой України.