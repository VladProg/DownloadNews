Каннський кінофестиваль, як і Євробачення, важливо використати для просування української культури.

На цьому наголосив міністр культури та інформаційної політики Олександр Ткаченко в ефірі національного телемарафону, повідомляє кореспондент Укрінформу.
«У Каннах буде відкрито Український павільйон, буде день, присвячений протидії російській агресії, буде обговорення проєктів, які Україна може запропонувати світові. І тут важливий момент: ні на Каннському фестивалі, ні на Євробаченні росія офіційно не представлена, і нам важливо використовувати ці нагоди для того, щоб просувати нашу культуру, спадщину, наші досягнення. Так само, як і наші артисти зараз активно замінюють російських офіційних артистів на багатьох майданчиках у Європі», - сказав Ткаченко.
За його словами, це час для того, аби наголосити на важливості української культури, «в тому числі і тому, що путін воює проти неї – проти нашої ідентичності».
Міністр також констатував, що у світі дедалі більше зростає увага до української культури, музики тощо.
«Я не тільки в соцмережах це бачу, я бачу з відео, які мені надсилають наші колективи: заповнені зали, оплески. Люди дійсно не тільки готові нас підтримати, а й із захватом сприймають якість виступів наших артистів. Ми ніколи не думали, що у нас будуть спільні проєкти з Метрополітен-опера чи Музеєм сучасного мистецтва у Нью-Йорку, а зараз над цими проєктами ми працюємо. Так само великі активності, цілий величезний список, скільки колективів наших українських - і класичної музики, і народних, і популярних жанрів – зараз виступають у Європі. І важливо нам цю високу планку виступів, і головне, на важливих майданчиках, підтримувати і надалі», - наголосив Ткаченко.
Як повідомляв Укрінформ, на кіноринку Marché du Film 75-го Каннського міжнародного кінофестивалю 17 - 25 травня працюватиме Український національний павільйон. Він представить світовій кіноспільноті потужності вітчизняної кіногалузі та можливості для співпраці, порушить важливі питання часів війни, а також проведе благодійний вечір-аукціон на підтримку України.