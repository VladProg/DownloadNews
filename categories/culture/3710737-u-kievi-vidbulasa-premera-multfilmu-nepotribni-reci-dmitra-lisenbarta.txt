У столичному кінотеатрі "Оскар" відбувся закритий прем'єрний показ мультфільму "Непотрібні речі", знятого за мотивами оповідання Роберта Шеклі "Лавка старовинних чудасій".

Про це повідомляє кореспондент Укрінформу.






Прем'єру мультфільму "Непотрібні речі" / Фото: Юрій Верес








































"Я прочитав абсолютно всього Шеклі. Я рік його читав. І це оповідання ("Лавка старовинних чудасій" - ред.) - єдине, яке потужно у мені відгукнулося. Плюс - форма маленька, а ми хотіли зробити короткий метр. Я насправді не був готовий до великого метра. Я інколи навіть дивуюся, як люди з нуля можуть створити великометражну роботу: це дуже складно. Тому цей фільм став для мене репетицією перед великим метром", - зазначив режисер мультфільму Дмитро Лісенбарт.
Мультфільм розповідає історію робота Роба, який у крамниці непотрібних речей придбав собі людину на ім'я Роберт. За 14 хвилин фільму Роб проходить певну трансформацію під час взаємодії з людиною, навчившись робити нелогічні - людські вчинки.
Стрічка стала дебютною анімаційною роботою режисера. Як зауважив Лісенбарт, він з дитинства захоплювався фантастикою та давно мріяв зняти фільм у цьому жанрі. За його словами, у межах фантастики "ти можеш жонглювати будь-якою ідеєю, і тебе за це не покарають".
"Це кіно для дорослих. Із цим фільмом у нас відбулося 50 відборів по світу. Ми перемогли на десятьох фестивалях, і це дуже непоганий результат. Якщо говорити про українського глядача, то на фільм давно чекають тут. І ми передаємо його від спеціалізованої спільноти фестивалів до глядачів", - зазначив продюсер фільму Віталій Хало.
Режисер фільму також відзначив, що у мультфільмі лідирує історія, а не анімація як така. Водночас, за словами художника-постановника Дмитра Кривоноса, найскладнішим виявився пошук зовнішнього вигляду персонажів, особливо робота. Аби зробити його більш схожим на людину, йому намалювали великі очі.
Організатори повідомили, що глядачі зможуть згодом подивитися мультфільм в українських онлайн-кінотеатрах.
Під час заходу відбувся благодійний збір для ГО "Аеророзвідка". Зібрані гроші спрямують на підготовку операторів дронів.
Як повідомляв Укрінформ, у березні 2023 року відбувся прем’єрний показ фільму режисера Дмитра Сухолиткого-Собчука "Памфір".