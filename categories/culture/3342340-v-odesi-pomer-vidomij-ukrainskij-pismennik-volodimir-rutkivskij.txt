В Одесі на 85 році життя від коронавірусу помер відомий український письменник Володимир Рутківський, автор трилогії про джур козака Швайки, повісті-легенди «Сторожова застава» та інших пригодницьких повістей для дітей і підлітків.

Про смерть свого автора повідомило видавництво «Абабагаламага» на своїй сторінці у Фейсбуці, передає Укрінформ.
«Від ненаситного ковіду відійшов у вічність видатний український письменник, лауреат Шевченківської премії і наш великий друг Володимир Рутківський. Надзвичайно болюча втрата для української літератури. Його блискучими творами зачитуються десятки тисяч дітей і дорослих. Український світ збіднів на Митця, який дав нам приклад шляхетного служіння рідній історії і рідному слову... Світла душа Володимира Григоровича вічно житиме в його творах», - йдеться у повідомленні.
Видавництво висловило найщиріші співчуття пані Людмилі — його вірній подрузі, дружині та ангелові-охоронцеві.

Володимир Рутківський народився 18 квітня 1937 року на Черкащині, здобув освіту в Одеському політехнічному інституті, а пізніше закінчив Вищі літературні курси при Літературному інституті ім. Максима Горького.
У літературі дебютував як поет, а згодом видав низку прозових творів. Зокрема, визнання читачів принесла пригодницька трилогія про джур козака Швайки, що побачила світ у видавництві "А-БА-БА-ГА-ЛА-МА-ГА" впродовж 2007-2010 років. За неї письменник у 2012 році отримав Національну премію ім. Тараса Шевченка. Рутківський також став лауреатом літературної премії "Книга року BBC 2011" - за історичну дилогію "Сині води". На відсотки від грошової частини Шевченківської премії заснував приватну нагороду в царині дитячої літератури "Джури".