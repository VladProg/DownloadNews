Фрагменти давнього посуду XVII століття виявили археологи у печері на півдні Тернопільської області.

Про це кореспондента Укрінформу повідомив керівник археологічної експедиції, директор Борщівського краєзнавчого музею Михайло Сохацький.
«Попри складну ситуацію, спричинену війною з російським агресором, ми продовжуємо планові археологічні обстеження нашого регіону. Так, оглядаючи печеру поблизу Мельниці-Подільської, ми виявили досить інтригуючі знахідки. На долівці одного із лабіринтів печери знайшли фрагменти глиняного посуду, який датується XVII століттям. Цікавими для подальших досліджень є давні настінні написи», - розповів Сохацький.

За його словами, серед знахідок - останки мінімум двох людей, які за попередніми даними, загинули за невідомих обставин, можливо, переховуючись у печері під час турецьких набігів.

Працівники Борщівського краєзнавчого музею складають науковий опис та проводять паспортизацію знахідок. Печеру дослідники внесли до переліку важливих археологічних пам’яток Тернопільщини.
Як повідомляв Укрінформ, у Тернопільській області налічується кілька десятків вапнякових та гіпсових печер. Зокрема, у печері «Оптимістичній» спелеологи дослідили майже 220 км ходів, галерей і гротів. Це – найдовша печера у Європі й найдовша гіпсова печера у світі, яка поступається лише вапняковій Мамонтовій печері у США. А у печері Вертебі знайшли понад 400 цілих посудин, понад 35 тисяч глиняних і керамічних фрагментів - зразків Трипільської культури.
Фото: Борщівський краєзнавчий музей