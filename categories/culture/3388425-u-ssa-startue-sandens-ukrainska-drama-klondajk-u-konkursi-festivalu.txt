У США сьогодні розпочнеться щорічний міжнародний кінофестиваль «Санденс», в конкурсі якого вперше в історії бере участь український ігровий фільм - драма «Клондайк» режисерки Марини Ер Горбач.

Про це повідомляє Укрінформ.
«Будь-яке мистецтво створюється для певного простору. Для кіно - це кінотеатр та жива глядацька реакція, яка так само є частиною простору. Але насправді, фільм бореться за простір в людині, в уяві глядача, в почуттях. Навіть в онлайн-форматі, ми віримо, що «Клондайк» знайде свого глядача в США. Принаймні, на даному етапі ми зробили для цього все, що могли», - прокоментувала режисерка Марина Ер Горбач перенесення усіх показів програми та індустрійних заходів в онлайн через стрімке зростання кількості захворювань та поширення штаму Омікрон у США.

Стрічка «Клондайк» про події війни на сході України та катастрофу рейсу MH17 буде показана в рамках міжнародної конкурсної програми World Cinema Dramatic Competition. Покази «Клондайку» відбудуться 21 та 23 січня. Онлайн-перегляд фільму буде доступний для глядачів на території США за фестивальними абонементами та квитками. Український прокат стрічки заплановано на 2022 рік.

Фільм розповідає про місцеву родину, яка опинилася в епіцентрі подій авіакатастрофи рейсу MH17 Malaysia Airlines 17 липня 2014 року в селі Грабове Донецької області. Ірка і Толік очікують народження першої дитини; війна жорстоко вривається в їх життя разом з уламками збитого боїнга. Жінка відмовляється евакуюватися, навіть коли село захоплюють озброєні угрупування. Головні ролі у фільмі виконали Оксана Черкашина («Погані дороги»), Сергій Шадрін («Чорний ворон») і Олег Щербина («Черкаси»).
«Клондайк» створений у копродукції з Туреччиною. У травні 2021 стрічка стала одним із двох проєктів, які підтримало Міністерство культури та туризму Республіки Туреччина в категорії міжнародної копродукції. В Україні проєкт фільму став одним із переможців Одинадцятого конкурсного відбору Держкіно та отримав державне фінансування у розмірі 20 мільйонів 768 тисяч гривень.
Марина Ер Горбач - українська режисерка, сценаристка, продюсерка та членкиня Європейської кіноакадемії. Випускниця Київського національного університету театру, кіно і телебачення ім. І.Карпенка-Карого майстерні М. І. Мерзлікіна, а також Школи режисерської майстерності Анджея Вайди. «Клондайк» - четверта повнометражна робота Марини («Омар і ми», «Люби мене», «Гарчання чорних псів»), вона також є авторкою сценарію.

Оператором та співпродюсером «Клондайку» виступив Святослав Булаковський, засновник української кінокомпанії Kedr Film. Ко-продюсер стрічки - Мехмет Баґадир Ер та його продюсерська компанія Protim V.P.
У 2020 році кінопроєкт «Клондайку» переміг на міжнародному конкурсі сценаріїв 12 Puntо медіахолдингу TRT, який гарантував телевізійну трансляцію фільму в ефірі найбільшого турецького мовника. Також фільм отримав приз індустріальної секції Antalya Film Forum. У листопаді «Клондайк» було представлено у секції Work in Progress cocoWIP 2021 кінофестивалю у Котбусі (Німеччина).