У берлінському артцентрі Alte Münze 7 травня стартує виставка «Захоплений будинок».

Як передає Укрінформ, про це повідомляє пресслужба Держмистецтв у Фейсбуці.
«До експозиції увійдуть твори сучасних українських художників, які в режимі реального часу документують гуманітарну катастрофу в Україні, спричинену нападом росії, та спонукають міжнародну аудиторію до діалогу про Європу як про «наш спільний будинок», - ідеться в повідомленні.
Зазначається, що виставка познайомить європейську аудиторію з творчістю Алевтини Кахідзе, Влади Ралко, Ігоря Гусєва, Антона Логова, Гамлета Зінківського, Kinder Album та інших сучасних українських художників. Після російського вторгнення 24 лютого 2022 року дехто з них залишився жити та працювати у зоні бойових дій — на Київщині, у Запоріжжі, Харкові, Херсоні та в інших регіонах.
Виставка «Захоплений будинок» експонуватиметься в Берліні до 15 травня включно, потім її покажуть у Парижі, Римі та Амстердамі.
Організатор виставки – українська агенція культурного менеджменту Port.agency за сприяння Міністерства закордонних справ України / MFA of Ukraine, Міністерства культури та інформаційної політики України, Державного агентства України з питань мистецтв та мистецької освіти.
Як повідомляв Укрінформ, за підтримки МКІП та Держмистецтв з 28 липня по 20 серпня найкращі українські виконавці вирушать в концертний тур “Український оркестр свободи” містами Європи та США.
Фото: Фейсбук Державного агентства України з питань мистецтв та мистецької освіти