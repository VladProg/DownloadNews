На Білій горі, що поблизу села Підлисся Золочівського району Львівської області, відреставрували пам’ятний 25-метровий хрест, який встановили понад 100 років тому на честь Маркіяна Шашкевича.

Про це повідомляє пресслужба Львівської обласної ради, передає Укрінформ.
«У 2021 році ми відзначали 210-ту річницю від дня народження Маркіяна Шашкевича. Тоді з’явилася ідея реставрації пам’ятника. Цього року реставрація завершена», - сказав голова постійної комісії з питань історико-культурної спадщини та туризму Львівської обласної ради Іван Щурко.






На Львівщині відреставрували 25-метровий хрест на честь Маркіяна Шашкевича / Фото: Львівська обласна рада

























За його словами, це перша комплексна реставрація пам'ятника за його понад столітню історію, на неї спрямували 1,2 млн грн.
Депутат облради Соломія Риботицька підкреслила, що пам’ятний хрест Маркіяну Шашкевичу є "унікальною меморіальною спорудою і належить до пам’яток монументального мистецтва України".
25-метровий хрест встановили на Білій горі поблизу села Підлисся у жовтні 1911 року до 100-річчя від дня народження письменника, поета, культурно-громадського діяча, священника УГКЦ Маркіяна Шашкевича. Він символізує прагнення до правди, освіти та розвитку.
Сьогодні біля пам'ятника відслужили архиєрейську літургію. Після молитви відбулося літературно-мистецьке дійство «Світло Маркіяна з вірою у перемогу» за участю мистецьких колективів і творчих виконавців Золочівщини.
Маркіян Шашкевич народився 6 листопада 1811 року у селі Підлисся тодішнього Золочівського повіту, що на Львівщині. Очолював літературне об'єднання «Руська трійця» та був ініціатором видання альманаху «Русалка Дністровая» (1837 р.).
Фото: lvivoblrada.gov.ua