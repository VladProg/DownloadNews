На музичному фестивалі в Лос-Анджелесі зазнав ножового поранення і помер американський репер Drakeo the Ruler.

Як передає Укрінформ, про це повідомляє BBC.
Зазначається, що 28-річний репер, справжнє ім’я якого Даррел Калдвел, мав виступати на фестивалі Once Upon a Time у Лос-Анджелесі в неділю, 19 грудня.
Напад на співака стався неподалік сцени, коли він готувався до виступу. Місцева поліція вже розслідує інцидент, але поки що не повідомлялося про підозрюваних.
У репера було 1,5 млн слухачів на сервісі Spotify. Він виступав також із такими відомими виконавцями, як канадський репер Дрейк.
Як повідомляв Укрінформ, у листопаді відомого репера Янг Дольфа застрелили у місті Мемфіс, штат Теннессі.
Фото: GETTY IMAGES