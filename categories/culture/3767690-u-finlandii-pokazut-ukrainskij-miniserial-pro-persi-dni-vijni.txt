У Фінляндії на телеканалі Yle з 29 жовтня у вечірній прайм-тайм покажуть український серіал «Перші дні» про киян, які залишились у місті попри бомбардування.

Про це повідомляє Yle, передає Укрінформ.
Серіал складається із шести епізодів, показ відбуватиметься українською мовою із фінськими субтитрами. Його створено у співпраці з Yle, а також із громадськими мовними компаніями Швеції (SVT) та Норвегії (NRK).
«Перші дні» розповідають про події у Києві у перші тижні повномасштабного російського вторгнення. У лютому-березні 2022 року за попередніми оцінками місто залишили не менш як половина жителів. Герої серіалу мають прототипів у реальному житті.
У кожній серії йдеться про одну людину. Наприклад, героями серіалу стали безхатько, який допомагав місцевій бригаді територіальної оборони протистояти нападникам, навіть не маючи документів, наглядач приватного зоопарку, який намагався вберегти життя тварин, артист Андрій Данилко, відомий під сценічним псевдонімом Вєрка Сердючка, який став підтримкою і натхненням для своїх шанувальників.
Як повідомляв Укрінформ, драма українського режисера Віллена Новака "Чому я живий" здобула перемогу у трьох номінаціях на Міжнародному кінофестивалі в Ібадані (Нігерія).