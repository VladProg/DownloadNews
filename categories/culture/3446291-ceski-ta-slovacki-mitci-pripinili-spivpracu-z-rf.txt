Інститут мистецтва і театру Чехії та Словацький інститут кіно долучилися до культурних санкцій проти росії.

Як передає Укрінформ, про це повідомляє Український культурний фонд.
«Представники культурних організацій у своїх зверненнях засудили повномасштабне вторгнення російської федерації на територію незалежної України та на знак солідарності з українським народом припинили будь-яку співпрацю з агресором», - ідеться в повідомленні.
Як зазначили у своєму зверненні представники Інституту мистецтва і театру Чехії (The Arts and Theatre Institute), вони одноголосно засуджують порушення міжнародного права та українського суверенітету і закликають до виведення всіх російських окупаційних військ та припинення агресивної воєнної діяльності на території України.
«Цим ми висловлюємо нашу повну підтримку українським колегам та всім громадянам України. Водночас ми відхиляємо усі отримані пропозиції на участь у російських виставках та в цілому припиняємо будь-яку співпрацю з російською федерацією»,- підкреслили вони.
Словацький інститут кіно (The Slovak Film Institute) також засудив агресію російської федерації проти України та висловив солідарність з українським народом, а також закликав усіх партнерів наслідувати їхній приклад та призупинити будь-яку діяльність на території росії та білорусі.
«Для нас немислимо, що життю наших українських колег, як і всьому народові України, загрожує пряма небезпека. Словацький інститут кіно на знак солідарності з Україною призупиняє будь-яку діяльність на території росії та білорусі, відмовляється від участі у кінозаходах та кінофестивалях. Ми також призупиняємо всю презентаційну діяльність російського та білоруського кіно на території Словацької Республіки», - повідомив у листі директор Словацького інституту кіно Петер Дубецький.
Як повідомляв Укрінформ, 24 лютого президент РФ володимир путін оголосив початок вторгнення в Україну. Російські війська обстрілюють та знищують ключові об'єкти інфраструктури, ракети влучають у житлові будинки.
В Україні запроваджено воєнний стан та оголошено загальну мобілізацію.
Європейський Союз, США, інші країни світу застосували потужні санкції проти росії як країни-агресора.