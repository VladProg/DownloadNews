Правоохоронці скерували до суду справу про розкрадання понад 4,4 млн гривень, виділених на закупівлю обладнання для Національної кіностудії художніх фільмів імені Олександра Довженка.

Про це повідомило Національне антикорупційне бюро України, передає Укрінформ.
Обвинуваченими у справі є колишній головний інженер кіностудії та генеральний директор приватної компанії.
Дії обох осіб кваліфіковані за ч. 5 ст. 191 (привласнення, розтрата майна або заволодіння ним шляхом зловживання службовим становищем) Кримінального кодексу України. Ексдиректору товариства додатково інкримінується ч. 1 ст. 209 (легалізація (відмивання) майна, одержаного злочинним шляхом) ККУ.
Як встановило слідство, у листопаді 2018 року кіностудія оголосила відкриті торги на закупівлю телевізійного й аудіо-візуального обладнання.
За попередньою домовленістю перемогу в торгах здобула компанія фігуранта. З нею був укладений договір, що не передбачав санкцій за порушення термінів постачання обладнання.
Згідно з умовами торгів, обладнання кіностудії мали поставити до кінця 2018 року, чого так і не відбулося. Натомість колишній головний інженер доповів керівництву про інше, унаслідок чого держпідприємство сплатило приватній компанії за обладнання, яке не одержало.
Фактичне постачання відбулося лише у квітні 2019 року, однак не в повному обсязі. Вартість непоставленого й оплаченого обладнання становить понад 4,4 млн гривень. Заволодіння цими коштами інкримінують обвинуваченим.
Як повідомляв Укрінформ, підозри у справі про махінації на закупівлях для кіностудії Довженка були оголошені восени 2022 року. У березні-2023 правоохоронці заявили про завершення слідства та зміну повідомлення про підозру колишньому гендиректору приватної компанії.