Із виставки у Польщі повернулася скульптура скорботного Ісуса Христа, яку зняли з каплиці Боїмів у Львові для реставрації та збереження на час війни.

Про це у Фейсбуці повідомив директор Львівської національної галереї мистецтв ім. Б. Возницького Тарас Возняк, передає Укрінформ.
«І ось Скорботний Христос напередодні Різдва повернувся до Львова чекати завершення війни, щоб знову зайняти місце на куполі Каплиці Боїмів», - написав Возняк.

Як повідомляв Укрінформ, в жовтні в Варшаві відкрили виставку скульптури скорботного Христа, яку зняли з каплиці Боїмів у Львові та перевезли до Польщі заради реставрації та збереження на час війни.






Скульптуру Христа з каплиці Боїмів у Львові виставили у Варшаві / Фото: Львівська національна галерея мистецтв імені Б.Г. Возницького

























У 2021-22 роках вперше за 400 років скульптуру скорботного Христа на родинній усипальниці Боїмів, вдалося відреставрувати.
Фігура Ісуса Христа на куполі каплиці встановлена приблизно у 1597−1605 р., до її створення долучився вроцлавський будівничий Андрій Бемер — видатний скульптор Центрально-Східної Європи. Пам’ятка є унікальною і має велику архітектурну та мистецьку цінність.
У камені під двометровою скульптурою Христа викарбувані слова: «Перехожий, зупинись і подумай, чи твоє страждання є більшим, ніж моє».
Каплицю Боїмів називають недослідженою перлиною Львова XVII століття. Вона оповита загадками і таємницями. Там переважно відправляли служби за упокій, а у криптах усипальниці спочивали три покоління Боїмів. Загалом в усипальниці було поховано 14 членів їх родини. Згодом, у XIX столітті, усі поховання з центральної частини міста перенесли на нові львівські цвинтарі – Личаківський і Стрийський, де ж саме поховані Боїми невідомо.