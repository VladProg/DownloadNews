Національне агентство з питань виявлення, розшуку та управління активами, одержаними від корупційних та інших злочинів (АРМА) і Міністерство культури та інформаційної політики (МКІП) об’єднають зусилля в розшуку викрадених об’єктів культурної спадщини.

Про це повідомляє пресслужба АРМА, передає Укрінформ.
«За ініціативою АРМА в онлайн-режимі було проведено робочу зустріч представників агентства із заступниками міністра культури та інформаційної політики України для налагодження взаємодії між відомствами з метою обміну інформацією про викрадені (пограбовані) об’єкти культурної спадщини», - йдеться в повідомленні.
Наголошується, що нацагентство систематично удосконалює функціонал та інструментарій для виявлення та розшуку активів у сфері культурної спадщини, витворів мистецтва та інших культурних об’єктів. Зокрема, використовує відомості реєстру Stolen Works of Art Database (База викрадених виробів мистецтва), адміністратором (держателем) якого є Інтерпол.
Також фахівцями АРМА підготовлено план заходів з виявлення та розшуку зазначеної категорії активів, визначено основні ідентифікатори його виконання та учасників цих заходів, розробляються рекомендації для органів досудового розслідування щодо виявлення та розшуку об’єктів вказаної категорії, проводяться консультації з профільними експертами.
За результатами зустрічі учасники ухвалили рішення про систематичні консультації та постійний обмін інформацією між відомствами для розшуку та повернення викрадених об’єктів культурної спадщини.
Як повідомляв Укрінформ, близько 1500 об’єктів культурної спадщини та культурної інфраструктури були пошкоджені або зруйновані внаслідок повномасштабного вторгнення рф в Україну.