Українські діти у 25 країнах отримали майже 600 тисяч примірників підручників, навчальних посібників, художньої літератури у межах акції “Українським дітям – українську книгу”.

Як передає Укрінформ, про це Міністерство культури та інформаційної політики повідомляє у Телеграмі.
У МКІП нагадали, що 2 квітня відзначають Міжнародний день дитячої книги. Колись започатковане свято до дня народження письменника Ганса Крістіана Андерсена, сьогодні набуває особливого сенсу для українських дітей. Адже в умовах війни книги - спосіб повернутись додому, читати рідною та відкривати для себе Україну у простий та цікавий спосіб. Саме таку місію несе і проєкт “Українським дітям - українську книгу”, що понад рік реалізується для дітей в Україні та закордоном.
У межах акції читачі отримали вже майже 600 тисяч примірників підручників, навчальних посібників, художньої літератури.
Українські книги станом на сьогодні отримали маленькі читачі в Бельгії, Франції, Словаччині, Польщі, Австрії, Хорватії, Чехії, Румунії, Албанії, Угорщині, Німеччині, Республіці Кіпр, Великій Британії, Нідерландах, Словенії, Норвегії, Данії, Литві, Іспанії, Італії, Греції, Швейцарії, Азербайджані, Молдові та Швеції.
Благодійну акцію “Українським дітям – українську книгу” започаткували Державний комітет телебачення і радіомовлення України за підтримки Офісу Президента України, Міністерства культури та інформаційної політики України і Міністерства закордонних справ України.
Як повідомлялося, щороку 2 квітня у всьому світі відзначають День дитячої книги. Свято було започатковане в 1967 році рішенням Міжнародної ради з питань дитячої книги.