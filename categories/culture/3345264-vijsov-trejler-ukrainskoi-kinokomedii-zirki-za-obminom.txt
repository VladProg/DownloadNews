Автори сімейної комедії "Зірки за обміном" представили офіційний трейлер стрічки.

Як передає Укрінформ, про це повідомляє пресслужба Держкіно.
“Прем’єра фільму режисера Олексія Даруги відбудеться 1 січня 2022 року, адже гарні емоції та святковий настрій – саме те, з чого варто почати Новий рік. Головні ролі в першій комедії року виконали зірки українського шоубізнесу Оля Полякова та DZIDZIO (Михайло Хома)”, - ідеться в пресрелізі.

Як нагадали в Держкіно, за сюжетом комедії, непримиренні суперники на сцені, зірки шоубізнесу Поля Малякова (акторка Оля Полякова) та Фома Михайловський (актор Михайло Хома, DZIDZIO), несподіваним чином опинившись у тілах одне одного, намагаються повернути свої життя назад, але заради досягнення своєї мети кожному доведеться вирішити сімейні та романтичні проблеми свого опонента.
Головна героїня картини, Поля Малякова, прагне популярності й приносить у жертву сімейні стосунки: зрідка бачить дітей та безперестанку вислуховує нарікання чоловіка про брак вільного часу. Та в один момент вона втрачає те, до чого так довго прагнула - головну нагороду року, яка, на превеликий подив попдіви, потрапляє до рук затятого суперника Полі – Фоми Михайловського. І це лише початок зіркового протистояння, адже наступного ранку вони прокинуться в тілах одне одного. Та чи вдасться зірковим суперником розставити все по місцях та віднайти своє тлумачення поняттю "щастя"?
“Цей фільм має на меті показати те, як часто ми нехтуємо сімейними стосунками заради досягнення власних цілей. Хоча "Зірки за обміном" – це не лише про протистояння та постійні чвари, а й про різдвяне диво, яке об’єднує усіх довкола, створюючи незабутню атмосферу свята та затишку. Тож я щиро раджу проглянути трейлер та запланувати похід у кіно в січні 2022 року всією родиною”, - коментує продюсер стрічки Єгор Олесов.
Режисер фільму – Олексій Даруга. Автори сценарію – Сергій Касторних, Артур Петров. Оператор-постановник – Тимофій Аврамчук. Продюсери – Єгор Олесов, Наталія Юхно, Михайло Ясинський, Оля Полякова.
У ролях – Оля Полякова, DZIDZIO (Михайло Хома), Олег Волощенко, Сергій Либа, Дмитро Вівчарюк, Марія Пустова, Роман Халаїмов. Зіркові камео – Наталя Сумська, Юрій Горбунов, Jerry Heil, Дядя Жора, Magic Five.
Фільм знято у співпраці Kinorob (FILM.UA Group) та Secret Service Entertainment за підтримки Державного агентства України з питань кіно.
Фото: Facebook/@zirky.movie