Світова прем’єра фільму «Назавжди-назавжди» українського режисера Анни Бурячкової відбулася на 80-му Венеційському міжнародному кінофестивалі в програмі Orizzonti Extra.

Про це повідомляє пресслужба Державного агентства з питань кіно у Фейсбуці, передає Укрінформ.
«Прем`єрний показ, який проходив в розділі Orizzonti Extra, було презентовано особисто директором фестивалю Альбертом Барбера», - зазначають у Держкіно.
Дія фільму розгортається у Києві наприкінці 1990-х. Це історія про молодих і непокірних на тлі радянської руїни. Тих, хто через обставини змушені були навчитись приймати рішення в стислий термін, але загубились у дорослому світі. Історія тих, хто виріс, але так і не подорослішав.
За словами продюсера Наталії Лібет, назва стрічки відряджає глядачів до того часу, коли в житті багатьох трапляється перша любов.
Зйомки фільму закінчилися за два місяці до початку повномасштабної війни.
"Неможливо уявити, з якими труднощами стикнулися усі, хто брав участь у роботі над фільмом. Як непросто давався процес postproduction як в емоційному плані, так і у фізичному. Спочатку було потрібно вивезти відзнятий матеріал до Риги й Таллінна, а потім вже і до Амстердама. Далі була виконана велика робота з монтування фільму, доведення до того самого формату, який відповідав би світовому рівню такого фестивалю, як Венеційський", - зауважила Лібет.

Фільм створений за підтримки Державного агентства з питань кіно, Nederlands Filmfonds та screen.brussels.
Як повідомлялося, Венеційський кінофестиваль цьогоріч проходить з 30 серпня по 9 вересня.
Конкурсна програма Orizzonti Extra з’явилася як альтернатива секції Sconfini, присвяченій артхаусним і експериментальним фільмам. У фокусі Orizzonti Extra – нові тенденції у світовому кіно й відкриття нових імен.