На Закарпатті відновили 340-річну дерев'яну церкву у селі Щасливе.

Про це у Фейсбуці повідомив голова Закарпатської регіональної туристичної організації, професор Федір Шандор.
"У с. Щасливе (Серенчувці) відбулася презентація реконструйованого деревʼяного храму. "Найщасливіше" село Закарпаття згадується ще у 1537 році, а дерев'яний храм св. Михаїла у 1682 році - ця будівля, що зараз знаходиться в селі Щасливе, була виготовлена в селі Горонда у 1682 році, а в Серенчівці її перенесли у 1733-му", - повідомив він.
За словами Шандора, цього року старовинній дерев'яній церкві св. Михаїла у Щасливому виповнилося 340 років.






На Закарпатті відновили 340-річну дерев'яну церкву у селі Щасливе / Фото: Федір Шандор




























"Тут дивом зберігся вівтар з іконостасом. Цікаво було серед дзвонів дзвіниці побачити дзвін, відлитий в місті Хомутов (Чехія) у 1924 році. Дякуємо всім, хто повернув храм до життя", - написав Шандор.
Він зазначив, що наступного туристичного сезону тут запрацює велосипедний та піший маршрут «Щасливої дороги».
Село Щасливе розташоване в Мукачівському районі. За останнім переписом населення у 2011 році тут мешкали триста осіб. Окрім церкви, у селі є лікувальне джерело та 14 винних підвалів.