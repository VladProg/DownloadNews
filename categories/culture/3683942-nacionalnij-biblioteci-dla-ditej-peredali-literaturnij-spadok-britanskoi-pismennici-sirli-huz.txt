Фонди Національної бібліотеки України для дітей поповнилися колекцією з 555 книг британської дитячої письменниці та ілюстраторки Ширлі Х’юз. Частину її книг планують передати в інші бібліотеки України.

Про це повідомляє пресслужба Міністерства культури та інформаційної політики, передає Укрінформ.

"До фондів Національної бібліотеки України для дітей передали унікальну колекцію – 555 книг відомої британської дитячої письменниці та ілюстраторки Ширлі Х’юз. З них також: 51 книга буде передана до Херсонської обласної бібліотеки для дітей, 51 – до Миколаївської, 30 – Донецькій обласній бібліотеці для дітей. Інші обласні бібліотеки теж одержать книжки Ширлі Х’юз до своїх фондів", - йдеться у повідомленні.

Як зазначають у МКІП, Х’юз була симпатиком України і вірила в перемогу країни у війні. Мисткиня померла 25 лютого 2022 року, а її діти вирішили передати унікальну книжкову колекцію в Україну.
Також зазначається, що старший син письменниці Ед Вуллямі є журналістом газети "The Guardian". Він вчить українську мову, тривалий час перебуває в Україні, відвідуючи деокуповані та прифронтові міста, для висвітлення подій в Україні.
Зустріч відбулася, зокрема, за участю першого заступника міністра культури та інформаційної політики Ростислава Карандєєв, журналіста "The Guardian" Еда Вуллямі, французької волонтерки Рейчел Ісолди, фотографа та директора фундації Warm Дамір Саголі, репортера французької газети Le Monde Ремі Ордана.
Повідомлялося, що Ширлі Х’юз проілюструвала понад 200 дитячих книжок та власноруч написала 50. Її книжки розійшлися світом загальним накладом понад 11 мільйонів примірників. За літературну діяльність та ілюстрування книг Х’юз нагороджували найпрестижнішими літературними преміями та відзнаками.
Фото: mkip.gov.ua