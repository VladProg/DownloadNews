Американського актора Кріса Нота, відомого за роллю Супермена у серіалі «Секс і місто», звинуватили у сексуальному насильстві щодо двох жінок.

Як передає Укрінформ, про це повідомляє The Hollywood Reporter.
Перший інцидент нібито стався у Лос-Анджелесі у 2004 році, а другий — у Нью-Йорку у 2015 році. Обидві жінки були прихильницями Нота.
Названі у матеріалі Зої та Ліллі (їхні справжні імена не розкриваються) жінки звернулися до видання на тлі виходу нового сезону серіалу HBO Max, де грає Нот.
Зазначається, що вони не знайомі одна з одною і розповіли свої історії окремо, з різницею в кілька місяців.
40-річна "Зої" звернулася до видання у серпні. За її словами, у 2004 році, коли їй було 22 роки, вона влаштувалася на роботу в Лос-Анджелесі у відому компанію, з якою співпрацював Кріс Нот та інші знаменитості. "Зої" стверджує, що Нот, якому тоді було 49 років, фліртував із нею та залишав повідомлення на її голосовій пошті. Тогочасний керівник "Зої" сказала виданню, що бачила, як Нот та дівчина розмовляють, а також чула «кокетливі» повідомлення від актора на голосовій пошті.
"Зої" розповіла журналістам, що одного разу Нот запросив її до басейну в будинку в Західному Голлівуді, де в нього була квартира. Дівчина прийшла на зустріч з найкращою подругою, всі разом вони сиділи в джакузі. Якоїсь миті Нот пішов у свою квартиру, щоб зателефонувати, і залишив книгу. Він попросив "Зої" принести її, а коли дівчина увійшла до його помешкання, актор поцілував її. Потім дівчина сказала, що повернеться до подруги, але Нот притягнув її до себе, підвів до ліжка, роздягнув та згвалтував. Жінка стверджує, що просила Нота зупинитися, бо він завдавав їй болю, однак він цього не зробив.
Після цього "Зої" звернулася до лікарні, де їй наклали шви, та поговорила з поліцейськими. Водночас вона не назвала їм ім’я Нота, боячись, що їй не повірять і звільнять із роботи. Керівник "Зої" сказала виданню, що та повідомила її про те, що сталося, наступного дня.
Через два роки "Зої" звернулася по консультацію до кризового центру Каліфорнійського університету в Лос-Анджелесі, і у закладі підтвердили цю інформацію.
Друга жінка, 31-річна "Ліллі", розповіла, що познайомилася з Нотом у нічному клубі у Нью-Йорку, де працювала офіціанткою. Їй було 25, йому – 60. Актор запросив її на вечерю до ресторану, де знімали один із епізодів серіалу «Секс і місто». Однак коли вона туди прийшла, кухня вже була закрита, тому вони пили вино і розмовляли, після чого актор запросив дівчину до себе додому. Там, як стверджує "Ліллі", і сталося зґвалтування. Наступного дня, за словами дівчини, актор попросив її нікому не розповідати про те, що сталося. На той час Нот був одружений, зауважує видання.
Кріс Нот прокоментував ці обвинувачення, заявивши, що інтимні зв’язки з жінками відбувалися за взаємною згодою.
«Звинувачення проти мене, висунуті людьми, з якими я зустрічався багато років, навіть десятиліть тому, категорично хибні. Ці історії могли бути написані 30 років тому чи 30 днів тому. "Ні" завжди означає "ні" — це межа, якої я не переступав. Зустрічі були за взаємною згодою. Складно не ставити питання про час появи цих історій. Я не знаю, чому вони спливають зараз, але я знаю одне: я не ґвалтував цих жінок», — заявив він.
«Секс і місто» (Sex and the City) — американський серіал виробництва кабельної мережі HBO. Транслювався в США з 1998 до 2004 року. Серіал оповідає про життя чотирьох подруг, різних за характером і темпераментом, але об'єднаних вільними поглядами на життя в динамічній атмосфері Нью-Йорка. У 2008 році відбулася прем'єра повнометражного кінофільму «Секс і місто», який став продовженням серіалу.
9 грудня на стримінговому сервісі HBO Max відбулася прем'єра серіалу «І просто так» – продовження серіалу «Секс і місто».