З 1 по 9 грудня триватиме фінальний етап V Всеукраїнського фестивалю-премії «GRA».

Цього року міжнародне журі і глядачі їдуть до чотирьох міст України, щоб обрати з 12 театральних вистав найкращу.
Про це повідомляє Львівська міська рада, передає Укрінформ.
«З 1 по 9 грудня триватиме фінальний етап V Всеукраїнського фестивалю-премії «GRA» («Great Real Art»). Цього року не театри збираються у столиці, а міжнародне журі і глядачі їдуть до 4-ох міст України (Львів, Івано-Франківськ, Рівне і Київ) на перегляд вистав. 12 найкращих постановок будуть змагатися у фіналі за перемогу в українському театральному «Оскарі»», - йдеться у повідомленні.
Засновником та організатором фестивалю-премії «GRA» є Національна спілка театральних діячів України. «GRA» проводиться на конкурсній основі один раз на рік за підсумками минулого календарного року (цьогоріч через війну за підсумками двох останніх – 2021 і 2022 років). Участь у проєкті беруть професійні театральні колективи різних форм власності і форматів роботи з усієї України.
«Головна мета фестивалю-премії – формування та зміцнення єдиного українського театрального ком’юніті, визначення провідних тенденцій українського театру. А цього року, в умовах повномасштабної війни, «GRA» – це не тільки відзначення вистав та їхніх творців, це ще й свідчення того, що український театр, незважаючи на всі перепони, продовжує розвиватися і плідно працювати», - зазначають організатори.

На участь у фестивалі цьогоріч подалися 134 різножанрові сценічні проєкти з понад 20 міст України. Експертна рада у складі 10 мистецьких фахівців обрала до лонглиста 32 вистави. Після перегляду цих постановок наживо експерти сформували шортлист з 14 вистав (куди потрапили і постановки львівського театру). У фіналі заплановані перегляди наживо 12 вистав (Львівський і Харківський оперні театри не можуть показати наживо свої вистави у дати проведення фіналу фестивалю, тож відповідно до Положення журі не буде їх оцінювати).
Оцінюватиме фіналістів міжнародне журі з 5-ти європейських країн: Маріус Івашкявічус (Литва) – драматург, прозаїк, кіносценарист і режисер; Мярт Меос (Естонія) – театральний продюсер, директор та засновник театру R.A.A.A.M., очільник театрального центру SA Vaba Lava; Софія Ниблом (Швеція) – журналістка, арткритик, продюсерка; Лєна Творковська (Польща) – проєктна менеджерка, кураторка, театральна продюсерка; Себастіан Шварц (Німеччина/Італія) – театральний менеджер, художній керівник Festival della Valle d’Itria та Belcanto Academy «Rodolfo Celletti» в Мартіна-Франка (Італія).
1 і 2 грудня фестиваль проходитиме у Львові. Дві вистави – «Top girls» і «146 зірок, видимих неозброєним оком» – покаже Львівський академічний театр імені Лесі Українки і одну – «Вертеп» – Харківський театр ляльок (у приміщенні Львівського театру ляльок). 3 і 4 грудня «GRA» відбудеться в Івано-Франківську. Харківський український драматичний театр ім. Т. Шевченка покаже виставу «Нехай щастить», Івано-Франківський національний театр ім. І. Франка – «Лісова пісня на полі крові», Одеський музично-драматичний театр ім. В. Василька – «Саша, винеси сміття». Усі покази відбудуться в Івано-Франківському національному театрі. 5 грудня премія пройде у Рівному: виставу «Зерносховище» покаже Рівненський музично-драматичний театр. З 6 по 8 грудня відбудеться показ вистав-фіналістів у Києві. У приміщенні Великої дзвіниці Києво-Печерської лаври буде показано «Вертеп. Небарокова містерія»» від ГО «Ігнеа Корда». У той самий день Національний театр ім. І. Франка покаже «Калігулу». 7 грудня можна буде переглянути виставу «Білка, яка прожила 100 років» від Театру «Золоті ворота». Наступного дня спершу Театр на Печерську покаже «Я, війна і пластикова граната», а потім Театр драми і комедії на лівому березі Дніпра «Дім».
9 грудня о 17:00 запланована святкова церемонія нагородження лауреатів V фестивалю-премії «GRA», яка відбудеться у приміщенні Київського Будинку актора НСТДУ (вул. Ярославів Вал, 7).
Як повідомляв Укрінформ, Національна спілка театральних діячів України оприлюднила шортлист V Всеукраїнського театрального фестивалю-премії «GRA».