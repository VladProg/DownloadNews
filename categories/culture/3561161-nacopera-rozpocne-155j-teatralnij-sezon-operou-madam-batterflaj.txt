Національна опера України розпочне новий 155-й театральний сезон найяскравішими шедеврами світового та українського класичного мистецтва.

Про це Укрінформу повідомили у пресслужбі театру.
Також у програмі вересня дві нові балетні вистави - «Пригоди Піноккіо» для наймолодших глядачів та одноактний балет «Доктор Фауст» і гала-концерт з нагоди 90-річчя від дня народження видатного українського співака Анатолія Солов’яненка.
У Нацопері нагадали, що вистави у вересні будуть лише денними і йтимуть тричі на тиждень: у п’ятницю (початок о 17 год.), суботу та неділю (початок о 15 год.). Кількість глядачів у залі дуже обмежена - лише 450 осіб, бо саме стільки може вмістити гардероб театру, який відповідає всім вимогам укриття. У разі повітряної тривоги виставу тимчасово зупинятимуть, а глядачам запропонують спуститися туди.
Розпочнеться новий театральний сезон 2 вересня оперою Дж. Пуччіні «Мадам Баттерфляй». На сцені Національної опери України вистава іде у постановці легендарної Ірини Молостової.
До нового навчального року юним глядачам та їх родинам Національна опера України робить довгоочікуваний подарунок – балет «Пригоди Піноккіо» у постановці Віктора Литвинова на музику Юрія Шевченка. Диригент-постановник – Герман Макаренко, художник-постановник, художник костюмів – Наталія Кучеря.
Подивитися виставу можна буде по суботах 3 та 10 вересня.
Одна з найпопулярніших у світі опера Дж. Верді «Травіата», яка свого часу вплинула на подальший розвиток європейської ліричної опери, у програмі театру запланована на 4 вересня.
На ще один шедевр Верді – оперу «Ріголетто» - глядачів запрошують у п’ятницю, 9 вересня.
А в неділю, 11 вересня, на сцені театру - безсмертний шедевр української класики опера С. Гулака-Артемовського "Запорожець за Дунаєм" у музичній редакції Мирослава Скорика та сценічній редакції Анатолія Солов’яненка.
У п’ятницю,16 вересня, та в суботу, 17 вересня, шанувальникам балету запропонують вистави «Широко заплющені очі» у постановці Віктора Іщука та прем’єру балету «Доктор Фауст».
У прем’єрній виставі використовуються техніки неокласичного, класичного, історико-побутового танцю, пантоміми, а також вокал.
Далі у вересневій програмі театру - комічна опера Джоаккіно Россіні «Севільський цирульник» в осучасненій версії Анатолія Солов’яненка (18 вересня), перлина українського оперного мистецтва «Наталка Полтавка» М. Лисенка (23 вересня) та витончено-романтичний балет «Жизель» А. Адана (24 вересня).
Ювілейний вечір з нагоди 90-річчя від дня народження Анатолія Борисовича Солов’яненка відбудеться в неділю, 25 вересня. В його програмі - твори з репертуару видатного українського тенора у виконанні провідних солістів Національної опери України
А завершує перший місяць 155-го театрального сезону одна з найпопулярніших опер світового репертуару «Флорія Тоска» Дж.Пуччіні, на яку глядачів запрошують у п’ятницю, 30 вересня.
Як повідомляв Укрінформ, Національна опера 21 травня поновила покази вистав на великій сцені – першою з початку війни глядачам представили оперу Джоаккіно Россіні «Севільський цирульник».
Фото: Національна опера України