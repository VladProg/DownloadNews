Цього місяця в Італії у широкому прокаті стартує українсько-італійська комедія «Koзa Ностра» з Ірмою Вітовською у головній ролі.

Про це повідомляє пресслужба Держкіно, передає Укрінформ.
Зазначається, що вже 19 травня «Koзa Ностра» з'явиться на екранах десятків італійських кінотеатрів по всій країні. А після перемоги відбудеться українська прем’єра фільму.

"Гангстерська сімейна комедія розповідає про пригоди жительки карпатського селища Влади Кози. Дочка Влади переїхала до коханого на Сицилію. Отримавши звістку про народження онука, Влада, як справжня українська мама, їде в Італію, аби допомогти доньці з вихованням щирого гуцула. Та плани амбітної українки йдуть шкереберть – донька відмовляється від допомоги. Тож Влада змушена влаштуватися на роботу до італійської родини, яка виявляється осередком справжньої мафії. А героїня Ірми, Влада Коза, - безстрашна, щира, чесна, принципова і ладна віддати власне життя заради сім’ї, - перевиховує мафіозі», - ідеться про сюжет фільму.

Повідомляється, що про свої італійські пригоди, вивчення нової мови за лічені тижні - так, що її голос навіть не дублювали на постпродакшені, життя в Італії, роботу з італійською командою виконавиця головної ролі розповіла на пресконференції у Римі, присвяченій виходу фільму в італійських кінотеатрах.

«Для мене «Koзa Ностра» – це великий досвід роботи в італійській команді, від підготовки та читки до зйомок. Як виявилося, українська кіноіндустрія аж ніяк не гірша – часом італійці по-хорошому дивувалися рівню професійності наших творців», - прокоментувала Ірма Вітовська-Ванца.

Стрічку знімали у 2020 році в українських Карпатах, сонячній Сицилії та околицях Риму.


Фото: usfa.gov.ua