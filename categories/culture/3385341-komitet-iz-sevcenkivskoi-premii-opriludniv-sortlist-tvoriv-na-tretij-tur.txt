Комітет із Національної премії України імені Тараса Шевченка оприлюднив “короткий” список літературно-мистецьких творів, допущених до третього туру.

Як передає Укрінформ, про це йдеться на сайті комітету.
“14 січня відбувся другий тур конкурсу на здобуття Національної премії України імені Тараса Шевченка 2022 року”, - йдеться в повідомленні.
Зазначається, що за результатами відбору до участі у третьому турі конкурсу допущені літературно-мистецькі твори за номінаціями: “Література”, “Літературознавство і мистецтвознавство”, “Публіцистика, журналістика”, “Музичне мистецтво”, “Візуальні мистецтва”, “Кіномистецтво” та “Театральне мистецтво”.
Зокрема, у номінації “Література” до участі у третьому турі конкурсу допущені:
- Тамара Дуда (Тамара Горіха Зерня). Роман «Доця»;
- Сергій Нечитайло (Осока). Книга прози «Три лини для Марії»;
- Володимир Пузій (Володимир Аренєв). Книга прози «Заклятий меч, або Голос крові»;
- Борис Херсонський. Книги поезій «Вклонитися дереву», «Сталіна не було».
У номінації “Літературознавство і мистецтвознавство”:
- Дмитро Горбачов. Книга «Лицарі голодного Ренесансу»;
- Григорій Грабович (США). Цикл статей «Переосмислюючи Павла Тичину - переосмислюючи український модернізм»;
- Олена Кашуба-Вольвач. Виставковий проєкт «Олександр Богомазов: творча лабораторія»;
- Аліса Ложкіна. Книга «Перманентна революція. Мистецтво України ХХ - початку ХХІ ст.»
У номінації “Публіцистика, журналістика”: Андрій Бондар. Книга «Ласощі для Медора» та Микола Рябчук. Книга «Лексикон націоналіста та інші есеї».
У номінації “Музичне мистецтво”: Ярина Винницька, Оксана Линів, Доминіка Чекун, Іван Небесний. Концерт-візитівка «Ковчег Україна» та Олег Шпудейко. Альбом «Madrigals».
У номінації “Візуальні мистецтва”: Микита (Нікіта) Кадан. Персональна виставка «Камінь б'є камінь» та Тіберій Сільваші. Інсталяція «Крила».
У номінації “Кіномистецтво”: Аліна Горлова. Документальний фільм «Цей дощ ніколи не скінчиться» та Катерина Горностай. Повнометражний ігровий фільм «СТОП-ЗЕМЛЯ».
У номінації “Театральне мистецтво”: Тамара Трунова , Наталя Ворожбит, Юрій Ларіонов, Андрій Ісаєнко, Валерія Ходос. Вистава «Погані дороги» Київського академічного театру драми і комедії на лівому березі Дніпра, а також - Іван Уривський, Петро Богомазов, Остап Ступка, Олександр Форманчук. Вистава «Пер Гюнт» Національного академічного драматичного театру імені Івана Франка.
Як повідомляв Укрінформ, прийом творів на здобуття Національної премії України імені Тараса Шевченка 2022 року здійснювався до 29 жовтня 2021 року включно.