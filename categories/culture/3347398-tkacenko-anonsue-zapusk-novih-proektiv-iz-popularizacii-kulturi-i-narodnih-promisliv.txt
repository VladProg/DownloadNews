Міністр культури та інформаційної політики Олександр Ткаченко анонсував запуск нових виняткових проєктів, що популяризують культуру та народні художні промисли.

Як передає Укрінформ, про це ідеться у привітанні міністра в Телеграмі з нагоди Дня працівників культури та майстрів народного мистецтва і Дня української писемності та мови.
"9 листопада одразу два важливих свята: День працівників культури та майстрів народного мистецтва і День української писемності та мови. З цього приводу хотілося б звернутися до всіх, хто пов’язав своє життя із культурою. Ви робите надзвичайний внесок у її розвиток. Без таких амбітних, відданих своїй справі людей – відстоювати важливість нашої культури на державному рівні було б в рази складніше", - наголосив Ткаченко.
За словами міністра, з кожною ініціативою працівники культури своїм прикладом доводять, що будь-які труднощі для цієї сфери можна здолати.
"Безперечно, для культури потрібен належний бюджет. І за вашої підтримки ставлення до фінансування сфери потроху змінюється. Аби не бути голослівним: спільними зусиллями міністерства з вами ми вже успішно реалізовуємо проєкт «Велика Реставрація» і запускаємо виняткові проєкти, що популяризують культуру та НХП на широкий загал. Далі – більше", - зазначив Ткаченко.
На його думку, всі ці кроки працюють і на більш довгострокову ціль – "об’єднання українців, усвідомлення своєї національної ідентичності та відсіч країні-агресору".
"Нацією, що цінує свою історію та спадщину, важко маніпулювати. Бо вона сильна і не піддається на провокації. Мова та культура – унікальні коди кожного народу, які ніколи не повторюються. Українська мова та писемність, спадщина, НХП – розвивалися тисячоліттями. Тож зберегти і передати їх наступним поколінням наша із вами місія", - додав Ткаченко.
Він подякував працівникам сфери культури за патріотизм та любов до своєї справи.
"Це ключ до кращих змін для сектору", - підкреслив міністр.
Як повідомляв Укрінформ, 9 листопада українці відзначають День української писемності та мови.