Баррі Левінсон, режисер «Людини дощу», «Ті, що сплять» та «Доброго ранку В’єтнам», працюватиме над мінісеріалом «Один гігантський стрибок», заснованим на реальних подіях про місію NASA «Аполон-11».

Як передає Укрінформ, про це повідомляє Deadline.
Акцент у цьому серіалі буде зроблений на психіці американських астронавтів та конфліктах всередині екіпажу, які цілком могли привести місію «Аполон-11» до фіаско.
Також у серіалі буде згадано про радянську спробу зірвати цю американську місію дорогою на Місяць.
Наразі Левінсон підбирає акторів на ролі астронавтів Базза Олдріна, Ніла Армстронга та Майкла Коллінза.
Також для серіалу шукають акторку на роль психіатра Рейчел Кетрін Людвіг.
Серед продюсерів картини зазначається Кевін Костнер.
Дата виходу «Одного гігантського стрибка» наразі не розкривається.