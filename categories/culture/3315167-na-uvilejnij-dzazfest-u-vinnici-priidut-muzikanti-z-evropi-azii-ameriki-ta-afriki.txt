З першого по третє жовтня у Вінниці відбудеться ювілейний XXV міжнародний джазовий фестиваль VINNYTSIA JAZZFEST-2021. У ньому візьмуть участь музиканти з України, Ізраїлю, Польщі, Нігерії, Анголи, Гани і США.

Про це повідомляють у пресслужбі Вінницької міської ради, передає Укрінформ.
"З 1 по 3 жовтня вінничани та гості міста зможуть насолодитися музикою на ювілейному XXV міжнародному джазовому фестивалі VINNYTSIA JAZZFEST-2021. Срібний ювілей найстарішого джазового фестивалю незалежної України вражатиме величезною кількістю концертів, арт-проєктів та сюрпризів", - йдеться у повідомленні.

У міській раді зазначають, що Вінницький аеропорт перед реконструкцією увійде в історію, ставши першим міжнародним аеропортом в Україні, на території якого пройде знаменитий міжнародний джазовий фестиваль.
"Там, де була зала очікування, з’явиться сцена і глядацька зала з розкішним панорамним видом на злітну смугу. А при вході всіх глядачів-пасажирів чекатиме атмосферна реєстрація на концертні рейси, «Джазове Duty Free» з раритетними дисками, платівками і сувенірами, багато креативних артпросторів і зона відпочинку, де за запашною кавою, джазовими напоями і смаколиками всі зможуть поділитися яскравими враженнями, які неодмінно подарує ювілейний XXV міжнародний джазовий фестиваль Vinnytsia Jazzfest-2021. Магія етноджазу і найсучасніші експериментальні тренди, соул і фанк, золоті стандарти і блюз, яскравий польський і фірмовий американський джаз – глядачів чекає музика на будь-який смак", - додали у пресслужбі.
Серед головних подій фестивалю організатори відмічають відкриття VINNYTSIA JAZZFEST, яке відбудеться 1 жовтня о 19:00 у театрі імені Садовського. На глядачів чекає феєрія бродвейського мюзиклу «Сімейка Аддамсів» литовських постановників і Національної оперети України.
2-3 жовтня у аеропорту "Вінниця" сім ексклюзивних концертів дадуть кращі джазові музиканти України, Ізраїлю, Польщі, Нігерії, Анголи, Гани і США.
А в унікальному «Джазовому порту» можна буде відчути себе у справжньому «порталі часу» й побачити, як від 90-х до сьогодні зароджувалась і розвивалась джазова музика у незалежній Україні.
"Наш «Джазовий порт» здивує всіх давніх джазоманів і стане незабутньою подією для молоді, що тільки відкриває для себе безмежну красу джазу. Як і належить кожному аеропорту: всіх глядачів чекає атмосферна реєстрація на концертні рейси, «Джазове Duty Free» з раритетними дисками, платівками і сувенірами, багато креативних арт-просторів і зона відпочинку, де за запашною кавою, джазовими напоями і смаколиками всі зможуть поділитися яскравими враженнями, які неодмінно подарує ювілейний фестиваль VINNYTSIA JAZZFEST", - зазначає директор фестивалю, заслужений діяч мистецтв України Павло Третьяков.
Крім того, у холі Вінницької міської ради та в аеропорту триватимуть фотовиставки раритетних світлин «Джазова Україна» і «Джазові емоції Вінниці». Відкриття фотовиставки «Джазові емоції Вінниці» відбудеться 27 вересня о 16.00 у мистецькому просторі Вінницької міської ради.
Організатори запевняють, що під час кожного концерту фестивалю кількість місць буде з урахуванням карантинних обмежень, що діятимуть у Вінниці станом на 1-3 жовтня.