У Москві помер співак, композитор, один із першопрохідників радянського і російського року, 72-річний Олександр Градський.

Як повідомляє Укрінформ, про це інформують "Известия".
Градський помер о 2:10. Повідомлялося, що напередодні, 26 листопада, Градського екстрено доставили до московської лікарні з підозрою на інсульт.
У вересні цього року Градський перехворів на коронавірус, після чого його здоров'я погіршилося.
Олександр Градський народився 1949 року в місті Копєйську Челябінської області. Через вісім років його родина переїхала до Москви. 1963 року дебютував як співак у вокально-інструментальному ансамблі "Таракани", який складався переважно з польських студентів МДУ. Пізніше Градський створив власні колективи "Слов'яни" (1965) та "Скоморохи" (1966), що стали одними з перших рок-груп у СРСР.
1974 року Градський закінчив факультет академічного співу академії імені Гнесіних та здобув спеціальність "оперний та концертно-камерний співак". За свою музичну кар'єру Градський написав понад 200 пісень. Він автор музики до багатьох кінофільмів, у тому числі "Романс про закоханих" (1974) та фільму Одеської кіностудії "В'язень замку Іф" (1989). Написав кілька рок-балетів та рок-опер, у тому числі "Майстер та Маргарита" (2009).
2015 року став художнім керівником московського театру "Градський Хол". З 2012 року Олександр Градський був наставником російського варіанта проєкту "Голос".