У Національному центрі театрального мистецтва ім. Леся Курбаса відбулася презентація збірки п'єс, що осмислює війну в Україні.

Про це повідомляє кореспондент Укрінформу.
«Неназвана війна» - антологія «літературного солдата». Вона починається з ініціації у війну, потім ідуть твори, що охоплюють час до вторгнення, саме вторгнення, окупацію, вимушену еміграцію. Події описані очима людей, тварин, квітів і міст. Зрештою, автори доходять до того, що війна триває дуже довго, ми не знаємо, коли вона почалася насправді, але у нас є шанс, що ми переможемо», - зазначила співавторка книги Надія Мірошниченко.
Вона додала, що концепцію книги можна узагальнити формулою: «604 день десятирічної війни, яка триває століттями». Зібрані у ній твори поєднують документальний жанр з іншими - фентезі, анімалістичним, історичним.
Антологія вміщує 20 п'єс українських авторів, згрупованих у розділи «Пролог», «Напередодні», «Вторгнення», «Жіночі голоси», «Живі створіння», «Діалоги з Хароном», «Місто Марії», «Епілог». Авторами книги стали драматурги Олег Миколайчук і Надія Мірошниченко, упорядкувала і написала передмову - філологиня Олена Бондарева.
Збірка є проєктом драматургічного відділу НЦТМ імені Леся Курбаса, видавництва «Світ знань» за участі Інституту театрального та музичного мистецтва КиМУ і ProEnglish Theatre. Видання виникло на базі інтернет-збірки п’єс «На часі» і сценічних читань «ДрамПост». Антологія розрахована на фахову театральну і літературну спільноту, а також на широке коло читачів.
Як повідомляв Укрінформ, у серпня британське видавництво Penguin Books презентувало антологію Ukraine 22: Ukrainian Writers Respond to War («Україна 22: відповідь українських письменників війні»).