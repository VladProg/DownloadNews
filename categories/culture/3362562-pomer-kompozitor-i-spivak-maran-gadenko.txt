Сьогодні, 3 грудня, не стало народного артиста України, композитора і співака з Буковини Мар'яна Гаденка.

Про смерть митця у Фейсбуці повідомив його друг Іво Бобул, передає Укрінформ.
"Сьогодні відійшов у вічність мій друг, побратим, композитор, співак народний артист України Мар’ян Гаденко", - написав Бобул.
Також свої співчуття родині митця з приводу втрати висловила і Чернівецька обласна рада.

"Чернівецька обласна рада висловлює щире співчуття родині Мар’яна Ілліча. Він пішов, залишивши величезний спадок для нашої культури. Його постать назавжди залишиться в наших серцях, а його творчість лунатиме й надалі, прославляючи всю Україну загалом, та Буковинський край зокрема", - написали у пресслужбі ради.
Мар’ян Гаденко народився 15 вересня 1955 року в місті Сторожинець. У 1982 році закінчив Чернівецький державний університет, здобувши фах економіста. Служив у внутрішніх військах України. З 1988-1998 років служив у Львові на посаді начальника відділу боротьби з організованою злочинністю на Львівській залізниці.
Останні роки Мар’ян Гаденко проживав у Києві.
У творчому доробку Мар’яна Гаденка – 7 аудіоальбомів і компакт-дисків: «Зорепад», «Зорепад-1», «Зорепад-2», «Зорепад-3», «Пісенне джерело», «Доля», «Моя пісня – моя доля», «З отчої криниці».