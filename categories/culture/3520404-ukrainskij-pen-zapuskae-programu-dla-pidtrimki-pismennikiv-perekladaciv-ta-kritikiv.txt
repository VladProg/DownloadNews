Громадська організація Український ПЕН запускає програму стипендій для українських письменників, перекладачів та літературних критиків.

Як передає Укрінформ, про це Міністерство культури та інформаційної політики повідомляє у Телеграмі.
«Український ПЕН запускає програму, що покликана зберегти сталість і тяглість літературного процесу в Україні й надати авторам можливість продовження роботи над важливими проєктами», - йдеться у повідомленні.
Учасниками програми можуть бути українські прозаїки, поети, драматурги, есеїсти, перекладачі, літературні критики, що перебувають в Україні або змушені були залишити Україну через війну.
Автори, які хочуть отримати підтримку в рамках програми, мають заповнити аплікаційну форму.
Заявки прийматимуть на постійній основі до 30 листопада 2022 року. Розгляд заявок і оголошення переможців відбуватиметься раз на два місяці: 3 серпня, 30 вересня та 30 листопада.
Рішення про підтримані заявки ухвалюватиме журі у складі п'яти осіб, до складу якого входять Ростислав Семків, Ірина Славінська, Остап Сливинський, Тетяна Огаркова та Оксана Луцишина.
До кінця 2022 року в рамках програми буде надано 100 стипендій. Розмір стипендії – 30 000 грн.
Як повідомляв Укрінформ, у межах проєкту «Книжки без кордонів» для українських дітей, які через війну проживають за кордоном, надруковано 100 тис. книжок.