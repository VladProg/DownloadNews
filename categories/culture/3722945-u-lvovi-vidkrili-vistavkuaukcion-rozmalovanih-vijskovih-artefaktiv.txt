У Львові в Центрі Довженка відкрили виставку-аукціон розмальованих військових артефактів «Наш дім – Україна». На ній представлені гільзи, тубуси й снаряди, прикрашені малюнками Ірини Липень.

Про це повідомляє пресслужба Львівської міської ради, передає Укрінформ.
Зазначається, що виставка «Наш дім – Україна» – ініціатива волонтерів з міста Кривий Ріг. Використані військові артефакти отримали нове мирне життя завдяки мистецтву. Більшість робіт виставки – авторства художниці Ірині Липень, однак тут представлені роботи інших митців та дітей.
«Мій чоловік займається волонтерством і допомагає 17-тій окремій танковій Криворізькій бригаді. Коли він привіз перший тубус, він був весь в сажі. Спочатку ми його відчистили і потім виникла ідея його розмалювати. Згодом, я почала розфарбовувати все більше гільз, тубусів, снарядів. Це мене захопило. Вже назбиралося 44 роботи, тому ми вирішили зробити виставку для людей, щоб вони бачили, що те, що нам несе горе і смерть, можна перетворити в мистецтво», – розповіла Ірина Липень.






У Львові відкрили виставку-аукціон розмальованих військових артефактів / Фото: Роман Балук

















































Виставка триватиме до 26 червня, всі охочі можуть прийти, подивитись, почитати історії створення кожного мистецького твору та придбати ту річ, яка найбільше сподобається. Також аукціон військових артефактів буде проводить онлайн на сторінці Центру Довженка у Facebook.
Як повідомляв Укрінформ, Львівський оборонний кластер замінює відпрацьовані бронежилети, на яких митці створюватимуть картини. Нещодавно Президент Володимир Зеленський подарував Папі Римському ікону, створену на бронеплиті. Ця бронеплита свого часу врятувала життя військовому і надалі завдяки мистецькому проєкту ArtArmor на ній була написана картина, яку й подарували Папі. Її творець – Юрій Вакуленко.