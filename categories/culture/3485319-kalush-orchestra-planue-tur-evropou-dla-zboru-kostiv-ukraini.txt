Український гурт Kalush Orchestra, який здобув перемогу на Євробаченні-2022, вирішив здійснити тур Європою з метою збору коштів на потреби армії і благодійних фондів України.

Про це фронтмен Kalush Orchestra Олег Псюк повідомив під час пресконференції у львівському медіацентрі Україна, передає Укрінформ
«Ми збираємося гастролювати Європою, щоб зібрати кошти для України і ЗСУ. Скоро оголосимо на своїй сторінці в Інстаграмі міста, де ми виступатимемо. На кожному заході ми збиратимемо кошти на потреби армії і офіційні фонди», - сказав він.
За словами Псюка, учасники гурту планують поширювати українську мову в музиці і хочуть популяризувати культуру й мову за кордоном.
Окрім того, нагадав він, гурт збирається виставити на аукціон отриману статуетку переможця Євробачення, а виручені кошти пожертвувати на підтримку армії. Деталі аукціону вони оголосять на своїх сторінках у соцмережах.
Як повідомляв Укрінформ, представник України на Євробаченні гурт Kalush Orchestra виграв найбільший пісенний конкурс Європи з показником у 631 бал. Для України ця перемога стала третьою за всю історію виступів на Євробаченні.