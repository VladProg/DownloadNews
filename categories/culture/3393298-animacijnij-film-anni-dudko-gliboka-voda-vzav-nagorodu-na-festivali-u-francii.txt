Стрічка української режисерки Анни Дудко "Глибока вода” отримала нагороду на Паризькому міжнародному анімаційному фестивалі, що проходить у Франції.

Як передає Укрінформ, про це Державне агентство з питань кіно повідомляє у Фейсбуці.
“Стрічка української режисерки Анни Дудко "Глибока вода", що створена за підтримки Держкіно, отримала приз журі конкурсу Horizon 14-го Паризького міжнародного анімаційного фестивалю”, - йдеться у повідомленні.

Члени журі фестивалю PIAFF заявило, що були “одностайні”. Їм сподобалося, як цей фільм розповідає про жіночі бажання та задоволення: з чуттєвістю, поезією, а також легкістю.

У короткометражній авторській казці "Глибока вода" ідеться про гладку та самотню Русалку середніх літ, яка живе на дні озера та має магічну здібність дивитися крізь воду хоч за тисячі миль. Її улюблена розвага – підглядати за людьми через труби водогонів. Одного разу під час такого підглядання русалка закохується в чоловіка і, засліплена пристрастю, приходить до нього у квартиру.

Режисер та автор сценарію – Анна Дудко, продюсери – Олена Голубєва та Ксенія Єфанова.
Paris International Animation Film Festival започаткований у 2008 році. Він представляє короткометражні фільми, що створені студентами, професіоналами та аматорами, які прагнуть заявити про себе та отримати думку громадськості. PIAFF нагороджує найкращі сучасні анімаційні твори.
Як повідомляв Укрінформ, фільм-володар "Кришталевого ведмедя" 71-го Берлінського міжнародного кінофестивалю українського режисера Катерини Горностай "Стоп-Земля" 20 січня вийшов у всеукраїнський прокат.
Фото: ДержКіно України, Facebook