Містичний трилер "Егрегор" режисера Станіслава Капралова вийде на великі екрани 10 березня 2022 року. Автори фільму представили перший офіційний трейлер картини.

Як передає Укрінформ, про це повідомляє пресслужба Держкіно.
“Нью-йоркський детектив отримує зашифроване послання та авіаквиток до Києва від професора, з яким довгий час не спілкувався. Згодом з’ясовується, що професор нібито вчинив самогубство, а на його доньку полюють невідомі… Чи зможе детектив розплутати цей клубок суцільних таємниць і зустрітися віч-на-віч із найбільшим секретом свого власного життя”, - ідеться в пресрелізі.

Як зазначається, фільм має інтернаціональний акторський склад. Головні ролі виконали американський актор Омрі Роуз, відомий своєю участю у картинах "Непокора" (2018) і "Ліга справедливості" (2017), та українська актриса театру і кіно Олена Лавренюк – виконавиця головних ролей у фільмах "Dzidzio контрабас" і "Кава з кардамоном". У стрічці знялися також Валерія Караман – партнерка Віллема Дефо і Роберта Паттінсона у фільмі "Маяк" (2019) та Анджей Зелінський, відомий своїми ролями в серіалі "Ватага" виробництва HBO і фільмі "Піаніст" (2002) Романа Поланскі.

Окрім того, глядачі побачать зірку польського кінематографа – Данієля Ольбрихського, улюбленого актора всесвітньо відомих режисерів Анджея Вайди, Кшиштофа Зануссі та Єжи Гоффмана.
Зйомки стрічки відбувалися в кілька етапів у різних куточках світу: в Україні (Київ та Львів), Польщі (Варшава) та США (Нью-Йорк).

“Ще на етапі ідеї ми знали, що будемо знімати фільм у Львові. Історія цього міста, його дух – все відповідає містичній складовій, яка є головною в стрічці. Окрім цього, це моє рідне місто, яке криє багато нерозвіданих таємниць”, - коментує генеральний продюсер фільму Сергій Лавренюк.
Повідомляється, що у фільмі багато екшн сцен. Підготовка до них вимагала постійних репетицій акторів, зйомки окремих сцен готувалися близько місяця. Також одним із викликів для команди стали нічні зйомки: більшість подій фільму відбувається саме вночі.
“Я сподіваюся, глядачам сподобається розплутувати цю загадку, а їхні серця битимуться в унісон з подіями фільму. Героям доведеться зіштовхнутися з чималими труднощами, тож маю надію, що аудиторія відчує та перейметься їхніми емоціями”, - зазначає актор Омрі Роуз.
Фільм створено у копродукції компаніями Solar Media Entertainment (Україна), Bow And Axe (Польща), FishCorb Films (США) за підтримки Державного агентства України з питань кіно та Польського інституту кіно. У 2021 році "Егрегор" став фільмом-закриттям Київського міжнародного кінофестивалю "Молодість".