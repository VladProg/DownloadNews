Українські депутати в ПАРЄ та постійний представник України при Раді Європи Борис Тарасюк урочисто вручили картину Hope for Ukraine (“Надія для України”) генеральній секретарці Ради Європи Марії Пейчович - Бурич.

Саме це полотно відтепер прикрашатиме палац Ради Європи, замінивши російське, передає власний кореспондент Укрінформу.






Україна подарувала Раді Європи картину Hope for Ukraine / Фото: Лідія Таран, Укрінформ

























«Створення цього шедевру португальським художником Педро Нуньєсом є свідченням сили мистецтва як дипломатії. Це нагадування про принесені жертви, вистраждану боротьбу та непохитну надію, яка продовжує горіти в серці кожного українця», - зазначив Тарасюк.
«Ця картина замінила російську, але ми ніколи не дозволимо Росії замінити й знищити українську культуру, традиції, мову та ідентичність», - додала голова української делегації в ПАРЄ Марія Мезенцева.
Картина «Надія для України» була написана португальським митцем безпосередньо в Палаці Європи у Страсбурзі під звуки живого оркестру з Харкова. На ній зображено збірний образ української жінки: захисниці, медикині, волонтерки, бізнесвумен, дипломатки, політикині, матері чи дружини. Вона має замінити картину «Пушкінська площа» у холі Ради Європи.
Як повідомлялось, 9 жовтня у Страсбурзі розпочалась осіння сесія ПАРЄ.