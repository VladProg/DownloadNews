У Києві на Михайлівській площі зі святкового концерту розпочалося проведення культурно-мистецької кампанії "Щедрик: магія Різдва".

Про це повідомляє кореспондент Укрінформу.
"Сьогодні ви дійсно побачите магію Різдва. Оркестри, хори, відомі виконавці зачарують вас музикою, але в центрі буде "Щедрик". Микола Леонтович прославив Україну відомою колядкою, відомий диригент, вчитель музикант. У всьому світі цю пісню знають не як "Щедрик", а як "Carol of the Bells”. Саме тому ми можемо говорити, що це вже всесвітня колядка. Сьогодні ми лише розпочинаємо свята. Наступними днями, 25-26 грудня ви зможете побачити магію Різдва на Довженко центрі. Я дуже радію, бо сьогодні ми можемо говорити, що вагу культури будемо піднімати і просувати вперед. Хай Миколай святий вам всій допомагає! Веселих свят!» , - сказав під час відкриття концерту міністр культури та інформаційної політики Олександр Ткаченко.
Голова Державного агентства України з питань мистецтв та мистецької освіти Галина Григоренко зазначила, що на концерті можна буде почути "Щедрика" в різних варіантах: академічному, симфонічному, естрадному, джазовому, а також побачити, як з "Щедриком" працюють медіартисти.
"Тому я запрошує вас усіх єднатися, підспівувати, навчати дітей цієї чудової колядки, бо ж мистецтво говорить без слів. А музичне мистецтво говорить ще й емоцією, це те, що об’єднує українців, і говорить про нас усьому світу", - сказала вона.
Заплановано, що концерт триватиме з 18.00 до 23.00. Так, прозвучить відома мелодія "Щедрик" та інші українські різдвяні колядки та пісні у виконанні Злати Огнєвіч, KRUTЬ, Національного заслуженого академічного симфонічного оркестру України, Національної заслуженої академічної капели України "ДУМКА", джазового вокального чоловічого секстету "MANSOUND" та інших виконавців.
Концерт супроводжуватиметься 2D і 3D анімацією.
На будівлі Дипломатичної академії України на Михайлівській площі представлять чотири історичні етапи Щедрика: язичницький період й український контекст пісні, європейський, американський період та сучасність. Відеомапінг транслюватиметься у вечірні години 18, 19, 25 та 26 грудня.
Концерт та анімація - перші заходи різдвяної кампанії, що триватиме до 16 січня 2022.
Захід організовують Міністерство культури та інформаційної політики України разом з Державним агентством України з питань мистецтв та мистецької освіти та Міністерством закордонних справ України.
Кампанія продовжиться у новому році. 12 січня МЗС разом з партнерами представить мультимедійну інсталяцію в Довженко-Центрі. Виставка, що триватиме до 16 січня, мовою сучасного мистецтва, через використання звуку, проєкцій, анімацій, кінетичних об'єктів, розкаже історію Щедрика, точки перетину музичної композиції з історією України та світовою культурою.
“Щедрик” — всесвітньо відомий твір для хору українського композитора Миколи Леонтовича, який був створений на початку ХХ століття. 5 жовтня 1922 року український хор Олександра Кошиця дав прем’єрний концерт у найпрестижнішому концертному залі Нью-Йорка Carnegie Hall. Саме в цей день відбулась американська прем’єра “Щедрика”. Після того, як у 1936 році популярний американський композитор українського походження Петро Вільговський написав низку англійських текстів до композиції “Щедрик”, його англомовна версія, відома як “Дзвінка колядка, Колядка дзвонів” (Carol of the Bells), стала однією з найпопулярніших різдвяних пісень у світі.