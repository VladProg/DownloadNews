Для вирішення негайних проблем сфери культури та медіа Україна потребує €250 мільйонів.

Про це заявив міністр культури та інформаційної політики Олександр Ткаченко на брифінгу в Медіацентрі Україна - Укрінформ.
"Загальна сума термінових потреб, яку ми склали на сьогоднішній день, становить 250 мільйонів євро. Йдеться не про завтрашній день. Ситуація з кожним днем набуває все більш критичного значення", - сказав Ткаченко.

Він зазначив, що нещодавно провів зустрічі з колегами з Німеччини та Франції, під час яких обговорювали підтримку української культури. За його словами, обговорювалися питання нагальної допомоги в трьох секторах: підтримка української культурної спадщини; підтримка артистів та митців, які перебувають в Україні; підтримка медіа.
Міністр наголосив, що раніше допомога від країн надавалася лише конкретним інституціям, а зараз розмова йшла вже про необхідність як прямої допомоги інституціям, так і безпосередньо використання платформи United24 для фінансової допомоги.
Також Ткаченко зауважив, що наступного тижня відбудеться онлайн-зустріч зі Секретаріатом фонду ЮНЕСКО щодо негайних потреб для культурної спадщини на зиму.
Як повідомлялося, Німеччина виділила на збереження культурної спадщини та підтримку українських митців і медійників 20 млн євро. Франція незабаром оголосить про свій пакет допомоги.