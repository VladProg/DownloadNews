Кабінет Міністрів схвалив постанову "Про внесення змін до умов, тривалості, порядку надання та оплати творчих відпусток".

Відповідне рішення було прийнято на черговому засіданні уряду 23 лютого, повідомляє кореспондент Укрінформу.
"Метою прийняття акта є створення додаткових передумов для професійного розвитку художнього та артистичного персоналу закладів культури шляхом надання можливості скористатися творчою відпусткою для провадження творчої діяльності поза основним місцем роботи", - йдеться у пояснювальній записці до документа.
Так, творча відпустка надаватиметься й для творчої діяльності, підготовки та участі в мистецьких конкурсах, гастролях й інших культурно-мистецьких проєктах.
Тривалість такої відпустки протягом одного календарного року не може перевищувати 90 календарних днів. Вона надається без збереження заробітної плати.
Як повідомляв Укрінформ, 8 вересня 2021 року Верховна Рада ухвалила закон "Про внесення змін до Закону України "Про театри і театральну справу" щодо створення додаткових умов для забезпечення професійного розвитку творчих працівників театрів" (№5205).