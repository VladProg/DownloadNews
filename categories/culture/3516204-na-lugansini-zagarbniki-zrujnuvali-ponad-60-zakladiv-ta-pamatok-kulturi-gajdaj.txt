У Луганській області російські війська знищили 14 та пошкодили 47 закладів культури та пам’яток архітектури.

Про це в телеграм-каналі повідомив начальник Луганської ОВА Сергій Гайдай, передає Укрінформ.
«До початку російського вторгнення ми мали 643 заклади культури. Близько 600 із них зараз перебувають під окупацією. Про поточний стан багатьох достеменно невідомо. Втім, офіційно зафіксовано повне руйнування 14 об’єктів. Ще 47 мають серйозні пошкодження. Більшість із них зруйновані на 70-90 відсотків», - ідеться в повідомленні.

За словами Гайдая, вщент вигоріли будинки в «старому центрі» Сєвєродонецька.
«Важко без болю дивитися на вщент вигорілі будинки на вулиці Дружби народів в Сєвєродонецьку із мальовничою ліпниною, яка запам’яталася кожному з нас із дитинства. Скільки таких місць в інших населених пунктах – важко порахувати. Як можна уявити Сєвєродонецьк без будівлі драматичного театру чи музичного коледжу? Або Лисичанськ – без бельгійської спадщини? Хоча росіяни, напевно, уявляють, якщо цілеспрямовано все це руйнують», - зазначив він.
Як повідомлялося, 24 лютого росія розпочала повномасштабне вторгнення в Україну. Війська рф обстрілюють і знищують ключові об’єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, авіабомб і балістичних ракет.
Фото: Телеграм Сергія Гайдая