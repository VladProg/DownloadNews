Олена Зеленська разом із королем Великої Британії Чарльзом ІІІ та королевою-консортом Камілою взяла участь у церемонії проголошення побратимства між Центральною бібліотекою Ліверпуля та Одеською науковою бібліотекою імені Михайла Грушевського.

Про це дружина Президента повідомила в Телеграмі, передає Укрінформ.
"Цей вияв солідарності – значущий для України. Від початку війни ми втратили понад 300 бібліотек. Бібліотеки, як і люди, ризикують через російські атаки щодня", - написала вона.
Водночас перша леді висловила вдячність Великій Британії за підтримку на культурному фронті. На її переконання, у тяжкі дні книги та культура надають не тільки моральну, а й дієву підтримку.

"Колись Одеську бібліотеку вже довелося відбудовувати після руйнування – у Другу світову її розбомбили нацисти. Тепер вона допомагає нам вистояти вже у боротьбі з іншим нападником. Бо Україна нині бореться саме за те, щоб ніде у світі бібліотеки не руйнувалися, книжки не горіли, люди не гинули. Щоб війни залишилися тільки в історичних працях. А кожна людина у світі могла спокійно читати і розвиватися, без загрози нападу і боротьби за виживання", - зазначила дружина Президента.

Також перша леді наголосила на виключній ролі бібліотек під час зимових обстрілів.
"Коли не було світла і тепла, бібліотеки ставали справжніми гуманітарними і волонтерськими хабами, місцем, де можна було бути разом і відчувати тепло в широкому сенсі цього слова", - написала Зеленська.
Як повідомлялося, внаслідок повномасштабного вторгнення росії в Україні постраждали або повністю зруйновані 528 бібліотек, знищені понад 300 бібліотек в навчальних закладах, постраждали як мінімум 20 університетських бібліотек, повністю знищені книжкові фонди 42 бібліотек.