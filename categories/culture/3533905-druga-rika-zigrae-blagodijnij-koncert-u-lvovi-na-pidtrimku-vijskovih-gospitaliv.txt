Відомий український гурт «Друга Ріка» 6 серпня у львівському клубі «Малевич» зіграє благодійний концерт і направить зібрані кошти на закупівлю медичного обладнання для військових госпіталів.

Про це повідомляє Львівська міська рада, передає Укрінформ.
«Можливість давати концерти в містах, де не йдуть активні бойові дії, дається нашій країні непомірно високою ціною. Це життя і здоров’я наших солдатів ЗСУ. І якщо перше ми не можемо їм повернути, то за здоров’я мусимо боротися і максимально докладати зусиль на відновлення поранених. Завдяки цьому концерту у військових госпіталях може з’явитися необхідне медичне обладнання, якого вкрай не вистачає нашим лікарям. Для нас за честь допомогти зібрати кошти на таку важливу справу», – наголосив фронтмен гурту Валерій Харчишин.

Фото: Львівська міська рада
6 серпня о 18:00 у львівському клубі «Малевич» музиканти зіграють найулюбленіші хіти та нову пісню «Чи ти почув», присвячену Маріуполю і всім містам, що зазнали руйнувань та скалічених доль людей від рук загарбників.
Як повідомляв Укрінформ, наприкінці квітня «Друга ріка» виступила в європейських містах на підтримку України та для збору коштів для ЗСУ. Благодійний тур «Хто, якщо не ми?» пройшов містами Балтії та Чехії. В рамках турне колективу вдалося зібрати понад 3 млн грн.