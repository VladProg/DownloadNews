У закладах мистецької освіти, що належать до сфери управління Міністерства культури та інформаційної політики, розпочали навчання на першому курсі понад 2200 осіб.

Як передає Укрінформ, про це МКІП повідомило у Фейсбуці.
“Саме освіта, навчання, культура та мистецтво допомагають суспільству розвиватись, триматись, діяти й рухатись вперед. Цьогоріч освітній процес був перерваний звуками сирен, вибухами та вимушеною евакуацією для українських учнів й студентів. Попри це він знову розпочався цієї осені, — з першим дзвоником, 1 вересня”, - ідеться в повідомленні.
У МКІП привітали учнів, студентів та викладачів усіх закладів мистецької освіти зі святом. “Пам'ятайте, що знання – це ваша зброя, вірте в перемогу!”, - зауважили у міністерстві.
Як повідомлялося, 1 вересня розпочався освітній процес у школах. У прямому ефірі інформаційного телемарафону проходить Всеукраїнський урок “Повертаюся до навчання”.