Національна премія кінокритиків «Кіноколо» оголосила цьогорічних номінантів.

Як передає Укрінформ, про це повідомляється на сайті компанії “Артхаус Трафік”.
“Лідерами за кількістю номінацій стали coming-of-age стрічка «Стоп-Земля» Катерини Горностай (5 номінацій), кримінальна драма «Носоріг» Олега Сенцова (4 номінації), музична драма «Королі репу» (3 номінації) та фантастичний детектив «Сторонній» (3 номінації). Переможці будуть традиційно оголошені на церемонії нагородження у день відкриття фестивалю «Київський тиждень критики» – 21 жовтня 2021 року”, - ідеться в повідомленні.
Як зазначається, премія присуджується у номінаціях за найкращі повнометражний ігровий фільм, короткометражний ігровий фільм, документальний фільм, анімаційний фільм, відкриття року, режисера, акторку та актора. Цього року також запроваджено дві нові номінації – за найкращий сценарій та «За досягнення».

У категорії "Найкращий повнометражний ігровий фільм" змагатимуться «Королі репу» режисера Мирослава Латика, «Носоріг» режисера Олега Сенцова, «Стоп-Земля» режисера Катерини Горностай, «Сторонній» режисера Дмитра Томашпольського.
У номінації "Найкращий короткометражний ігровий фільм" представлені «Біжи, Таню, біжи» режисера та продюсера Софії Поліщук, «Папині кросівки» режисера Ольги Журби, Leopolis Night режисера Нікона Романченка, «20-11-7.mp4» режисера Аліни Панасенко.
Найкращим документальним фільмом можуть визнати: «Земля Івана» Андрія Лисецького, «Національний музей» Андрія Загданського, «Рози. Фільм-кабаре» Ірени Стеценко, «Цей дощ ніколи не скінчиться» Аліни Горлової.
У номінацію "Найкращий анімаційний фільм" включили стрічки «Глибока вода» Анни Дудко, «Непотрібні речі» Дмитра Лісенбарта, «Тигр блукає поруч» Анастасії Фалілеєвої та її ж фільм Papier-mâché.
Відкриттям року можуть стати «Із зав’язаними очима» режисера Тараса Дроня, «Рози. Фільм-кабаре», «Стоп-Земля», «Я працюю на цвинтарі» режисера Олексія Тараненка.
Найкращим режисером можуть визнати Аліну Горлову («Цей дощ ніколи не скінчиться»), Катерину Горностай («Стоп-Земля»), Олега Сенцова («Носоріг»), Дмитро Томашпольського («Сторонній»).
За нагороду найкращому акторові змагатимуться Михайло Дзюба («Королі репу»), Роман Луцький («Безславні кріпаки»), Віталій Салій («Я працюю на цвинтарі»), Сергій Філімонов («Носоріг»).
В аналогічній "жіночій номінації" - Ірма Вітовська («Між нами»), Марина Кошкіна(«Із зав'язаними очима»), Наталія Половинка («Мати Апостолів»), Марія Федорченко («Стоп-Земля»).
У категорії "Найкращий сценарій фільму (ігрові повнометражні та ігрові короткометражні фільми)" на нагороду претендують Катерина Горностай («Стоп-Земля»), Мирослав Латик, Олексій Комаровський, Роман Магрук («Королі репу») Олег Сенцов («Носоріг»), Дмитро Томашпольський («Сторонній»).
Нагороду "За досягнення", яка вручається українським авторам робіт про українське чи зарубіжне кіно, а також зарубіжним авторам робіт про українське кіно (кінокритикам, кінознавцям, журналістам, кураторам, блогерам тощо), можуть отримати Наріман Алієв – серія подкастів «Мінкультпривіт», другий сезон; Андрій Алферов – «Польоти уві сні та наяву. Виставка»; Станіслав Битюцький, Арсеній Князьков, Станіслав Мензелевський, Анна Онуфрієнко, Олександр Телюк (Довженко-Центр) – «Рейтинг 100 кращих українських фільмів в історії»; Денис Буданов - за цифрову архівацію національного кінопроцессу: представлення вітчизняних стрічок, кінофестивалів, кінокритичних публікацій у головних кінобазах мережі.

До комітету «Кінокола» входять кінокритики та кінознавці, які є членами ФІПРЕССІ; українські кінокритики, чиї рецензії та критичні матеріали виходять в друкованій пресі, онлайн-медіа, на радіо або телебаченні; журналісти, які видають аналітичні матеріали про українське кіно в ЗМІ = загалом 45 осіб.
Організатори премії «Кіноколо» - Спілка кінокритиків України, Асоціація «Сприяння розвитку кінематографа в Україні – дивись українське!» та компанія «Артхаус Трафік» за підтримки Державного агентства з питань кіно.
Національна премія кінокритиків «Кіноколо» заснована у 2018 році і визначає досягнення українського кінематографу та діячів кіноіндустрії за останній рік від імені спільноти кінокритиків України.