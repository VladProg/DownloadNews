У білорусі заборонили продавати книгу Джорджа Орвелла «1984».

Про це повідомило білоруське видання «Наша нiва», оприлюднивши копію розпорядження, передає Укрінформ.
«Зняти з продажу всі версії книги Орвелла Д. «1984». Про виконання доповісти не пізніше 19 травня», – йдеться у документі.
Повідомляється, що в державній мережі «Белкнига» роман Орвела був на 4-му місці у списку бестселерів. «Рідкісний випадок для книги, яка вперше вийшла багато десятиліть тому. І відображення того, як люди сприймають процеси, що відбуваються в країні», - зауважує видання.
Один з найвідоміших романів-антиутопій «1984» побачив світ у 1948 році. Книга англійського письменника Джорджа Орвелла змальовує, як може нищити людину тоталітарна суперкраїна Океанія. Її жителі не мають прав і свобод, вони позбавлені індивідуальності. У суспільстві панує жорстка ієрархія, все підпорядковується владі, люди не мають права любити, а шлюби укладаються виключно з репродуктивною метою.
Твір був заборонений у низці тоталітарних країн, зокрема у СРСР.