Гурт «Друга Ріка» виступить в європейських містах на підтримку України та для збору коштів для ЗСУ.

Про це Укрінформу повідомили у пресслужбі гурту.
«За ініціативи європейських промоутерів український рок-гурт «Друга Ріка» вирушає в благодійний тур «Хто, якщо не ми?». Мета виступів — зібрати кошти для постраждалих під час бойових дій в Україні внаслідок військової агресії рф, а також на закупівлю тактичної амуніції для військових», - ідеться у повідомленні.
Зазначається, що після широкомасштабного вторгнення рф в Україну музиканти присвятили увесь час волонтерству. Розмістивши фото свого зруйнованого російськими загарбниками будинку, лідер гурту Валерій Харчишин почав збирати кошти на амуніцію для військового підрозділу, до якого вступив його брат. За лічені дні музикант зібрав мільйон гривень. Пізніше ця ініціатива переросла в онлайн-концерт гурту під назвою «Маріуполь». На ньому вдалося зібрати понад 600 тисяч гривень на тактичну амуніцію вже іншого військового підрозділу.
Благодійний тур розпочнеться вже наприкінці квітня концертами в країнах Балтії та Чехії.
«Друзі, ми не покидаємо країну, а лише використовуємо можливість провести виступи там, де це можливо. Для цього матимемо дозвіл на одноразовий виїзд та зобов’язання на наше гарантоване повернення після закінчення туру. Наша мета — не обтяжувати й так виснажений український народ, а зібрати якомога більше допомоги, аби прискорити перемогу України над російськими окупантами», - зазначив Харчишин.
Як повідомляється, європейський тур стартує 29 квітня з Вільнюса. Концерт пройде в залі Vakaris Vilnius.
Наступні виступи відбудуться: 30 квітня — Рига (FIRST MIR); 1 травня — Таллінн (CATHOUSE); 4 травня — Прага (Retro Music Hall, Praha 2); 5 травня — Брно (Zoner BOBYHALL).
Перемовини з промоутерами тривають, тож список міст туру може збільшуватися.
Для тимчасово переміщених громадян України вхід на концерти безплатний. У паспорті має бути штамп про перетин кордону після 24 лютого. Попередньо необхідно заповнити форму за посиланням та надіслати будь-який посильний внесок на закупівлю амуніції для ЗСУ на благодійний рахунок гурту.
Фото: drugarika.com