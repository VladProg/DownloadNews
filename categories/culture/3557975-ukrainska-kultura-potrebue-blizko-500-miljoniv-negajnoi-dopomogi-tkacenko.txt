Міністерство культури та інформаційної політики порушує питання перед західними партнерами про грошову допомогу у сумі близько 500 млн євро для підтримки української культури.

Про це повідомив міністр культури та інформаційної політики Олександр Ткаченко в ефірі телеканалу FREEДОМ, передає кореспондент Укрінформу.

"Уже понад 460 культурних об’єктів пошкоджено або повністю зруйновано. Питання, яке ми порушуємо перед нашими партнерами, стосується негайної допомоги у великому обсязі – близько 500 млн євро, аби підтримати не лише культурне надбання, а й відновити діяльність Українського культурного фонду й Українського інституту книги", - сказав міністр.
Він також зазначив, що наразі фінансова допомога від партнерів, зокрема фонду ЮНЕСКО, здійснюється адресно - для конкретних культурних об’єктів, музеїв, театрів. Однак підтримки потребують також представники українських медіа та діячі культури.
У цьому зв'язку Ткаченко зазначив, що Україна може розраховувати на фінансову підтримку, яка "надійде у більшому обсязі, аніж вона зараз є".
Як повідомлялося, МКІП разом із рекламним холдингом WPP запустили проєкт “Advantage Ukraine” щодо залучення інвестицій в українську економіку. Перші результати очікуються вже у вересні.