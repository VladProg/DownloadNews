Національне агентство з питань запобігання корупції підготувало новий санкційний список із 800 кандидатів, які підтримують війну проти України. У список потрапили представників російських партій та компаній, композитор Ігорь Крутой та співачка Лоліта Мілявська.

Як передає Укрінформ, про це НАЗК повідомляє у Телеграмі.
Зазначається, що це вже 17-й перелік кандидатів на міжнародні санкції, який НАЗК надіслало до Міністерства закордонних справ України та Офісу Генерального прокурора.
«Всього до списків внесено вже 17,2 тис. фізичних та 3,8 тис. юридичних осіб. Це частина від 100 тис. осіб, на яких доцільно накласти санкції, відповідно до Дорожньої карти індивідуальних санкцій, розробленої Міжнародною робочою групою з питання санкцій проти росії, до складу якої входять і працівники НАЗК», - ідеться у повідомленні.
У поточний перелік потрапили керівники центральних та регіональних відділень партій КПРФ та «Справедлива росія – патріоти – за правду», які активно підтримують режим президента росії володимира путіна. Серед іншого, голова «Справедливої росії» Сергій Миронов відкрито закликав бомбити українські міста. Також у перелік внесли Ліберально-демократичну партію росії (ЛДПР), у тому числі 85 її регіональних відділень та їх керівництво.


«Відомий своїми скандальними заявами засновник та екс-лідер ЛДПР, Володимир Жириновський, схвалював майбутнє збройне вторгнення росії в Україну, а також заявляв, що України як держави «бути не повинно». Новий голова партії Леонід Слуцький наразі ж заявляє, що сподівається на входження так званих «днр» та «лнр», а також Херсонської області до складу росії», - пояснили в НАЗК.
Крім того, агенство ініціювало включення до санкційних списків засновника та голову ради директорів «Об’єднаної металургійної компанії» (ОМК) Анатолія Сєдих. Компанія є найбільшим виробником залізничних коліс та другим за величиною виробником труб у росії. Більше 1 млн труб компанії використав «Газпром» для будівництва «Південного потоку», «Північного потоку-1» та «Північного потоку-2».
Серед представників шоу-бізнесу у список потрапив композитор та продюсер, довірена особа путіна – Ігорь Крутой. Після анексії Криму він продовжує проводити на території півострова музичний конкурс «Дитяча нова хвиля» та через афілійованих осіб володіє підприємствами, які у Севастополі займаються перевалкою вантажів та ремонтом суден. У список внесли і співачку Лоліту Милявську, яка продовжує замовчувати розв’язану росією війну. Вона визнає Крим частиною росії, неодноразово виступала з концертами у тимчасово окупованих Криму, Донецьку та Луганську.
Повні списки та профайли осіб, на яких пропонується накласти санкції, можна переглянути на порталі «Війна&санкції». База порталу наразі налічує також понад 7,3 тис. профайлів осіб та компаній, які вже потрапили під міжнародні санкції.
Як повідомляв Укрінформ, НАЗК виключило із списку кандидатів на санкції члена правління однієї з найбільших державних компаній рф, що звільнився з посади та публічно засудив путінський режим.