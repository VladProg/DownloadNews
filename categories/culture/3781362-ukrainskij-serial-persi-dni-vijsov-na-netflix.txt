Серіал «Перші дні» виробництва Film.ua Group у середу, 1 листопада, вийшов на Netflix в Україні та низці європейських держав.

Як передає Укрінформ, про це повідомляє Forbes.
«Навесні 2022-го шоуранерка Film.ua Group Анастасія Лодкіна зібрала шістьох режисерів, аби кожен обрав чи вигадав історію для епізоду в новому серіалі. Умова одна: їх мала обʼєднувати тема перших місяців вторгнення Росії в Україну. На зустріч прийшли режисери: Олексій Єсаков і Тала Пристаєцька, Артем Литвиненко, Валентин Шпаков, Павло Остріков і Катя Царик. Результат їхньої роботи - серіал «Перші дні» ще під час знімального процесу придбав Netflix», - йдеться у повідомленні.
Співзасновник Film.ua Group Сергій Созановський зазначив, що Netflix уже купував у Film.ua Group контент на етапі виробництва, наприклад, повнометражний фільм «Велика прогулянка». «Велику прогулянку» продали разом із великим пакетом фільмів, про що стало відомо на початку осені 2022-го.
Однак серіал «Перші дні» стане першим проєктом, прем’єра якого відбудеться на Netflix. Він доповнить добірку українських фільмів і серіалів, яких на Netflix уже близько 50.

«Крім України, Netflix покаже «Перші дні» у Польщі, Чехії, Словаччині, Румунії, Угорщині, Молдові, балтійських і балканських країнах. Трохи пізніше серіал вийде на національних каналах понад 12 країн, серед яких Ісландія, Австралія та Франція. На українському телебаченні «Перші дні» можна буде переглянути 2024 року на каналі «1+1», - сказано в повідомленні.
Як повідомляв Укрінформ, касові збори стрічки «Довбуш» за десять прокатних вікендів склали 65 220 222 грн.