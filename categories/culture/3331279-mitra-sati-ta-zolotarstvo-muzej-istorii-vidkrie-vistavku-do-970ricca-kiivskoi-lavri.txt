Золота митра, коштовні шати, вишукані пам’ятки золотарства - до 970-річчя заснування Києво-Печерського монастиря Скарбниця Національного музею історії України представить виставку про меценатство і благодійність у Гетьманщині.

Як передає Укрінформ, про це повідомляє пресслужба музею.
«Виставка «Дорогоцінні вклади XVIІ–XIX ст.ст. із зібрання Національного музею історії України» відкриється для загального огляду з 14 жовтня на першому поверсі Скарбниці Національного музею історії України у дев’ятій залі. На ній представлять близько 30 пам’яток – церковних і світських старожитностей із дорогоцінних металів та тканини роботи українських та західноєвропейських майстрів-золотарів XVII–XIX cт.ст. За умови відсутності карантинних обмежень вона триватиме до 31 грудня 2021 року», - йдеться у повідомленні.
Як зазначається, відвідувачі виставки побачать дорогоцінні вклади від гетьмана Івана Самойловича, київського полковника й родича гетьмана Івана Мазепи Костянтина Мокієвського, вклади архімандритів Києво-Печерської лаври – Іоникія Сенютовича, Зосими Валкевича, очільника лаврської іконописної майстерні Алімпія Галика. Також будуть представлені золота митра кінця ХVIII ст. роботи майстра Григорія Чижевського, яка походить із ризниці Успенської церкви, та риза до ікони Успіння Богородиці роботи відомого українського майстра Івана Ярославського (1876).
Також зауважується, що ризниці українських церков мали величезну кількість дорогоцінних вкладів – подарунків від князів, гетьманів, старшини, впливових вельмож-іноземців із супровідними документами. Дарчі (вкладні) написи на експонатах містять інформацію про соціальний склад їхніх власників або донаторів. Також вони свідчать про масштаби меценатства та благодійності в часи існування козацької держави – Гетьманщини.
Фото: nmiu.org