Канада запроваджує санкції проти ряду осіб і компаній, причетних до руйнування українських культурних пам’яток, установ та ідентичності у контексті російської агресії.

Про це повідомили в офісі прем’єр-міністра Канади, передає кореспондент Укрінформу.
“У відповідь на намагання Росії зруйнувати українські культурні пам’ятки, установи й ідентичність Канада запроваджує нові санкції проти 24 фізичних та 17 юридичних осіб”, - йдеться у пресрелізі.
Загалом від часу окупації Росією Криму Канада запровадила санкції проти понад 2400 фізичних та юридичних осіб з Росії, Білорусі та України.
Як повідомляв Укрінформ, прем’єр-міністр Канади Джастін Трюдо та міністр фінансів Христя Фріландприбули в Україну з другим від початку повномасштабного вторгнення неанонсованим візитом.