Сьогодні останній день благодійного розіграшу рожевої панами лідера Kalush Orchestra Олега Псюка та головного призу Євробачення.

Про це в Телеграмі нагадав міністр культури та інформаційної політики Олександр Ткаченко, передає Укрінформ.
«Нагадую, що сьогодні останній день благодійного розіграшу рожевої панами лідера Kalush Orchestra Олега Псюка та головного призу Євробачення. Вперше в історії приз Євробачення був виставлений на аукціон. Хлопці таким чином збирають гроші для ЗСУ», - зазначив Ткаченко.
Він нагадав: щоб узяти участь у розіграші, достатньо зробити внесок від 200 грн (або від 5 євро).
Також на базі NFT-музею MetaHistory відбудеться розіграш 100% унікального цифрового файлу NFT із зображенням мікрофона і Kalush Orchestra. Переможець отримає ексклюзивну зустріч-вечерю з учасниками гурту Kalush Orchestra та можливість узяти участь в аукціоні кришталевого кубка.
«Маємо також і інші проєкти з NFT-музеєм MetaHistory з Міністерством культури та інформаційної політики України задля відновлення та збереження культурних пам'яток України», - зазначив Ткаченко.
Як повідомляв Укрінформ, український музичний гурт Kalush Orchestra виставив на продаж рожеву панаму лідера гурту Олега Псюка та головний приз Євробачення.
У МКІП поінформували, що аукціон та розіграш стартували 25 травня об 11:00 і триватимуть до 19:00 28 травня.
Керівник Благодійного фонду Сергія Притули сказав, що якщо сума буде від продажу досягне 1 млн доларів, для ЗСУ придбають дороговартісні безпілотники.
Фото: Tkachenko.UA