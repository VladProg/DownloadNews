Міністерство культури та інформаційної політики ініціювало обговорення з Кабінетом міністрів та Державним агентством з питань кіно щодо збереження цілісності фільмофонду державного підприємства «Національний центр Олександра Довженка».

Як передає Укрінформ, про це МКІП повідомляє у Телеграмі.
В міністерстві підкреслили, що збереженість та цілісність колекції, що є частиною національної культурної спадщини, не має в жодному разі бути під загрозою.
«Міністерство культури та інформаційної політики не було поінформоване про рішення Держкіно щодо реорганізації ДП «Національний центр Олександра Довженка», - зазначили в МКІП.
Згідно з постановою Кабінету Міністрів України від 10 листопада 2021 року № 1183, Держкіно не підпорядковується МКІП. Тож, з одного боку, реорганізація є прерогативою Держкіно та уряду. У своїй заяві Держкіно аргументувало необхідність реорганізації Довженко-Центру збитковістю та неефективністю інституції, котра підтримує діяльність шляхом державної дотації.
Однак питання реорганізації у цьому випадку включає також визначення подальшої долі фондового зібрання Довженко-Центру.
"Міністерство культури та інформаційної політики України наголошує: будь-які рішення, що стосуються функціонування українських культурних інституцій та установ, не повинні ставити під загрозу їх діяльність та існування", - підкреслили у міністерстві.
Як повідомлялося, Національний центр Олександра Довженка – державний фільмофонд України, аудіовізуальний архів. Це єдиний в Україні член Міжнародної федерації кіноархівів (FIAF).
Згідно з інформацією на сайті установи, Довженко-Центр об’єднує сучасне фільмосховище з системою клімат-контролю, єдину в Україні кінокопіювальну лабораторію, Музей кіно, паперовий кіноархів, медіатеку та власне видавництво й здійснює збереження, популяризацію, дослідження та поширення національної кіноспадщини в Україні та за кордоном.
У січні уряд передав цілісний майновий комплекс Центру Довженка до сфери управління Держкіно.
У Держкіно запевнили, що ліквідація Національного центру Олександра Довженка не передбачена, має відбутися його реорганізація.
Фото: Громадське