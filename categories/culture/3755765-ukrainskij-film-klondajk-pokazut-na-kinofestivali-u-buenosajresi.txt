Драму Марини Ер Горбач "Клондайк" покажуть на Міжнародному фестивалі незалежного кіно в Буенос-Айресі.

Про це Державне агентство з питань кіно повідомило у Фейсбуці, передає Укрінформ.
"Показ фільму режисерки Марини Ер Горбач "Клондайк" відбудеться 2 вересня о 20:30 в межах Міжнародного фестивалю незалежного кіно в Буенос-Айресі (FICPBA) в кінотеатрі "Cinema Paradiso", - йдеться в повідомленні.
Події стрічки розгортаються у липні 2014 року на Донбасі навколо молодого подружжя, яке готується стати батьками. Попри постійні сварки, чоловік і брат жінки прагнуть одного — евакуювати її. Та вона відмовляється їхати, навіть коли село захоплюють озброєні угруповання. Тим часом у небі над ними збивають цивільний літак.
Головну роль виконала акторка театру і кіно, володарка Премії кінокритиків "Кіноколо" Оксана Черкашина. У фільмі також знялися Сергій Шадрін і Олег Щербина.
Продюсерами фільму від України є Марина Ер Горбач і Святослав Булаковський (Kedr Film).
Стрічку створено за підтримки Держкіно.
Міжнародний фестиваль кіно провінції Буенос-Айрес FICPBA цьогоріч проходитиме 2 - 10 вересня у місті Ла-Плата.
Як повідомляв Укрінформ, фільм "Клондайк" вийшов у прокат у США 4 серпня.