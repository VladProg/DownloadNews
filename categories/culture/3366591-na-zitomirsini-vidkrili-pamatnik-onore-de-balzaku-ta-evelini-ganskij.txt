У селі Верхівня на Житомирщині, де три роки жив Оноре де Бальзак, відкрили пам’ятник письменнику та його дружині Евеліні Ганській.

Про це кореспондентові Укрінформу розповіла завідувачка Літературно-меморіального музею Оноре де Бальзака Олена Маківчук.
«У Верхівні відкрили пам’ятник Оноре де Бальзаку та Евеліні Ганській, який виготовили ще до 220-річчя письменника. Його встановили у центрі села. Пам’ятник виготовлений із червоного граніту і складається із двох стел із зображенням Евеліни Ганської та Оноре де Бальзака», - зазначила Маківчук.

За її словами, на обох стелах викарбувані фрагменти із листування Оноре де Бальзака та Евеліни Ганської. Зокрема, там є цитата письменника: «Моя любов прекрасніше, досконаліше, ніж все що я зробив» та його дружини: «Мало жінок мали таке щастя, яке мала я, бути дружиною, порадником, єдиною любов’ю».
Виготовлення пам’ятника ініціювала і профінансувала жителька Верхівні Наталія Корінькова, яка нині проживає за кордоном.
Оноре де Бальзак проживав у маєтку Ганських у Верхівні упродовж 1847-1850 років. Маєток – пам’ятка історії, архітектури та садово-паркової культури кінця XVIII – початку XIX століття.
Фото Олени Маківчук