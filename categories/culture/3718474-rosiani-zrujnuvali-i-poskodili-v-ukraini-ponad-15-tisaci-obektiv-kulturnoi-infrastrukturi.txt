В Україні внаслідок збройної агресії росії зруйновано і пошкоджено понад 1520 об’єктів культурної інфраструктури.

Про це повідомляє пресслужба Міністерства культури та інформаційної політики, передає Укрінформ.
“МКІП продовжує фіксувати пошкодження об’єктів культурної інфраструктури в Україні внаслідок російської агресії. Так, станом на 25 травня 2023 року збитків зазнали 1520 об’єктів культурної інфраструктури, без урахування пам’яток культурної спадщини. Із них майже третина (541) – зруйновані”, - йдеться в повідомленні.
Вказується, що пошкоджень і руйнувань зазнали клубні заклади, бібліотеки, музеї, театри, філармонії, заклади мистецької освіти (мистецькі школи і коледжі) на території 216 територіальних громад: (14,7%) у Вінницькій (3% ТГ), Дніпропетровській (16%), Донецькій (87%), Житомирській (12%), Закарпатській (2%), Запорізькій (31%), Київській (29%), Луганській (42%), Львівській (2%), Миколаївській (42%), Одеській (3%), Сумській (45%), Харківській (36%), Херсонської (35%), Хмельницькій (5%), Черкаській (3%), Чернігівській (14%) областях та м. Києві.
Згідно зі статистикою МКІП, росіяни пошкодили в Україні 571 бібліотеку, 82 музеї та галереї, 25 театрів та філармоній, 115 закладів мистецької освіти. Водночас у відомстві зазначають, що найбільше з культурної інфраструктури зазнали збитків клубні заклади - 727 споруд.
Також у міністерстві нагадують, що наразі майже вся територія Луганської та значні частини територій Херсонської, Запорізької та Донецької областей залишаються у тимчасовій окупації, що унеможливлює обрахунок точної кількості об’єктів культурної інфраструктури, постраждалих в ході бойових дій та окупації.
Як повідомляв Укрінформ, у березні 2023 року кількість зруйнованих або пошкоджених внаслідок російської агресії об'єктів культурної інфраструктури сягала 1300 споруд.
Фото: МКІП