Відбувся показ другого фільму документальної трилогії "Воєнна розвідка України: на морі, у небі, на землі", присвячений звільненню стратегічно важливого для безпеки у Чорному морі українського острова.

Стрічку «Битва за острів Зміїний. Море» було продемонстровано в ефірі національного телемарафону Єдині новини #UA Разом та розміщено на YouTube-каналі ГУР Міноборони, передає Укрінформ.
У фільмі вперше показано ексклюзивні кадри польоту, десантування з вертольотів і бойових дій на острові, які провели 8 травня 2022 року групи спецпризначення ГУР і «Альфа» СБУ.
Як зазначив у фільмі начальник ГУР генерал-майор Кирило Буданов, без відновлення контролю за островом Зміїний було неможливе будь-яке судноплавство з портів України. «Тільки ми звільнили острів Зміїний, зовсім незабаром судноплавство знову відновилося. Тому без контролю цього острова росіяни просто економічно нас би знищили», - додав він.
Ключовим для звільнення острова стало затоплення 13 квітня 2022 року флагмана чорноморського флоту рф крейсера «москва» ударом двох протикорабельних ракет нового українського мобільного берегового комплексу РК-360МЦ Нептун.
«Затоплення ракетного крейсера «москва», знищення декількох десантних кораблів, катерів противника, загалом порушення логістики острова Зміїний - все це у подальшому вплинуло на звільнення цього острова від загарбників. Це стосується морського компонента. Щодо повітряного компонента - це славнозвісні наші «Байрактари» морської авіації, які працювали з перших днів війни, починаючи з Херсонської області, і вперше їх Україна застосовувала по бойовому по морських цілях», - розповів у фільмі командувач Військово-морських сил ЗСУ віце-адмірал Олексій Неїжпапа.
Командир екіпажу вертольоту армійської авіації Сухопутних військ ЗСУ, Герой України Євген Соловойов повідомив, що штурмувати острів Зміїний вилітали вісім українських вертольотів.
«Коли ми виконували політ до Зміїного, це було 37 км з найближчої точки, але це була відкрита водна поверхня. Вертоліт за умови відсутності вітру чути за 8-10 кілометрів. Тобто нас завчасно почують і побачать, раніше, ніж ми зможемо виконати вогневе ураження по острову. І це було найскладніше, тому що вісім наших вертольотів, як на долоні», - зазначив він.
Про відчайдушний спротив, який чинили російські загарбники на острові українським бійцям, у фільмі розповів командир однієї зі штурмових груп спецпризначення ГУР із позивним «Скін»: «Споруд було багато. Їм було де ховатися, вони дуже швидко рухалися, вони не сиділи на одному місці, вони постійно міняли позиції, вони готувалися до оборони». За словами військового, на острові була «епічна битва», росіян там «просто помножили на нуль».
Всі вісім вертольотів, які вилітали на Зміїний, виконували вогневе ураження ракетами і висаджували групи спецпризначенців на острові, повернулися на бази неушкодженими. Але біля берегів Одещини у гирлі Дунаю російським винищувачем Су-30 було збито морський вертоліт Мі-14, в якому, зокрема, загинув заступник командувача ВМС України полковник Ігор Бедзай.

Як повідомляв Укрінформ, у лютому відбулася презентація циклу з трьох документальних фільмів «Воєнна розвідка України: на морі, у небі, на землі» про участь військовослужбовців ГУР в авіапрориві на Азовсталі, битві за острів Зміїний та контрнаступі на Харківщині.