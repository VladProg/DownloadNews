Анімаційний фільм «Мавка. Лісова пісня» вийде у широкий кінотеатральний прокат в Італії 20 квітня.

Про це інформує пресслужба Державного агентства з питань кіно у Фейсбуці, передає Укрінформ.
«До старту прокату автори MAVKA презентували офіційний трейлер стрічки, яка в Італії отримає назву MAVKA E LA FORESTA INCANTATA», - повідомили у відомстві.
Також зазначається, що до дублювання мультфільму долучилась блогерка та ілюстраторка Francesca Presentini, яка озвучила Русалку Водяницю.
Як повідомлялося, анімаційний фільм «Мавка. Лісова пісня» створений за підтримки Держкіно та Агентства США з міжнародного розвитку (USAID). Кінотеатральну дистрибуцію в Україні здійснює FILM.UA Distribution та Kinomania Film Distribution.
Мультфільм став найкасовішою стрічкою за всі часи незалежності України, зібравши після шостого вікенду 127 531 211 грн. У широкий національний прокат "Мавка. Лісова пісня" вийшла 2 березня.