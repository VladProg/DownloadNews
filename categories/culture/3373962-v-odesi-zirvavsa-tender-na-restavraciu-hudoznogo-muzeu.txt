Департамент капітального будівництва Одеської облдержадміністрації не зміг провести 22 грудня тендер з відбору фірми-підрядника для здійснення ремонтно-реставраційних робіт у будівлі Одеського художнього музею через подачу лише однієї заявки на участь у конкурсі.

Як передає Укрінформ, повідомлення про те, що тендер не відбувся, оприлюднили організатори закупівлі послуг.
«Відбірковий тендер на виконання ремонтно-реставраційних робіт будівлі - пам’ятки національного значення “Палац Потоцьких” (Одеський художній музей) очікуваною вартістю робіт 142 млн 857 тис. грн не відбувся», - йдеться у повідомленні.
За словами директора Одеського художнього музею Олександри Ковальчук, заявку на участь у тендері подала у встановлені строки лише компанія ТОВ «Укрспецпроект». Очевидно, повторний відбірковий тендер на виконання робіт, згідно з проєктно-кошторисною документацією, буде оголошено взимку або на початку весни.
Як повідомлялося, 17 грудня депутатська більшість Одеської облради проголосувала за передачу в державну власність майна комунальної установи «Одеський художній музей», перепідпорядкувавши заклад безпосередньо Міністерству культури України.
За словами директорки департаменту культури, національностей, релігій та охорони об’єктів культурної спадщини Олени Олійник, «передача Художнього музею з комунальної до державної власності зумовлена присвоєнням закладу в жовтні цього року статусу національного. Після прямого перепідпорядкування музею Міністерству культури та інформаційної політики зросте обсяг фінансування закладу, в тому числі й оплата праці працівників. Буде створено кращі умови для зберігання картин і проведено якісний реставраційний ремонт, згідно з розробленою проєктно-кошторисною документацією.
Для забезпечення реставраційних робіт потрібні значні кошти, які зможе виділити зі свого бюджету МКІП.
Заклад культури був відкритий у 1899 році. Донедавна музей очолював художник Олександр Ройтбурд, а після його смерті була призначена керівником Олександра Ковальчук.
Фото: buro247.ua