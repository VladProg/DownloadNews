Гурт "Хуртовина" презентував відеокліп "Дихай зі мною", присвячений українцям, які відчули на собі вплив війни.

Захід відбувся в Медіацентрі Україна - Укрінформ.

"Ми з гуртом багато їздимо Україною, буваємо у шпиталях, їздимо до цивільних. Ми бачимо велику біду, яка прийшла до нашого народу з цією війною. Зокрема, людей, які втратили близьких - найголовніше, що в нас є. Саме так народилася наша пісня. Ми молимося Богу, щоб нещастя пройшли стороною наших близьких", - підкреслив композитор Артур Железняк.






Події кліпу розгортаються в лікарні та об'єднують в собі кілька новел, а саме: про родину, що очікує на малюка, про хвору дитину, яку доглядає мати в лікарні, про літню пару, де чоловік при смерті, про пораненого військового, якому медики рятують життя.
"У кліпі показане життя людини - від народження до смерті. Водночас там ідеться й про перемогу: саме військові уособлюють те, як життя долає смерть. Починати треба з малого: один врятований солдат на фронті - це вже велика перемога, за якою слідують інші, ще більші", - зазначив режисер-постановник кліпу Богдан Железняк.
Він додав, що кліп знімали протягом 12 годин в київській лікарні у межах одного поверху. Декорацій не будували - у відео показано справжнє медичне приладдя. Також, за його словами, з деяким реквізитом допоміг 7-й пологовий будинок. У кліпі взяли участь українські актори, зокрема, Віктор Швець, Сергій Комаровський та Наталія Скрябіна.
"Грати страждання та смерть зараз дуже складно, але ми як актори намагалися зробити це правдиво, чесно", - підкреслила Скрябіна.
Під час презентації композитор зауважив, що проєкт "Хуртовина", окрім гурту, включає однойменний благодійний фонд і кінопродакшн, який випустив вже кілька фільмів та кліпів.
"Ми створюємо власний кіноальманах, антологію, зв'язану темами війни, материнства й патріотичними надбаннями. Весь наш контент спрямований на українську авдиторію для підняття бойового духу", - пояснив режисер.
Як повідомлялося, гурт "Хуртовина" відомий патріотичними піснями та короткометражним фільмом про російсько-українську війну "Ма".