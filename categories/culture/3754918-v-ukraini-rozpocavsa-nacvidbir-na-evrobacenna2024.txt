Розпочався Національний відбір на участь у пісенному конкурсі «Євробачення-2024».

Як передає Укрінформ, про це повідомляє Суспільне.
Заявки від артистів приймаються через форму на сайті eurovision.ua з 30 серпня по 22 жовтня.
Музичним продюсером Національного відбору вдруге став музикант і композитор Дмитро Шуров (Pianoбой)
«Стартувало приймання заявок на участь у Нацвідборі на Євробачення-2024! Я хочу звернутися до всіх музикантів нашої країни: у вас є майже вісім тижнів, щоб створити власну пісню перемоги. Пісню року, яка представить Україну на глобальній міжнародній арені, порве всі чарти та виборе перше місце на цьогорічному Євробаченні. Я дуже чекаю на ваші пісні, ваш талант і заряд енергії зараз дуже потрібні нашій країні», - закликав Шуров.
Цьогоріч відбір пройде із нововведеннями — глядачі зможуть обрати одного з фіналістів шляхом онлайн-голосування.
«Цього року фіналістів Нацвідбору обиратиму не тільки я. Поміж учасників лонглиста, на яких мені не вистачить місця в списку фіналістів, — а це мій найбільший біль минулого року, — буде проведене голосування. Глядачі оберуть свого фаворита, який отримає шанс позмагатися за перемогу у фіналі», — підкреслив Шуров.
Участь у Нацвідборі можуть взяти артисти віком від 16 років. Як і в попередні роки, подати заявку на участь можуть як сольні виконавці, так і гурти, склад яких не перевищує шести осіб.
Вимогами відбору передбачений хронометраж пісні до трьох хвилин. До участі допускаються оригінальні пісні, створені без використання інших творів. Крім того, пісня, яка претендує на участь в Нацвідборі, має бути такою, що раніше не оприлюднювалася та не виконувалася публічно.
Кількість поданих пісень від одного учасника — не обмежена. До того ж, правилами Національного відбору допускається подання демоверсій.
За результатами попереднього відбору буде сформований лонглист. Список включатиме до 20 виконавців. Учасники лонглиста мають пройти прослуховування, особиста участь у якому є обов’язковою.
За результатами прослуховування у строк до 20 листопада буде обрано список фіналістів відбору, який включатиме до 10 виконавців.
Серед учасників лонглиста, які не потраплять до списку фіналістів, буде проведено рейтингове онлайн-голосування, воно визначить ще одного учасника фіналу. Повний список фіналістів буде оприлюднений до 29 грудня.
Фінал Нацвідбору відбудеться у лютому 2024 року у форматі телевізійного концерту. Як і в попередні роки, переможця Нацвідбору визначать за результатами голосування журі та глядачів. Склад зіркового журі фіналу оберуть українці шляхом онлайн-голосування.
68-й пісенний конкурс «Євробачення» у травні 2024 року прийматиме шведське місто Мальме. Гранд-фінал Євробачення-2024 проведуть на стадіоні Malmö Arena у суботу, 11 травня. Півфінали, в одному з яких братиме участь і представник України, відбудуться 7 та 9 травня.
Як повідомлялось, 67-й конкурс «Євробачення» відбувся в британському Ліверпулі від імені України. Гурт TVORCHI представив Україну з піснею Heart of Steel та посів шосте місце у фіналі конкурсу.