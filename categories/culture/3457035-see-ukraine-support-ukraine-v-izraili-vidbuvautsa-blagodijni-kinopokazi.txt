У Тель-Авіві 13-14 квітня проходить перша серія благодійних показів українського кіно See Ukraine — Support Ukraine.

Як передає Укрінформ, про це повідомляє пресслужба Держкіно.
«Усі зібрані кошти будуть перераховані на підтримку України — до благодійних фондів DOCU/HELP та «Повернись живим», - ідеться у повідомленні.

Зазначається, що кінопокази мають на меті допомогти Україні та познайомити широкого глядача з новітніми українськими фільмами та новою генерацією режисерів, чиї роботи протягом останніх років здобули нагороди найпрестижніших кінофестивалів світу. Серед режисерів "нової хвилі" — Ірина Цілик, Марися Нікітюк, Валентин Васянович, Роман Бондарчук, Антоніо Лукіч, Катерина Горностай, Аліна Горлова, Марина Степанська, Наріман Алієв, Аліса Коваленко.

До першої серії показів увійшли чотири фільми: два документальні ("Аліса в країні війни" Аліси Коваленко та "Земля Івана" Андрія Лисецького) і два ігрові (популярна трагікомедія "Мої думки тихі" Антоніо Лукіча і драма "П‘ята терапія" Аліси Павловської).

Покази відбудуться у Музеї єврейського народу (Klausner 15, Tel Aviv). Програму представлять українські кінопродюсери Геннадій Кофман (Київ) і Валерій Калмиков (Одеса). Після сеансів плануються онлайн-зустрічі та обговорення з режисерами.
Головне фото: фільм "Земля Івана"