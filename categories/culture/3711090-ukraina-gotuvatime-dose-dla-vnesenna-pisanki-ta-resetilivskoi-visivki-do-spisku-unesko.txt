МКІП проводить підготовку досьє для внесення до Світової спадщини ЮНЕСКО української писанки, решетилівської вишивки та культурного ландшафту Чернігова.

Про це міністр культури та інформаційної політики Олександр Ткаченко повідомив в ефірі телемарафону «Єдині новини», передає кореспондент Укрінформу.
«У нас на черзі підготовка до розгляду кількох досьє. Серед них є писанка, вишиванка, власне решетилівська (білим по білому). Робота над цим триває, так само як і над додатковими досьє щодо міст - ідеться про культурний ландшафт стародавнього Чернігова», - сказав Ткаченко.
За його словами, у ЮНЕСКО знають про всі запити з боку України.
«Думаю, що зважаючи на пункт «об'єкти, що перебувають під загрозою», нам вдасться рухатися швидше і щодо вишиванки, і щодо писанки та інших об'єктів нематеріальної культурної спадщини», - підкреслив міністр.
Як повідомляв Укрінформ, у січні 2023 року історичний центр міста-порту Одеса включено до списку Всесвітньої спадщини ЮНЕСКО під загрозою.