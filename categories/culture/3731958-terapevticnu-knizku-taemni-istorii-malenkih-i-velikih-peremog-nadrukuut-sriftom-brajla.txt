Терапевтичну книжку «Таємні історії маленьких і великих перемог» письменниці Тані Стус надрукують шрифтом Брайля.

Про це Укрінформу повідомили у видавництві #книголав.
«Для видавництва #книголав це значущий проєкт, який об'єднав чимало небайдужих професіоналів. З ініціативи VPLYV FUND у межах проєкту “Книга Брайлем” та у партнерстві з благодійним фондом Kateryna Biloruska Foundation книгарнею “Закапелок” було зібрано 20 тисяч гривень під час "Книжкового Арсеналу" для друку 20 примірників книжки в універсальному дизайні (шрифт Брайля і звичайний плоский шрифт)», - розповіли у видавництві.
«Таємні історії маленьких і великих перемог» – це збірка оповідань, яка включає 10 казок із терапевтичним ефектом для дорослих і дітей дошкільного та молодшого шкільного віку. Казки стануть повсякденним інструментом допомоги для батьків із дітьми, які мають ознаки стресу, тривожності, або у кризових ситуаціях, пов'язаних із війною.
Для мільйонів незрячих людей шрифт Брайля є засобом спілкування, освіти та доступу до інформації. Це унікальний тактильний рельєфно-крапковий шрифт, в основі якого лежить комбінація шести крапок. За його допомогою незрячі можуть писати та читати.


Книги «Таємні історії маленьких і великих перемог», надруковані шрифтом Брайля, будуть передані у спеціалізовані навчальні заклади та бібліотеки.
Як повідомлялося, перша україномовна збірка дитячих аудіоказок «Таємні історії маленьких і великих перемог» була презентована у жовтні 2022 року.