Під час війни люди теж слухають музику. Війна народжує свої мелодії. Їх не сплутаєш з іншими…

Ведучі подкасту "Музичні історії від Укрінформу" Олександр Харченко і Володимир Радченко так розповіли про народження чергової розповіді:
"Якийсь час ми не звертались до наших подкастів «Музичні історії від Укрінформу». Здавалось, час не той, не до музики… Але життя саме підказувало, що не все так категорично з музикою. Пісня про Байрактар та Чорнобаївку народжували одні почуття. Хлопчик, який на популярному відео співає десь на сходинках зруйнованого будинку «Ой у лізі червнона калина…» - інші. А потім був Pink Floyd з Хливнюком. Потім - фінський тенор-поліцейський, який неймовірно співає «Ніч яка зоряна…», хоча ніколи не знав жодного слова укарїнською… І ми зрозуміли, як помилялись щодо музики під час війни.
А тут ще згадався Адріано Челентано, який у 1977-му випустив англійською ( чи чули ви Челентано англійською?) альбом «Tecadisk» з піснею «Wartime melodies» - «Мелодії воєнного часу».

Так і народився цей подкаст, який назвали, віддаючи шану Маестро – Мелодії воєнного часу.
«Хлопець, який любив Бітлз та Роллен стоунз». А потім той хлопець пішов на в’єтнамську війну. Це Джанні Моранді, а потім ще безліч виконавців мелодії. Послухавши, спробуйте сказати, що не зачепило…
А ось Flash and the Pan, непересічні музиканти Гарі Ванда та Джордж Янг. Австралійці. Дарма, що на австралійську землю не ступали окупанти, багато чого відчули та передбачили. Наприклад, за сорок років до 24 лютого цього року почуєте у них про росіян як можливих ініціаторів війни…
А ще - Роджер Тейлор, який завжди був найбільш політизованим із учасників Queen, та який ще 1994-го записав пісню-попередження про загрозу відродження нацизму. Хто б ви думаєте там є на відео в промо-ролику пісні, окрім британських неонацистів? Жириновський.
А ось композиція «Living on the frontline» ( Життя на передовій), що належить, кому б ви думали? Королю танцювального реггей Едді Гранту. При цьому згаданому королеві жанру пісню з доволі глибоким текстом про перипетії життя у фронтовій зоні вдалось зробити танцювальною.
І це ще раз доводить, що музику не запрограмуєш. Впевнені, що і ваші враження від мелодій воєнного часу також. Буде щемний діалог двох молодих людей - емігранта-латиноамериканця, який загинув під час атаки на Всесвітній торговельний центр та дівчини-афганки, яка стала жертвою бомбардування Кабулу ( «Манхеттен – Кабул»), а потім - діалог двох дітей війни - Давида з Тель-Авіву та Ішмаеля з Бейруту. А потім – «День шакала», і «Чорна меса до Ядерного Бога», й інші мелодії.
Слухайте… Це лиш перша частина подкасту. Друга буде з не менш цікавими сюжетами. Та, звісно, мелодіями…"