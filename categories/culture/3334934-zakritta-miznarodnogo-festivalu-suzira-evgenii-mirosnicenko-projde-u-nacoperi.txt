У Національній опері України 24 жовтня відбудеться закриття міжнародного вокального фестивалю «Сузір’я Євгенії Мірошниченко», приуроченого до 90-річчя примадонни.

Про це Укрінформу повідомили ініціатори фестивалю.
«Євгенія Мірошниченко – грандіозна постать з великою харизмою. Її ім’я має бути відоме кожному українцю не тільки в Україні, а й за її межами. Я вважаю, що Євгенія Семенівна недооцінена у нас, тому треба пропагувати не лише її вокальний талант і досягнення, а і як видатного педагога», - сказала директор фестивалю та координатор проєкту Олена Несмашна.
Крім неї ініціаторами проведення фестивалю також стали культурний менеджер Вікторія Снєгур та багаторічний концертмейстер класу Мірошниченко - Фріна Зискіна.
Міжнародний вокальний фестиваль до 90-річчя від дня народження Євгенії Мірошниченко проходив за підтримки Українського культурного фонду впродовж кількох місяців у Києві, Дніпрі та Харкові - на малій батьківщині співачки. За словами ініціаторів, такий масштабний фестиваль, що гідно і максимально повно репрезентує українську вокальну школу Євгенії Мірошниченко на міжнародному рівні, проводився вперше.
«Не існувало питання, на яку оперу ти хочеш потрапити. Це був феномен, коли люди купували квиток на ім’я - на Мірошниченко. Історія театру передбачає образ – примадонна. Євгенія Семенівна була фактично останньою примадонною української опери. Після неї були голоси, були дуже приємні люди, були чарівні співачки. Але не було в них такого, я б сказав, співзвуччя, не було такого артистичного високого польоту генія», – сказав Укрінформу відомий журналіст Олег Вергеліс.
Упродовж 40 років Євгенія Мірошниченко була окрасою Національної опери України, створювала неперевершені вокально-сценічні образи, які увійшли до скарбниці українського і світового оперного та камерно-концертного виконавського мистецтва. За час викладацької діяльності Мірошниченко виховала понад 90 співаків, які сьогодні активно концертують та виступають на провідних світових сценах.
Грандіозний гала-концерт завершить серію яскравих музичних подій, у яких взяло участь понад 35 учнів Євгенії Семенівни з усього світу. Зокрема, з національної сцени прозвучать партії у виконанні Сусанни Чахоян, Ольги Нагорної, Уляни Алексюк, Тетяни Ганіної, Тамари Ходакової, Олени Арбузової, Тетяни Бондар, Ілони Волощук, Дмитра Іванченка, Світлани Калініченко, Сергія Ковніра, Юрія Круглікова, Тетяни Пашкової, Сергія Пащука та інших у супроводі Національного симфонічного оркестру України, диригент – Віктор Плоскіна.