Міжнародний дитячий кінофестиваль “Kids Movie Fest” оголосив переможців: 26 найкращих фільмів від юних авторів з'являться у вільному доступі на MEGOGO.

Як передає Укрінформ, про це повідомляє пресслужба Держкіно.
“V Міжнародний дитячий кінофестиваль "Kids movie fest", що пройшов 30-31 жовтня за підтримки Держкіно, мав важливу інклюзивну складову: його гостями та учасниками стали учні інтернатів для дітей із вадами слуху. В програмі показів була ціла година короткого метру від юних режисерів, які мають порушення слуху – їхні роботи були представлені в категорії INCLUSION CINEMA конкурсної програми”, - йдеться у повідомленні.






Kids Movie Fest оголосив переможців/Фото: usfa.gov.ua



















Як зазначається, завдяки "Kids Movie Fest" дізналися та спробували свої сили у створенні кіно на всіх етапах виробництва понад 100 дітей з інтернатів Києва, Житомира та Харкова: під час кінофестивалю працювали режисерський, акторський, гриму та костюму, сценарний та операторський цехи від відомих кіношкіл, студій і кінокомпаній України та Європи. Міжнародні гості, цікаві фільми, професійні воркшопи і лекції, творчі зустрічі із зірками кіноіндустрії, а головне – скрізь жестова мова.
Повідомляється, що за два дні фестивалю глядачі подивилися 80 фільмів, створених дітьми. Серед нагород, які отримали переможці, – сертифікати на навчання в професійних кіношколах та кіноакадеміях України, кінообладнання для майбутніх зйомок та особисті відзнаки від членів журі.
І найприємніша новина для авторів 26 найкращих робіт: усі стрічки-переможці з'являться у вільному доступі на міжнародній платформі MEGOGO.
Список лауреатів кінофестивалю “Kids Movie Fest 2021” оприлюднено на сайті Держкіно.
Фото: usfa.gov.ua