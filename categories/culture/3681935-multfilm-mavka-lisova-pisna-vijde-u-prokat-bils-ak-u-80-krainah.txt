Держкіно анонсувало графік прокату українського мультфільму «Мавка. Лісова пісня» за кордоном.

Про це повідомляє пресслужба Державного агентства з питань кіно у Фейсбуку, передає Укрінформ.
Зазначається, що у країнах Близького Сходу та Північної Африки прем'єра відбулася 2 березня. Водночас у Франції та Бельгії мультфільм вийде в прокат 29 березня, в Австралії та Новій Зеландії – 6 квітня, у Нідерландах – 19 квітня, в Італії – 20 квітня, В’єтнамі – 29 квітня, Хорватії, Боснії і Герцеговині, Албанії, Македонії та Косово – 27 квітня, а в Андоррі та Іспанії – 28 квітня.
Також відомство повідомляє, що протягом травня відбудуться покази в Угорщині та Португалія (4 травня), а також Румунії (12 травня).
Заразом у Сербії та Чорногорії глядачі зможуть завітати на анімацію «Мавка. Лісова пісня» 29 червня, у країнах Балтії та Польщі - 14 липня, а в Туреччині – 25 серпня.
«Точні дати прем’єр на території США, Канади, Латинської Америки, а також в Південній Кореї, Монголії, Ізраїлі, Великій Британії, Чехії, Словаччині, Болгарії, Кіпрі, Греції, Данії, Фінляндії, Норвегії, Швеції та в інших країнах буде анонсовано згодом», - зауважили у Держкіно.
Як повідомляв Укрінформ, анімаційний фільм "Мавка. Лісова пісня" вийшов у широкий національний прокат 2 березня.
Анімаційний фільм створено за підтримки Державного агентства України з питань кіно, Агентства США з міжнародного розвитку (USAID). Кінотеатральну дистрибуцію здійснює FILM.UA Distribution та «Кіноманія».