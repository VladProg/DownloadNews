У Львові відійшов у вічність 38-річний львівський художник та іконописець Остап Лозинський.

Про це у Фейсбуці повідомив міський голова Львова Андрій Садовий, передає Укрінформ.
«Сьогодні відійшов у вічність відомий львівський художник та іконописець Остап Лозинський. Кажуть, коли людина покидає цей світ у такі великі свята, то вона одразу потрапляє до раю. Нехай Остапу там буде світло і добре. А його роботи, як і пам’ять про нього, житимуть вічно», - написав Садовий.
Остап Лозинський - український художник та іконописець. Народився у квітні 1983 року у Львові. Закінчив Львівський коледж декоративного мистецтва ім. Івана Труша (відділ розпис) та Львівську Національну Академію Мистецтв. З 2007 - аспірант Інституту народознавства НАН України. Працював завідувачем сектору виставково-експозиційної роботи Національного музею у Львові ім. Андрея Шептицького, куратор виставкових та видавничих проєктів (травень 2006 — квітень 2016). Співавтор практичної інклюзивної освітньої програми та дизайнер видань у співпраці із НМЛ ім. А. Шептицького, Міжнародним благодійним фондом «Карітас» та благодійною організацією «Мальтійська служба допомоги». На посаді голови ЛМГО «Асоціація музеїв та галерей» був куратором, співкуратором, менеджером ряду виставкових та видавничих проєктів, лектор із питань сучасного музейництва, автор рекламних та промоційних матеріалів. Зокрема, цього року Лозинський став співавтором розробки концепції декорування Львова до різдвяних свят з використанням традиційних прикрас ромбів та солом’яних павуків.