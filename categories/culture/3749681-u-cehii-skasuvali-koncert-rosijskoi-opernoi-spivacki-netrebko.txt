Російська оперна співачка Анна Нетребко не буде виступати у празькому Муніципальному домі у жовтні.

Як передає Укрінформ, про це повідомляє Radio Prague International з посиланням на заяву представників Муніципального дому та агентства Nachtigall Artists Management.
Проти концерту артистки, яка внесена до санкційного списку України, виступили представники празької коаліції.
Альона Кунертова з агентства-організатора сказала, що скасування заходу відбулося за згоди обох сторін, і що Нетребко заявила, що не буде вимагати компенсації від Муніципального дому. Кунертова додала, що до менеджменту співачки також зверталися чеські групи, відомі організацією демонстрацій, яких "всі хотіли уникнути".
Концерт Нетребко був запланований у столиці Чехії на 16 жовтня, в залі Муніципального дому. Наприкінці липня мерія Праги розглядала можливість скасування жовтневого концерту російської оперної співачки.
Нетребко упродовж багатьох років мешкає в Австрії, але в минулому допомагала президенту РФ Володимиру Путіну на президентських виборах, а також фотографувалася з прапором і представниками проросійських сепаратистів в Україні та пожертвувала лідеру сепаратистів Олегу Царьову мільйон рублів.
Раніше концерти Нетребко були скасовані також у Японії та Німеччині.