Ведучими фіналу Нацвідбору на Євробачення 2022 стануть Маша Єфросиніна та Тімур Мірошниченко.

Як повідомляє кореспондент Укрінформу, про це під час пресконференції зазначив продюсер та керівник компанії «Френдс Про ТВ» Олексій Гончаренко.
"Ми знаємо дуже вдалі виступи Сергія Притули в минулих відбіркових конкурсах, і деякі його фрази ставали мемами. Тому така висока планка вже ведіння цього заходу, і ми намагалися, щоб це була дуже гідна кандидатура. Мені здається, ми впоралися з цим завданням. Ведучою основної сцени буде Марія Єфросиніна, а за лаштунками буде талісман українського Євробачення - Тімур Мірошниченко", - розповів Гончаренко.
Водночас, як розповів член правління Суспільного, відповідальний за платформу телебачення, Ярослав Лодигін, імена членів журі планують оголосити найближчим часом.
"На сьогодні можемо оголосити ведучих, але не можемо оголосити склад журі, це ми зробимо у найближчий час. Тому що не всі члени журі ще підтверджені і це зафіксовано відповідними паперами", - сказав Лодигін.
Лодигін також наголосив, що всі учасники Нацвідбору перевірялися на відповідність правилам Євробачення.
"Усі учасники довгого листа перевірялися на відповідність правилам Євробачення, які встановлює і власне Євробачення і правила Національного відбору, які встановлює Суспільний мовник. Усі учасники, які є в короткому листі на даний момент, наскільки нам відомо, відповідають усім умовам правил національного відбору", - зазначив він.
Фінал національного відбору на Євробачення 2022 відбудеться в суботу, 12 лютого, у концертному залі Національного авіаційного університету.
Як повідомляв Укрінформ, Суспільний мовник оголосив вісімку фіналістів Нацвідбору на Пісенний конкурс Євробачення-2022. У фіналі конкурсу виступатимуть: Alina Pash - Тіні забутих предків; Cloudless - All be alright, Kalush Orchestra - Stefania; Laud - Head Under Water; Michael Soul - Demons; Our Atlantic - Моя Любов; Roxolana - GIRLZZZZ; Wellboy - Nozzy Bossy.
Фінал національного відбору на Євробачення-2022 відбудеться у форматі телевізійного концерту 12 лютого о 19:00 в прямому ефірі суспільного телеканалу UA: ПЕРШИЙ.