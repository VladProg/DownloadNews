Щонайменше три-чотири країни готові надати Україні "пристойні" гроші для відновлення культурних пам’яток, пошкоджених або зруйнованих внаслідок бойових дій.

Про це міністр культури та інформаційної політики України Олександр Ткаченко заявив під час презентації спільного інформаційного проєкту Укрінформу та Медіа Центру Україна.
"Я впродовж тижня щонайменше з трьома-чотирма міністрами культури (іноземних держав – ред.) спілкуюся. Є попередні домовленості про те, яким чином нам будуть допомагати і в збереженні культурної спадщини, і, до речі, в інформаційному просторі. Ці суми досить пристойні. Коли прийде час, я сподіваюся, найближчими днями, ми повідомимо, коли та в який спосіб. Про суми я знаю – вони надихають", – зазначив урядовець.
Раніше міністр культури та інформаційної політики Олександр Ткаченко повідомив, що внаслідок бойових дій зафіксовано понад 250 випадків пошкодження або руйнування культурних пам‘яток.
В Україні з 24 лютого триває повномасштабне російське вторгнення.
російські війська обстрілюють і знищують об'єкти інфраструктури, проводять масовані обстріли житлових районів українських міст і сіл із використанням артилерії, реактивних систем залпового вогню та балістичних ракет. росіяни катують і вбивають мирне населення України.