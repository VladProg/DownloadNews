19-й Міжнародний фестиваль документального кіно про права людини Docudays UA оприлюднив головну програму «Новий прекрасний світ».

Про це Укрінформу повідомили у пресслужбі кінофестивалю.
«Назва основної кінопрограми цьогоріч невипадково перегукується з романом Олдоса Гакслі «Прекрасний новий світ». Як і автор антиутопії, ми шукали відповідь на питання, яким наш світ буде завтра. Йдеться не тільки про роботизацію професій, подолання наслідків пандемії COVID-19, балансування на порозі екологічної катастрофи, але й про ідеї авторитаризму, які укорінюються навіть у найдемократичніших державах», - розповідає про програму директор комунікаційного департаменту та член відбіркової ради фестивалю Дарʼя Аверченко.
Як зазначається, до програми увійшли три фільми: «Cвітло, всюди», «Відходи №6. Як велично» і «Модний Вавилон».
«Світло, всюди» — це фільм американського режисера Тео Ентоні. Автор досліджує, як люди фізично бачать світ, фокусуючись на використанні нагрудних поліцейських камер та інших форм спостереження. Режисер поєднує це з відстеженням сонячних затемнень, паралельно міркуючи про розвиток автоматичної зброї й кінокамери. Ми потрапляємо на виробництво компанії «Аксон» й відкриваємо нескінченну кількість техніки, що спостерігає за світом людей удень і вночі. Адже, на думку поліції, кожна людина бодай раз у житті скоїла злочин. А якщо досі не скоїла, то обов'язково зробить це в майбутньому. Фільм став справжньою сенсацією і здобув «Спеціальну нагороду журі за американський документальний фільм» на кінофестивалі «Санденс» 2021 року.
У стрічці «Відходи №6. Як велично» фінський режисер Ян Іяс розповідає про парадокси нового цифрового світу. У Південній Кореї тотальна залежність підлітків від ґаджетів призвела до появи державної програми реабілітації й створення спеціальних таборів. У дітей відбирають смартфони й допомагають долати «ломку», схожу на наркотичну. Їм доводиться проживати досвід цунамі у спеціальній кімнаті, їх змиває імітованою хвилею, тож доводиться міцно хапатися за залізні поручні. Якими ще вправами повертають персонажів до фізичної реальності, глядачі дізнаються, переглянувши стрічку. Цікаво, що в наступній новелі вони потрапляють до Ґани, на наймасштабніший смітник електротехніки, де місцеві розбирають ґаджети на цінні метали. Якби лише залежні підлітки зі спецтабору побачили, як чорний отруйний смог здіймається над містом, що стало згарищем поламаних смартфонів!
Стрічка «Модний Вавилон» Джанлуки Матаррезе, на перший погляд, здається веселим спостереженням за світом модної індустрії. Проте тиждень високої моди закінчується, і травесті-діви, що сиділи у першому ряду, влаштовували шоу й були в центрі уваги, намагаються «дотягти» до наступного року. Виживання, приниження, неприйняття інакшості. Цей фільм — про зворотний бік блискучого світу високої моди, у якому все відбувається зовсім не так, як на ілюстраціях глянцевих журналів.
Переглянути фільми з програми можна буде в кінотеатрах та на docuspace.org.
Як повідомляв Укрінформ, 19-ий Міжнародний фестиваль документального кіно про права людини Docudays UA відбудеться з 25 березня по 3 квітня 2022 року у гібридному форматі — одразу на кількох локаціях Києва та онлайн.