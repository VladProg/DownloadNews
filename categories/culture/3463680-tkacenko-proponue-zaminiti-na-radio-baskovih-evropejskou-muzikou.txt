Допоки в парламенті розглядається законопроєкт про збільшення в ефірі української музики і заборону російської, «баскових» та інших можна замінити європейською.

Таку пропозицію висловив під час національного телемарафону міністр культури та інформаційної політики Олександр Ткаченко, передає кореспондент Укрінформу.
«Питання носить також і економічне підґрунтя. Комітет (гуманітарної та інформаційної політики – ред.) має вирішити і визначитися стосовно того, чи збільшення квот призведе до зменшення російської музики», - сказав Ткаченко.
Він зазначив, що це може призвести до економічного колапсу радіостанцій, у яких на сьогодні, як і у телеканалів, немає можливості отримувати гроші від реклами, тож можна російську замінити європейською.
«Тому я б діяв тут поступово. Не одразу зараз це робив, а змінював би на європейську музику і санкційними механізмами прибирав би з радіопростору України цих баскових та їм подібних», - запропонував міністр.
Як повідомлялося, у Верховній Раді 11 квітня зареєстровано законопроєкт, яким пропонується запровадити квоту 50% на українські пісні в ефірі радіостанцій і телеканалів та водночас заборонити відтворення російських аудіовізуальних творів до завершення агресії російської федерації проти України.