У Львові виготовляють вишиванки з унікальним візерунком зображення безпілотника Bayraktar. Перші сорочки уже передали засновникам турецької фірми.

Про це повідомляє пресслужба Львівської міської ради, передає Укрінформ.
Зазначається, що унікальний візерунок вишиванки із зображенням безпілотника Bayraktar створила ілюстратор Марта Лещак та втілила у життя львівська торгова марка «Мотив». Перші взірці таких вишиваних сорочок передали безпосередньо братам-засновникам турецької компанії. А вже незабаром у вишиванки планують одягнути всіх працівників Bayraktar.






Львівські майстрині виготовляють вишиванки із візерунком Bayraktar / Фото: ТМ "Мотив"

























«Вишиванка Bayraktar має свою досить цікаву історію створення. До нашого шоу-руму у Львові завітали гості. У розмові ми дізнались, що це представник з Посольства України в Турецькій Республіці. Він запитав, чи можемо розробити для них ексклюзивну модель вишиванки за мотивами Bayraktar. Це був дуже сміливий задум, але ми обмінялись контактами і почали перші кроки до реалізації цього «засекреченого» проєкту», - розповіла керівниця ПП «Беладонна», яке шиє одяг під торговою маркою «Мотив», Олена Гнідець.
Вона додала, що після виконання замовлення посольства, сьогодні ця ексклюзивна модель вже є доступна всім охочим. Дизайн розроблено на основі візерунків кролевецьких рушників.
Частину прибутків від замовлення підприємство передає на благодійність – власне, на закупівлю Bayraktar, що допомагають нашим воїнам на фронті.
Як повідомляв Укрінформ, на Буковині створили жіночу версію вишиванки Степана Бандери, щоб зібрати кошти на реанімобіль.