Під час онлайн-трансляції 18 квітня на офіційному ютуб-каналі Національної музичної премії YUNA відбулося оголошення імен артистів, які отримають нагороди цього року.

Як передає Укрінформ, про це повідомляється на сайті премії.
Ведучими ефіру виступили відомий український шоумен Володимир Остапчук і генпродюсер та співзасновник YUNA Павло Шилько.
Учасниками процедури оголошення переможців були також співзасновник премії Мохаммад Захур і Віталій Башкатов, представник компанії «Делойт» в Україні, яка традиційно є гарантом чесності підрахунку голосів журі YUNA. Спеціальною гостею оголошення стала співачка KAMALIYA.
Згідно з оновленим регламентом YUNA, який був адаптований до реалій воєнного стану, цього року переможців члени журі премії обирали не у звичних номінаціях, а зі списку ТОП-100 нових пісень, найбільш ротованих на всеукраїнських радіостанціях за період 24 лютого – 31 грудня 2022 року. Гасло YUNA 2023 - “Пісні незламної України”.
Перемогли 12 пісень, які набрали найбільше голосів експертів. Отже, переможцями YUNA 2023 стали: «Без обмежень» - «24/02», «Антитіла» та Ed Sheeran - 2step, Океан Ельзи – «Місто Марії», SHUMEI – «Біля тополі», KARTA SVITU – «Пес Патрон», KOLA – «Біля серця», Андрій Хливнюк (Бумбокс) та Pink Floyd – «Hey Hey Rise Up», SKOFKA – «Чути гімн», Макс Барських – «Буде весна», Енджі Крейда – «Враже», Chico & Qatoshi – «Допоможе ЗСУ», Бумбокс та The Kiffness – «Oy U Luzi Chervona Kalyna (Army Remix)».
До складу журі YUNA традиційно входять представники радіостанцій, музичного телебачення, квиткових операторів, музичні оглядачі та аналітики ЗМІ із понад 5-річним досвідом роботи у відповідній сфері.
Окрім того, можливості отримати нагороди YUNA були позбавлені як артисти країн-агресорок, так і ті, хто публічно підтримав російську агресію проти України, перебуває під санкціями України, країн ЄС та США, і хто до або після широкомасштабного вторгнення публічно не ідентифікували себе як українські виконавці та виконавиці.


Як повідомляв Укрінформ, 17 квітня, стали відомі імена запрошених артистів, які виступатимуть у фіналі Євробачення-2023. На сцену 67-го пісенного конкурсу вийдуть українські зірки Євробачення - Kalush Orchestra, Go_A, Jamala, Тіна Кароль та Verka Serduchka. Шоу відбудеться в британському Ліверпулі від імені України у суботу, 13 травня.