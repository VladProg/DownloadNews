Президент і генеральний директор студії Paramount Боб Бакіш оголосив про подальші кроки для призупинення операцій в росії після її вторгнення в Україну та оголосив про пожертву 1 мільйона доларів на гуманітарну допомогу.

Як передає Укрінформ, про це повідомляє Національна рада з питань телебачення і радіомовлення з посиланням на Variety.
«Як і багато хто з вас, я уважно стежу за підступним, неспровокованим вторгненням в Україну. Гуманітарна криза, що виникла в результаті, та її значні наслідки для життя мільйонів людей по всій Україні, Східній Європі та в самій росії, є жахливими», - написав Боб Бакіш 15 березня у внутрішній записці для співробітників.
Він зазначив, що студія робить «кроки для призупинення діяльності в росії, зокрема призупинення постачання контенту «Paramount Global». Вже призупинено прокат фільмів у росії, як-от: «Загублене місто» , «Їжак Сонік 2». А також заявив, що видавець «Simon&Schuster» призупинив продажі для облікових записів у росії та ліцензування прав на переклад російським видавцям. Також «Paramount Consumer Products» призупинить усі нові ліцензійні угоди в росії.
«Інші види діяльності, включаючи ліцензування, потребують більше часу для призупинення через наявні контрактні, технічні та партнерські складнощі», – поінформував Бакіш.
Заявивши про корпоративну пожертву в розмірі 1 мільйона доларів на підтримку гуманітарної допомоги, він закликав співробітників безпосередньо допомагати тим, хто цього потребує під час розгортання гуманітарної кризи.
«Працівники, які відповідають вимогам у Великій Британії та США, можуть скористатися перевагами програми «Paramount Matching Program», ми працюємо над її розширенням на додаткові міжнародні регіони», – написав він.
«Крім того, ми використовуємо наш контент і можливості, щоб допомогти тим, хто цього потребує, включаючи силу наших глобальних платформ, щоб надати світові свідчення цієї трагедії, а також для підтримки зусиль з надання гуманітарної допомоги. Відважні новини «CBS News», «Channel 5», «Chilevision», «Network 10» і «Telefe» цілодобово ведуть репортажі з конкретних місць в Україні та сусідніх країнах», - наголосив Бакіш.
Він відзначив також зусилля компаній Paramount Group під час кризи, зокрема, нещодавній спеціальний збір коштів на «Channel 5» у Великій Британії під гаслом «Україна: як ви можете допомогти». Водночас підрозділ споживчих товарів дарує іграшки, продукти та кошти організаціям, які підтримують дітей та сім’ї з України, що шукають притулку.
«Наша команда працює над тим, щоб швидко доставити україномовний дитячий контент в європейські країни, як Німеччина, Швейцарія, Австрія, Італія, Іспанія та Франція, безкоштовно на «Pluto TV», а також у Польщу через місцевих партнерів «Nickelodeon». І ще є багато ініціатив попереду», – додав керівник Paramount.
Як повідомляв Укрінформ, станом на ранок 14 березня 209 західних компаній повністю вийшли з російського ринку та припинили взаємодію з російськими партнерами, 378 - обмежили роботу частково. Однак, за словами Президента Володимира Зеленського, багато світових компаній досі не пішли з російського ринку.
Із 24 лютого в Україні триває війна з російськими загарбниками.