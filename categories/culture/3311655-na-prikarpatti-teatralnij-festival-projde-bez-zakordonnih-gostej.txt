На Прикарпатті Всеукраїнський театральний фестиваль «Коломийські представлення» через карантинні обмеження пройде без закордонних гостей, але покаже кращі українські вистави.

Про це кореспонденту Укрінформу розповів директор і художній керівник Коломийського академічного обласного українського драматичного театру імені Івана Озаркевича, народний артист України Дмитро Чиборак.
«Найбільшим здобутком є те, що ми відкрились, що не потрапили у карантинну зону, бо торік через локдаун ми відмовились від фестивалю «Коломийські представлення». Цього року до останньої секунди переживали, але вже під час відкриття зрозуміли, що фестиваль не зупинити. Ми вибрали найкращі вистави в Україні і запросили їх на 8-денний мистецький марафон. Є Київський, Черкаський, Волинський, Чернівецький, Дніпровський, Мукачівський, Львівський театри. Думали, що приїдуть закордонні колективи, наші друзі з Канади, Фінляндії , Іспанії, але тепер проходження кордонів, приїзд – усе проблематично через коронавірус», - розповів Чиборак.
За його словами, фестиваль цього року відмовився від нагородження та вручення гран-прі.
«Концепція фестивалю – першопрочитання, а це завше хвилююче, небезпечно… А тому ми відмовились від того, щоб накласти ще й сітку перші, кращі, гран-прі, краща чоловіча, жіноча ролі, сценографія і режисура. Ми перейняли інший приклад - давати мистецький погляд на роботу. Ми дякуємо усім за те, що вони беруть участь і привозять до нас свої новаторські роботи», - зазначив Чиборак.
Відомо, що фестиваль «Коломийські представлення», який розпочався 5 вересня, запропонує 14 українських вистав.
Всеукраїнський театральний фестиваль «Коломийські представлення» започаткований в 2008 році, щоб на фестивальній сцені Коломийського театру збирати найяскравіші автентичні театри не тільки різних регіонів України, але й іноземні колективи.