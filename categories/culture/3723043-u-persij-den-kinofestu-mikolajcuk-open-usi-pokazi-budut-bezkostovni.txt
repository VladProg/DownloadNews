У Чернівцях 15 червня стартують покази кінофестивалю "Миколайчук OPEN". З нагоди дня народження Івана Миколайчука, у перший день фестивалю усі покази будуть безкоштовні.

Про це у Телеграм повідомляє Чернівецька міська рада, передає Укрінформ.
"Завтра стартує кінофестиваль «Миколайчук OPEN», перший день – безкоштовний. А все тому, що це день народження Миколайчука", - йдеться у повідомленні.
У програмі кінофестивалю 15 червня заплановані такі заходи:
- 10:00 «Пісенне древо Івана Миколайчука». Презентація книги, куди увійшли нотні записи всіх пісень з фільмів за участю Івана Миколайчука. Книгу представлять учасниці оригінального тріо «Золоті ключі» - Ніна Матвієнко та авторка видання Валентина Коротя-Ковальська;
- 11:15 «Україна-Швеція: можливості співпраці». Перегляд коротких метрів та public talk;
- 13:30 Українська прем’єра фільму «Батько», режисер Олександр Кобзар;
- 16:00 Українські короткі метри. Позаконкурсі роботи
- 18:30 «Легенда про княгиню Ольгу», режисер Юрій Іллєнко.
Як повідомлялося, у Чернівцях із 15 по 20 червня пройде фестиваль глядацького кіно “Миколайчук OPEN”. На ньому покажуть вісім українських прем'єр.