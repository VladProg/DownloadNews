У Вінниці назвали переможців ІХ Всеукраїнського конкурсу молодих джазових виконавців, який проходив у межах фестивалю Vinnytsia Jazzfest-2021.

Про це у Фейсбуці повідомила продюсер фестивалю Ірина Френкель, передає Укрінформ.
За її словами, фахове журі визначило володаря гран-прі та переможців у двох номінаціях, у яких за першість боролися музиканти із двох вікових груп.
Головний приз конкурсу (гран-прі) отримав 18-річний піаніст із Києва Володимир Верич.
Серед вокалістів найкращими визнані 16-річна Катерина Шабелко з Одеси (старша група) та її одинадцятирічний земляк Олександр Резник (молодша група).
У номінації «Інструменталісти» переможцями стали сімейний джазовий ансамбль ShekВand із Києва (старша група) та 11-річна піаністка Катерина Верич (молодша група).
Переможці у кожній номінації отримали грошову премію у розмірі 7 тис. гривень, володар гран-прі - 20 тис. грн від Вінницького міського голови та виконавчого комітету Вінницької міської ради.
Ірина Френкель повідомила Укрінформу, що головною метою конкурсу є формування професійного кола виконавців джазової музики в Україні. Участь у ньому могли взяти юні таланти з усієї України. Вік учасників – від 9 до 21 року. За першість у конкурсі змагалися сольні виконавці, а також вокальні ансамблі у складі до 6 осіб та інструментальні, де до 4 учасників.
Як повідомлялося, ХХV джазовий фестиваль Vinnytsia Jazzfest-2021 проходить 1-3 жовтня.