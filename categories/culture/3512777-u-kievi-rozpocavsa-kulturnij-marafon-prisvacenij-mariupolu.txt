У столичній Центральній бібліотеці імені Шевченка розпочався триденний марафон культурних подій, презентацій та зустрічей з митцями Маріуполя.

Про це в Телеграмі повідомляє Київська міська державна адміністрація, передає Укрінформ.
Як зазначається, це перший захід культурного хабу «Я-Маріуполь. Культура». В його межах 5 експозицій «Маріуполь: Мистецтво vs Війна» знайомлять з мирним життям міста, його історією, а також зі свідченнями про воєнні злочини загарбників. Виставку та інші культурні заходи можна відвідати з 22 по 24 червня.

В організації марафону допомогла влада Києва.
«Українці, іноземні медіа, весь світ повинен знати про трагедію Маріуполя, про жорстокість, з якою російські війська знищували місто та його мешканців. Маріуполь - це відкрита рана України. Свідчення геноциду українського народу. Цю історію ми повинні передати наступним поколінням, аби вони пам’ятали, як українці виборювали своє право жити у вільній і незалежній країні», - наголосили в КМДА.

Як повідомляв Укрінформ, Центр комплексної підтримки переселенців «Я-Маріуполь» відкрили у Кропивницькому.
Фото: Віталій Кличко