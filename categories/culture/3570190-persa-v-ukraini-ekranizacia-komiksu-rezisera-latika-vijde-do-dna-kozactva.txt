Перша в Україні екранізація коміксу “Максим Оса та золото Песиголовця” вийде на екрани 13 жовтня з нагоди Дня українського козацтва.

Про це повідомляє пресслужба Державного агентства з питань кіно на сторінці у Фейсбуці, передає Укрінформ.
"Фільм режисера Мирослава Латика, знятий за мотивами однойменного коміксу Івана Баранька, виходить на великі екрани 13 жовтня. Історія створення фільму тягнеться з 2012-го року: за цей час у нього змінилися не лише кілька продюсерів, але й режисер. Фільмування завершив продюсер Валерій Боровик, для якого “Максим Оса та золото Песиголовця” став першим продюсерським досвідом", - йдеться в повідомленні.
Зазначається, що головний герой стрічки Максим Оса - хорунжий Корсунського полку, карколомні пригоди якого почалися після того, як він вирушив на пошуки своїх побратимів, зниклих з його золотом.

"Осі доведеться розплутати відьмацьке павутиння та віч-на-віч зустрітися з містичним Песиголовцем. А про долю золота та його власника замовчує навіть писар, який веде цю оповідь", - зазначається в дописі.
Як повідомляв Укрінформ, раніше на закритті кінофестивалю Kharkiv MeetDocs мали презентувати документальний фільм Корнія Грицюка "ЄвроДонбас", який спростовує радянські міфи про індустріалізацію східного регіону.