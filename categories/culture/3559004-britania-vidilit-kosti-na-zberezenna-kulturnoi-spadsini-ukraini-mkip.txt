Борис Джонсон заявив, що Велика Британія надасть фінансову допомогу на заходи у сфері охорони культурного надбання України.

Про це Джонсон сказав під час виступу на Единбурзькому міжнародному культурному саміті, передає Укрінформ із посиланням на сайт Міністерства культури та інформаційної політики.
"Велика Британія фінансуватиме заходи з охорони культурної спадщини, а також військову та гуманітарну допомогу Україні", - йдеться в повідомленні.
Джонсон нагадав, що культуру нищили нацисти під час Другої світової війни, червоні кхмери в Камбоджі та таліби в Афганістані. А сьогодні, за його словами, "світ знову став свідком непростимих актів культурного вандалізму, цього разу в Україні".

Фото: МКІП

Водночас міністр культури та національної спадщини Республіки Польща Пьотр Глінський закликав усі країни ЄС об’єднатися задля допомоги Україні у досягненні мети – стати повноправним та успішним членом європейської сім’ї після перемоги.
Міністр культури та інформаційної політики України Олександр Ткаченко наголосив, що наша держава бореться за весь цивілізований світ проти загарбників, які намагаються знищити і культуру, і свободу.

Фото: МКІП

"Для нас культура – це свобода. А свобода – сенс життя для всіх українців. росія намагається знищити нашу культуру і нашу свободу. Кожна людина, яка стає жертвою цієї війни, є втратою для світової культури. Ми втрачаємо знання, які мали ці люди, традиції, які вони несли. Ми втрачаємо наші культурні пам'ятки через дії росіян. Українська культура та наші люди стали щитом від чистого зла для демократичного світу", - зазначив Ткаченко.
Единбурзький міжнародний культурний саміт - це закрита подія за участю міністрів культури та ключових фахівців у цій сфері з усього світу, яка відбувається щороку у серпні у приміщенні парламенту Шотландії. Цьогоріч Український інститут та Британська рада у співпраці з керівництвом саміту та в рамках Сезону культури "Велика Британія/Україна" організували українську програму під назвою "Культура та свобода".