В Україні з нагоди Дня пам’яті та примирення проходить мистецько-патріотична акція «Час обрав нас».

Як передає Укрінформ, про це повідомляє Генштаб ЗСУ у Фейсбуці.
«Щороку 8 травня увесь світ вшановує чергову річницю перемоги над нацизмом. Адже кривава історія нацизму – це ланцюжок жахливих злочинів, ідеологічним виправданням яких ставало заперечення нацистами права окремих народів не лише на мову, культуру та політичну свободу, а й на їх фізичне існування. Тому перемога над нацизмом для українців - це особливий день, оскільки з 1939 по 1945 роки Україна зазнала найбільших людських та економічних втрат серед усіх народів світу, які брали участь у Другій світовій війні», - йдеться у повідомленні.

Як зазначається, злочинна історія нацизму не зупинилась 1945 року, її продовжила сучасна російська федерація війною в Україні.

Повідомляється, що з нагоди пам’ятної дати, Дня пам’яті та примирення, керівництво Збройних сил України ініціювало проведення мистецько-патріотичної акції «Час обрав нас». До акції залучено творчу інтелігенцію, громадськість, місцеві органи влади.

Зокрема, митці сатиричного жанру запропонували долучити до акції свої роботи, бо карикатура б’є по ворогу не менше, ніж надсучасна зброя. Тож напередодні 8 травня в українських містах було розміщено тематичні біл-борди «Парад до пекла», «Борітесь – поборете! Вам Бог помагає!», «Перемогли гітлера – здолаємо путлера!». Виконав ескізи малюнків художник-карикатурист В’ячеслав Казаневський.
До акції долучилися підприємці, громадськість, волонтери, місцева влада.