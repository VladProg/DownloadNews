У турецькому місті Бодрум 18 травня, у День пам'яті жертв геноциду кримськотатарського народу, покажуть фільм Ахтема Сеітаблаєва "Чужа молитва".

Як передає Укрінформ, про це Державне агентство України з питань кіно повідомляє у Фейсбуці.
“Вже четверте місто Туреччини – Бодрум приєднується до Всесвітнього кіномарафону на підтримку України CinemAid Ukraine Charity Film Marathon. 18 травня у кіноцентрі Cinemarine ТЦ Oasis Bodrum глядачі побачать історичну драму "Чужа молитва" режисера Ахтема Сеітаблаєва та короткометражні фільми проєкту "Дивись українське": "На своїй землі" Олександра Кирієнка та "Домовина" Кадіма Тарасова”, - ідеться в повідомленні.
Стрічку "Чужа молитва" засновано на реальній історії кримськотатарської дівчини Саїде Аріфової, яка під час Другої світової війни двічі врятувала 88 єврейських дітей-сиріт: спершу – від нацистів, видаючи дітей за кримських татар, а вдруге – від військ Народного комісаріату внутрішніх справ (НКВС), які здійснювали депортацію кримських татар у травні 1944 року, коли довела, що ці діти є євреями.
У Держкіно нагадали, що саме 18 травня є трагічним днем, з якого у 1944 році розпочалась операція з депортації кримських татар.
Фільми у рамках Всесвітнього кіномарафону на підтримку України демонструють українською мовою з турецькими субтитрами. Зібрані кошти будуть перераховані до благодійного фонду "Повернись живим" та на підтримку кіноіндустрії України під час війни.
Захід організований громадською організацією "Українці Бодрума" за підтримки торгового центру Oasis Bodrum і мережі кінотеатрів Cinemarinе. Співорганізатором з української сторони є асоціація "Дивись українське!".
Всесвітній благодійний кіномарафон ініційований Державним агентством України з питань кіно спільно з Українською кіноакадемією, асоціацією "Дивись українське!", Українською кіноасоціацією, громадською організацією "УкрКіноФест", ГО "Спілка підприємців теле- та кіноіндустрії", ГО "Нарешті", комунальним підприємством "Київкінофільм", благодійним фондом "Двері", ГО "Центр розвитку креативних індустрій".
Як повідомляв Укрінформ, Державне агентство з питань кіно наполягає на скасуванні показів стрічок російської федерації у програмах Каннського кінофестивалю.