У Чернівцях презентують виставку "Втрачене дитинство", на якій покажуть історії українських дітей, які загинули від початку повномасштабного російського вторгнення.

Про це у Фейсбуці повідомляє Чернівецька ОВА, передає Укрінформ.
"У Чернівцях до Дня захисту дітей презентують виставку “Втрачене дитинство”. Це історії понад 20 дітей, які загинули з 24 лютого 2022 року внаслідок нападу російських військ на Україну", - йдеться у повідомленні.

Там зазначили, що виставку ініціювала платформа пам'яті Меморіал, яка з березня 2022 року розповідає історії загиблих цивільних та військових втрат України у війні.
Офіційне відкриття відбудеться 1 червня 2023 о 12:00 у Культурно-мистецькому центрі імені Івана Миколайчука за адресою вул. Головна, 140. Оглянути виставку можна з 1 по 7 червня (окрім понеділка та вівторка) з 11:00 до 19:00.
“Це історії дітей різного віку: від ненароджених, які загинули у животику мами, до майже дорослих молодих людей… І це лише маленька часточка з тисяч жахливих історій, які трапилися з вини росіян. Кожна смерть жахлива, але загибель дітей це особливий біль. Ми зібрали ці розповіді, щоб привернути увагу до величезної трагедії нашої нації, щоб зберегти пам'ять про тих, чиє життя відібрали так рано. Наша мета нагадати про цінність життя наших дітей та зберегти пам'ять про кожну людину, яка загинула у цій війні”, – каже шеф-редакторка платформи пам'яті Меморіал Анастасія Абрамець.
Лише за офіційними даними ювенальних прокурорів, станом на травень 2023 року через війну загинуло 480 українських дітей, ще 960 отримали поранення різного ступеня тяжкості.