У Хмельницькому обласному художньому музеї відкрилася виставка «Схід. Рівень свободи», на якій представлені картини 15 художників із Донеччини.

Про це кореспондентові Укрінформу повідомила в.о. директора музею Олена Михайловська.
«Ми майже одночасно з директоркою Донецького художнього музею (у 2015 році перереєстрований на підконтрольній Україні території – ред.) Оленою Фідрею одна одній сказали, що треба зробити виставку робіт донецьких митців. Вона вийшла досить репрезентативною, тому що на ній представлені 15 митців різних поколінь, частина з яких у 2014 році вимушено поїхали з Донеччини, інші – зараз», - зазначила Михайловська.






У Хмельницькому художньому музеї відкрилася виставка картин донецьких художників / Фото: Хмельницька ОВА




















За її словами, до музею вдалося евакуювати понад 300 творів митців Донеччини. Їх перевезли завдяки громадській організації «Все буде добре», яку заснував підприємець та громадський діяч Ярослав Бойко. Саме з цієї колекції обрали картини для виставки.
На виставці представлені роботи Сергія Садчикова, Тараса Дудки, Сергія Захарова, Романа Мініна.
«Для нашого музею виставка «Схід. Рівень свободи» унікальна тим, що за 36 років його існування у нас жодного разу не було такої групової виставки митців Донеччини», - додала Михайловська.
Виставка «Схід. Рівень свободи» діятиме в музеї до 1 жовтня.