Іванківський районний історико-краєзнавчий музей у першу чергу внесли у список об’єктів для відбудови і нині ведеться активний пошук партнерів, які візьмуть цей об'єкт під патронаж.

Про це міністр культури та інформаційної політики Олександр Ткаченко повідомив у Фейсбуці за результатами поїздки у с.Іванків Київської області, передає Укрінформ.

«Іванківський музей в першу чергу внесли в список об’єктів для відбудови на платформі https://restore.mkip.gov.ua і активно шукаємо міжнародних партнерів, які візьмуть об'єкт під свій патронаж для відбудови», - зазначив Ткаченко.

Він нагадав, що 25 лютого російські війська випустили по музею 4 ракети, саме в ту залу, де експонувались роботи Марії Примаченко. «На щастя, працівники музею попередньо сховали всі 14 картин, а коли почалась пожежа - ризикуючи життям, витягнули їх зі зруйнованої будівлі, що палала», - зазначив міністр.

Під час поїздки Ткаченко поспілкувався з жителями села та головою Іванківської селищної ради Тетяною Свириденко. За його словами, те, що люди пережили в окупації, важко уявити: страх, переслідування, відсутність зв'язку та електрики, брак продуктів, величезні втрати. Деякі села знищені вщент, деякі на 30 - 90%. Загалом пошкоджено або знищено 2360 об'єктів інфраструктури, наголосив глава МКІП.

За словами міністра, він знову пересвідчився, що росіяни «вміють тільки руйнувати надбання інших та відкидати розвиток територій, куди вони приходять, на десятки років у минуле».

«Вкотре вклоняюсь нашим громадянам - за мужність, вірність, відвагу, сміливість», - зазначив Ткаченко.
Як повідомляв Укрінформ, наразі зафіксовано понад 380 випадків руйнування або пошкодження російськими загарбниками пам’яток культурної спадщини на території України.
Фото: Олександр Ткаченко