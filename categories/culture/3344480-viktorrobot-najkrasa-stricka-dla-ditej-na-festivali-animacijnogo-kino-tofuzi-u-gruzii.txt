Стрічку Анатолія Лавренішина "Віктор_Робот" визнано найкращим повнометражним фільмом для дітей на Міжнародному фестивалі анімаційного кіно TOFUZI (Батумі, Грузія), який відбувся 25 – 30 жовтня.

Як передає Укрінформ, про це повідомляє пресслужба Держкіно, за підтримки якого створено фільм.
«Міжнародний фестиваль анімаційного кіно TOFUZI, організований Animation Development Fund, спрямований на стимулювання обміну творчим досвідом, пошуку нових ідей, стилів та технологій, а також на встановлення дружніх стосунків між авторами анімаційного кіно з різних країн», - ідеться в повідомленні.

Як нагадали у пресслужбі, торік картина "Віктор_Робот" отримала Приз глядацьких симпатій на 11-му Одеському міжнародному кінофестивалі, а також була визнана Найкращим анімаційним фільмом за версією 3-ої Національної премії кінокритиків "Кіноколо". А пісня "Пола-ла-ла" (гурт Dakh Daughters, Софія Байбакова, музика – Антон Байбаков, слова –Марися Никітюк) цьогоріч відзначена "Золотою Дзиґою" як Найкраща пісня.

Події фільму відбуваються в далекому майбутньому. Штучна зірка, що має забезпечувати енергією планети навколо себе, не працює. Єдиний, хто може її полагодити, – дідусь маленької Віки, який і створив це світило. Однак він таємниче зникає. Дівчинка разом з помічником – крихітним роботом Віктором – вирушає на його пошуки.
Виробництво фільму, створеного студією "Червоний собака", тривало понад три роки. Над картиною працювало більше 200 професіоналів.
Фото: usfa.gov.ua