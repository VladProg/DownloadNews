Дансько-українсько-шведський фільм "Будинок зі скалок" Сімона Леренга Вільмонта здобув нагороду у категорії "Найкращий фільм" на фестивалі документального кіно про права людини One World у Празі.

Про це повідомляють організатори фестивалю, передає Укрінформ. Зазначається, що рішення журі було одностайним
"Цей документальний фільм не лише показує, що іноді діти сильніші за дорослих, які їх оточують, а й що турбота та любов є важливими елементами як життя, так і процесу створення фільму", - зазначили організатори.
Раніше фільм виборов дві нагороди на грецькому кінофестивалі Thessaloniki International Film Festival та отримав кваліфікацію на "Оскар" в категорії "Найкращий документальний фільм" оскарівських перегонів наступного року.
Фільм "Будинок зі скалок" оповідає, як на тлі війни на Сході України, поблизу лінії фронту, невелика група соціальних працівників невтомно працює в дитбудинку, створюючи безпечний простір для життя дітей, поки державні органи та суди вирішують подальшу долю дитини та її сім'ї.
Режисер – Сімон Леренг Вільмонт. Лінійний продюсер та другий режиссер – Асад Сафаров. Продюсери фільму - Моніка Геллстрьом (Final Cut for Real, Данія), Тобіас Янсон (STORY, Швеція), Самі Янукайнен (Donkey Hotel, Фінляндія). Українськими продюсерами є Дар'я Бассель та Віка Хоменко (Мун Мен / Moon Man).
Стрічку створено за підтримки Державного агентства з питань кіно.