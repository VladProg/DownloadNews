Унаслідок підриву російськими військами Каховської ГЕС завдано збитків культурним об’єктам у низці населених пунктах, зокрема в Олешках та Новій Каховці.на лівому березі Дніпра.


Про це міністр культури та інформаційної політики Олександр Ткаченко повідомив у телемарафоні «Єдині новини», передає Укрінформ.
«Унаслідок підриву Каховської ГЕС завдані збитки культурним об’єктам на лівому березі Дніпра, в Олешках, Новій Каховці, безпосередньо самій Каховці. Йдеться як про монументальне мистецтво, наприклад, у Новій Каховці, так і про конкретні музеї, бібліотеки, клуби в усіх цих містах», - поінформував він.
Ткаченко пояснив, що масштаб шкоди детальніше можна буде оцінити, коли Україна визволить ці території.
«Важливо підкреслити, що в принципі завдано надзвичайно великої шкоди всьому культурному, екологічному шару всієї тієї території, яка охоплює Каховське водосховище, тому що воно тягнеться і в бік Запоріжжя. Нікополь, Марганець, інші міста будуть потерпати від нестачі води. Ми будемо мати наслідки обміління певної частини Дніпра», - зауважив міністр.
Він наголосив, що наслідки катастрофи позначаться, не тільки на звичайному ритмі життя людей, а й на культурній спадщині. «Щоб здолати ці наслідки доведеться докласти надзвичайно багато зусиль і коштів», - додав урядовець.
Також він розповів, що нині немає повної інформації про культурні збитки, яких завдала Росія, розв'язавши повномасштабну війну проти України. За словами Ткаченка, станом на зараз це понад 1400 пошкоджених чи зруйнованих об'єктів культурної інфраструктури на суму мільярди доларів.
Міністр підкреслив, що для відновлення постраждалих культурних об’єктів потрібні великі гроші, які планують залучати від міжнародних донорів та репарацій РФ.
Як повідомляв Укрінформ, уночі 6 червня російська армія підірвала греблю Каховської ГЕС. На Херсонщині тривають рятувальні роботи та заходи з евакуації населення з місць затоплення.
За фактом підриву правоохоронці розпочали розслідування за статтею "екоцид".
В Укргідроенерго заявили, що Каховська ГЕС повністю зруйнована і відновленню не підлягає.