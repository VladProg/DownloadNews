У Львові відбулося відкриття 34-го Міжнародного театрального фестивалю «Золотий лев», де переважно будуть представлені вистави, прем'єри яких відбулися після початку повномасштабного вторгнення РФ.

Про це повідомляє кореспондент Укрінформу.
«На цьогорічному фестивалі ми хочемо представити театри з Києва, Хмельницького, Вінниці, Сум, Кропивницького, Херсона, Луганська, Чернігова, львівські, звичайно, також долучилися, є ще театри з Чехії і Франції та Данії. Загалом у нас відбудеться понад 20 подій. Відкриваємо ми наш 34-й фестиваль традиційним парадом акторів на ходулях. Цього року через війну, не буде масового параду, який так люблять львів’яни та туристи. Але дякуємо ЗСУ, що нам вдається, локально в театрах провести вистави, бо наше гасло – це «Театр – мистецтво нескорених», - розповіла організаторка фестивалю Ксенія Федоришин.






У Львові розпочався Міжнародний театральний фестиваль «Золотий Лев» / Фото: Анастасія Смольєнко, Укрінформ











































Сценічні вистави відбуватимуться у львівських театрах «Воскресіння», ім. Леся Курбаса, ім. Марії Заньковецької, Першому театрі. Уперше цього року до фестивалю долучилися театр «ОКО» та Львівський театр ляльок. Програма включає, як вистави, так і додаткові атракції.
Упродовж всього фестивалю в театрі «Воскресіння» діятиме український павільйон Паризького квадрієнале сценографії 2023 «Сад живих речей» від провідних сценографів України.
Фестиваль «Золотий Лев – 2023» відбувається за підтримки Українського культурного фонду, управління культури Львівської міської ради, департаменту з питань культури, національностей та релігій Львівської обласної державної адміністрації.
Фестиваль триватиме до 10 жовтня.
Як відомо, 33 роки поспіль на початку жовтня у Львові відбувається Міжнародний театральний фестиваль «Золотий лев». Окрім сценічних вистав, тут можна було побачити й вистави вуличних театрів.
З початком повномасштабного вторгнення РФ в Україну багато театрів перелаштували свою діяльність, але разом з тим продовжили творчий пошук. Тому цьогорічний «Золотий Лев» стане майданчиком для показу переважно вистав, прем'єри яких відбулися після 24 лютого 2022 року.