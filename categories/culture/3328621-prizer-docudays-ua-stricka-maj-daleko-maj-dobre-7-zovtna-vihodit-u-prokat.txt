7 жовтня виходить у кінотеатральний прокат призер Docudays UA — стрічка Ганни Ярошевич "Май далеко ― май добре".

Як передає Укрінформ, про це повідомляє пресслужба Держкіно.
“Картина розповідає про рідкісних тварин Карпат - водяних буйволів - та німецького активіста, що займається їх розведенням. Фільм є повнометражним документальним дебютом режисерки Ганни Ярошевич. Робота над ним тривала останні п'ять років”, - ідеться в повідомленні.
Як зазначається, 6 жовтня о 19:20 у київському кінотеатрі "Жовтень" відбудеться допрем'єрний показ фільму за участю знімальної групи.
Герой фільму - молодий німець Мішель, який захоплений природою України і переїжджає до Карпат. У горах він розводить водяних буйволів, що опинилися на межі зникнення. Хлопець мріє присвячувати весь час улюбленій справі, але змушений регулярно повертатися до Німеччини, де працює в сімейному бізнесі й зустрічається з дівчиною Вєрою. Без належного догляду буйволи починають хворіти. До всього Мішеля спіткають негаразди в особистому житті, бо Вєра не впевнена, що зможе виховати двох маленьких дітей у віддаленому карпатському селі.
Над фільмом працювали режисерка Ганна Ярошевич; оператор Сергій Кіреєв; продюсери Альона Качкан, Олена Яковицька, Олексій Москаленко, Ганна Ярошевич. Виробництво ― TABOR Production, mental dRive studio.
Як повідомляється, навесні картина отримала приз Андрія Матросова від організаторів Фестивалю документального кіно про права людини Docudays UA. Офлайн-прем’єра фільму відбулася на 50-му ювілейному КМКФ "Молодість" у межах спеціальної програми "Це справжнє життя" від Docudays UA. Стрічка мала міжнародну прем’єру в Італії на фестивалі Cervino Cinemountain, взяла участь у фестивалях Makedox у Македонії, Beldocs у Сербії, фестивалях CinEast, New Renaissance Festival London, була відібрана до Національного конкурсу кінофестивалю Kharkiv MeetDocs. Оператор-постановник фільму Сергій Кіреєв отримав спеціальну відзнаку журі Четвертого фестивалю кінооператорського мистецтва КІНОКО "За найяскравіший дебют в документальному повнометражному фільмі".
У 2020 році фільм отримав підтримку Українського інституту на міжнародну промоцію в межах програми PROmotion. Вихід стрічки у прокат підтримано Державним агентством України з питань кіно.