У Полтаві на площі біля театру провели мистецьку акцію «Вільне небо/Free Sky», на якій закликали світ закрити небо над Україною.

Про це повідомляють у пресслужбі Полтавської обласної військової адміністрації, передає Укрінформ.
«31 березня у Полтаві відбулася мистецька акція «Вільне небо/Free Sky» на підтримку заклику українського народу та Президента Володимира Зеленського до країн Заходу та інших держав світу закрити небо над Україною та зупинити війну», - йдеться у повідомленні.
На концерті патріотичні пісні виконували пісенно-танцювальний ансамбль «Полтава», камерний оркестр імені Дмитра Ахшарумова та солістка Лариса Борисенко. Артистка театру Ольга Чернявська прочитала вірш.
«Мета проведення цієї акції - це припинення війни, відведення військ окупантів, та закрите небо, щоб не було вбивств мирного населення, жінок дітей та людей похилого віку», - наголосив директор Полтавської обласної філармонії Олег Тищик.
Небайдужі громадяни вважають, що проведення таких акцій сприяє підняттю бойового духу та патріотизму.
«До Полтавщини ми приїхали на 8-й день війни. Нам дуже подобається у Полтаві. Особливо те, що тут мешкають такі відкриті та добрі люди, які нам дуже допомагають. Для нас слова «вільне небо» означають те, що в Україні менше стріляють, ми не чуємо вибухів, не лякаємося та не біжимо в укриття», - розповіли переселенці з Харкова Дарина та Валентин.
Як повідомлялося, Всеукраїнська мистецька акція «Вільне небо/Free Sky» розпочалася 9 березня у Києві на підтримку ініціативи Президента Володимира Зеленського про закриття неба над Україною. Акція вже відбулася в Одесі, Львові, Рівному, Дніпрі, Чернівцях, Запоріжжі, Івано-Франківську.
Фото: Полтавська ОВА