Відеоальманах, присвячений своєму новому проєкту «Ше.Fest мандрує країною», презентував фестиваль «Ше.Fest» в Українському кризовому медіацентрі.

Про це повідомляє кореспондент Укрінформу.
Як зазначили організатори, відео підбило підсумки експерименту, який подарував фестивальну атмосферу жителям 4-х українських міст, продемонструвало найяскравіші моменти мистецької подорожі і засвідчило перспективи його розвитку.
«Фестивалю вже 8 років, він народився під час Революції гідності на Майдані. Цього року «Ше.Fest» вперше помандрував. Фестивальні заходи відбулися в чотирьох містах - Ірпені, Броварах, Одесі та Первомайську Миколаївської області. Головна подія була 21-22 серпня в селі Моринці на Черкащині, де народився Тарас Шевченко. І наш відеоальманах допомагає якнайкраще занурити глядача в атмосферу фестивалю і його заходів», - сказала координаторка Театральної сцени фестивалю «Ше.Fest» Єлизавета Красніченко.
Підбиваючи підсумки, керівник проєкту «Ше.Fest мандрує країною» Дмитро Колоша назвав їх вражаючими.
«Насправді результати проєкту не просто виправдали очікування, а навіть трохи приголомшили. Тому що самі мандри Україною, мініфести в 4-х містах, зібрали понад 3 тисячі глядачів. Загалом сам фестиваль у Моринцях відвідала, мабуть, найбільша кількість гостей за всю його історію – понад 14 тисяч людей. Тобто загалом ми зібрали більше 17 тисяч за шлях нашого проєкту цьогоріч. А загальне охоплення в інформпросторі було понад 1,5 мільйона осіб. Для нас це своєрідний рекорд», - підкреслив Колоша.

Режисер проєкту «Ше.Fest мандрує країною» Олександр Висоцький розповів про нові заходи і напрямки фестивалю.
«У нас відбулися нововведення по всьому периметру нашої роботи, тому що цього року з’явились донори, такі як Український культурний фонд. І ми змогли втілити давно задумані свої мрії. Тому працювали не тільки над тим, щоб розширювати фестиваль, нам вдалося насамперед розвинути ті локації, які в нас уже були. Традиційно всі роки базових було 10 локацій, а цього року їх вже стало 15. Змагання «Ше.Games» цього року зібрали близько 500 людей. У нас з’явилася Folk-сцена, де дві доби виступали місцеві колективи – окремий фестиваль у фестивалі», - сказав Висоцький.
Стосовно мандрів він зазначив, що це був експеримент, під час якого організатори побачили перші враження людей, наскільки це було для них актуально.
«Ми їх опитали методично – це було теж нововведення - і тепер маємо розуміння, як цей проєкт для них виглядає, чого вони хочуть-не хочуть. Для мене було найбільшим відкриттям, що вистава «Шевченко. Остання любов» Ольги Анненко, яка була створена в процесі мандрів, у всіх залах мала повні аншлаги… Тож потрібно мандрувати далі. Ми збагатися в тих мандрах», - акцентував Висоцький.
Своєю чергою засновниця «Ше.Fest» Юлія Капшученко-Шумейко зазначила, що основна родзинка фестивалю в тому, що він робить Шевченка сучасним і популярним.
«Ми переносимо Тараса Шевченка в сьогодення, розповідаємо про нього хоч і з науковим підґрунтям, але простою мовою, ми робимо Шевченка популярним. Цього року ми спробували відтворити Шевченка в яскравому стилі поп-арт. Шевченко для нас – це справді любов, і ми всі з любов’ю ставимося і до фестивалю, і до його популяризації на різних майданчиках. Як бачимо на відео, маємо і Театральну, і Музичну сцени, і Просвітницьку галявину, де є лекційна частина», - сказала вона.
Водночас учасниця дуету «Сестри Тельнюк», народна артистка України Галина Тельнюк наголосила, що під час фестивалю, під час виступів і спілкування з публікою приходить розуміння, наскільки нам потрібні Тарас Шевченко і його творчість.
«Насправді не ми робимо Шевченка сучасним, а він нас робить вічними, знаковими, він нас робить людьми, він нас робить гідними. І тому він нам потрібен ще більше, ніж ми йому в плані осучаснення і оновлення», - зауважила співачка.
Фото, відео: Фестиваль Тараса Шевченка «Ше.Fest» І ШеФест, Фейсбук