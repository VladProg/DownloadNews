На наступний рік виділено менш як 50 мільйонів гривень на всі книгарні України.

Про це в інтерв'ю Укрінформу повідомив т.в.о міністра культури та інформаційної політики Ростислав Карандєєв.
“Ми маємо на сьогодні норму закону про підтримку книговидання, яка передбачає компенсацію частини витрат книгарень на оренду приміщення, якщо вони його орендують — і великі, мережеві, і маленькі. На 2024 рік виділено менш як 50 млн грн на всі книгарні України. Положення про надання цієї допомоги виписано досить чітко. Це невелика підтримка, яка ніколи не буває зайвою”, - сказав Карандєєв.
Він зауважив, що у бюджеті бракує коштів на придбання книжок для поповнення фондів публічних бібліотек. За його словами, у широкому масштабі МКІП використовує виключно або фінансовий ресурс місцевих органів самоврядування, або ж меценатський.
“Цей напрям відноситься до видатків капітального характеру. Сьогодні, на жаль, всі ці кошти йдуть виключно на наші військові потреби”, - зазначив т.в.о міністра культури та інформаційної політики.
Крім того, Карандєєв поінформував, що у бюджет на наступний рік було закладено видатки, пов'язані з забезпеченням програми щодо сертифікатів на придбання книг, тому з наступного року це може запрацювати.
Він повідомив, що сертифікат можна отримати при досягненні 18-річного віку.
“Молода людина може відкрити рахунок в банку, зареєструватися в "Дії" й отримати підтримку на придбання української книги. Ви пам'ятаєте програму, яка була під час пандемії. Приблизно те ж саме буде й зараз”, - сказав Карандєєв.
Як повідомляв Укрінформ, понад 800 тисяч книжок передано у межах наймасштабнішої благодійної акції у сфері книговидання “Українським дітям – українську книгу”, яку реалізовували Держкомітет телебачення і радіомовлення з Офісом Президента та Міністерством культури й інформполітики.