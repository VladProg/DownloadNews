Україна та Австрія поглиблюватимуть співпрацю у сфері культури.

Як передає Укрінформ, про це Міністерство культури та інформаційної політики України повідомляє у Телеграмі.
В Австрії заступниця міністра культури та інформаційної політики Галина Григоренко провела ряд зустрічей, де обговорювались конкретні кейси співпраці України та Австрії у сфері культури.
«Насамперед такі проєкти будуть спрямовані на підтримку українських митців, обмін досвідом фахівців сфери культури, поповнення українських бібліотечних фондів якісними перекладами австрійської літератури, зокрема класичної, а також знайомство австрійців з українською літературою, перекладеною німецькою мовою», - ідеться в повідомленні.
У межах візиту Григоренко поспілкувалась з головою секції культури та мистецтва Юргеном Майндлем та керівником Департаменту європейської та міжнародної культурної політики Катрін Кнайссель.
Крім того, представниця МКІП домовилась з генеральною директоркою Belvedere Стеллою Ролліг не тільки про масштабні виставки українського мистецтва в 2024 році, а й про програми стажувань та професійних візитів для українських музейників.
Як повідомляв Укрінформ, наразі на території Австрії проживає близько 55 тисяч вимушених переселенців з України, загалом їх було понад 90 тисяч.