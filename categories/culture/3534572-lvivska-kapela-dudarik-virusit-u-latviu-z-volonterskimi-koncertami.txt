Львівська національна академічна чоловіча хорова капела «Дударик» відвідає Латвію з волонтерськими концертами «Стій з Україною».

Про це Укрінформ повідомила пресслужба капели.
У колективі розповіли, що візит запланований на 27-31 липня, а зібрані кошти підуть на потреби ЗСУ.
Артисти планують дати у Латвії 5 концертів. Зокрема, передбачається виступ капели з народними піснями на пленері та інформаційна робота у Верманському парку Риги; концерти капели «Дударик» із програмою «1000 років музичної історії України» у Ризькій філармонії, Лютеранській церкві Дубулті (м.Юрмала) та Церкві св. Франциска. У цьому храмі відбудеться також урочиста літургія УГКЦ для української громади.
«Дударик» торує стежки Української мандрівної капели Олександра Кошиця, яка за часів визвольних змагань за УНР «била у дзвони» по цілому світу. Друзі - ті ж, вороги - ті самі, лише століття не те і 100 років різниця», - зазначили у капелі, висловивши сподівання на сприяння з боку обласної військової адміністрації та МКІП.
Як повідомлялося, Львівська національна академічна чоловіча хорова капела «Дударик» презентувала проєкт «Прийняття», до якого увійшли вкрадені росіянами пісні і твори Тараса Шевченка.