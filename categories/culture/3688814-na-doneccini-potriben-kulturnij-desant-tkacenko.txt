Міністр культури та інформаційної політики Олександр Ткаченко обговорив із керівництвом Донецької обласної військової адміністрації збільшення присутності в регіоні українських культурних діячів та українського друкованого слова.

Як передає Укрінформ, про це очільник МКІП повідомив у Телеграмі.
«Опрацювали з головою Донецької ОВА Павлом Кириленко та колегами кілька питань, які можемо вирішити найближчим часом. Це і більша присутність українських культурних діячів у Донецькій області, і постачання книжок по окремій програмі, щоб працювали книжкові полички у різних місцях, і робота з медіа, щоб збільшити присутність українського, щонайменше – друкованого слова в Донецькій області», – зазначив міністр.
Також під час зустрічі було обговорене продовження роботи «Культурного десанту» в різних формах і за участю колективів національних закладів культури, робота з ментальним здоров’ям через арт-терапію та залучення мешканців області до культурних практик.

Очільник МКІП подякував керівництву області за приділення уваги культурній сфері й розуміння, що культура – відволікає, рятує й оновлює.
«Будемо не тільки тримати постійний зв'язок з Донецькою областю, але й приділяти особливу увагу роботі культурної сфери, яка є не тільки елементом захисту нашої ідентичності від ворога, але й фактично – оздоровчим, терапевтичним засобом для життя», – додав Ткаченко.
Як повідомляв Укрінформ, за даними глави МКІП, із тисячі культурних установ Донецької області понад 700 зазнали пошкоджень або руйнувань через російські обстріли.