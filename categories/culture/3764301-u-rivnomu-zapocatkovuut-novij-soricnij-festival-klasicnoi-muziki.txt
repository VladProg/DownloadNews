У Рівному обласна філармонія започатковує новий мистецький фестиваль "Рівненські класичні резиденції", який представлять 1 жовтня, у Міжнародний день музики.

Про це повідомила у Фейсбуці Рівненська обласна філармонія, передає Укрінформ.
“За підтримки Управління культури та туризму Рівненської ОДА! З 1 по 22 жовтня вперше у Рівному музичний фестиваль «Рівненські класичні резиденції»”, - йдеться в повідомленні.
Зазначається, що це знаковий мистецький проєкт, який включатиме сім ексклюзивних імпрез та дві арт-події, пов’язані з історією та мистецьким життям міста.
З "Рівненських класичних резиденцій" артисти планують розпочати 85-й сезон.
Фестиваль, за задумом організаторів, має об’єднати не лише музикантів, а й тих, хто збирає й популяризує історію розвитку музичного мистецтва в Рівному. І одну з головних ролей в цій історії гратиме рід Князів Любомирських, зазначили на сайті облради.
“Ми давно працюємо над ідеєю розпочинати новий творчий рік знаковою мистецькою подією. І ось нарешті зможемо втілити цю ідею в життя – запровадити у Рівному щорічний фестиваль саме класичної музики. Сподіваємося, це стане гарним подарунком поціновувачам музичного мистецтва”, - поінформувала директорка обласної філармонії Елеонора Стеценко.

Фестиваль проходитиме у трьох локаціях: концертній залі камерної та органної музики, в мистецькому цоколі та мистецькому дворику.
Однак, які концертні номери й арт-заходи чекають на глядачів, у філармонії поки що не розкривають.
До участі у фестивалі класичної музики в Рівному запрошені Київський квартет саксофоністів, Львівський фортепіанний дует Оксани Рапіти та Мирослава Драгана, а також національний ансамбль солістів "Київська камерата".
Як повідомляв Укрінформ, 15 - 31 серпня у Рівному проходив міжнародний фестиваль Viva musica organum («Жива музика органу»).