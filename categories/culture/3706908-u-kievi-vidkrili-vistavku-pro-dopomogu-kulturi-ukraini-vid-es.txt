До Дня Європи на Софійській площі у столиці відкрили виставку «Культурна мозаїка», що висвітлює проєкти з порятунку української спадщини, які підтримав Євросоюз.

Про це повідомляє кореспондент Укрінформу.
«Україна вийде з війни переможницею, а її культура продовжуватиме зміцнювати європейську сім’ю», –наведено на одному зі стендів виставки слова глави представництва ЄС в Україні Матті Маасікаса.
Перед Софійським собором просто неба стоять дев’ять стендів з описами елементів культурного надбання України, які потребували уваги та захисту у зв’язку із загрозами, спричиненими вторгненням росії.

Девізом експозиції стала теза: «Разом зберігаємо. Разом Творимо»: завдяки фінансовій допомозі від ЄС, зокрема програмі «Дім Європи», під час війни в Україні вдалося оцифрувати музейні колекції та пам’ятки архітектури, а також посилити захист і забезпечити збереження музейних колекцій.
На виставці йдеться і про народний одяг – строї центру і сходу України, які вдалося вивезти у безпечне місце. Також наявна інформація про платформу My Art, створену на Миколаївщині задля підтримки місцевих культурних проєктів, та ініціативу реставрації старовинних дверей «Тисячі дверей Одеси».






У Києві відкрили виставку про допомогу культурі України від ЄС / Фото: Павло Багмут, Укрінформ




































Інформація з виставки доступна українською та англійською мовами.
Організувало виставку представництво Європейського Союзу в Україні.
Як повідомляв Укрінформ, згідно із розміщеним на сайті глави держави указом №266/2023 від 8 травня, відтепер 9 травня Україна святкуватиме День Європи. Раніше цей день візначався щороку у третю суботу травня, яка цьогоріч припадає на 20-те число.