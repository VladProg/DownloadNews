Із керівництвом Маріуполя та місцевих музеїв на початку повномасштабного вторгнення російських військ проводили розмови щодо евакуації експонатів, але вони відмовилися.

Про це заявив міністр культури та інформаційної політики Олександр Ткаченко в ефірі інформаційного марафону низки телеканалів, повідомляє Укрінформ.
«Деякі розмови щодо Маріуполя у нас були напередодні з керівниками міста і цих музеїв. На жаль, нам не вдалося переконати їх щодо евакуації. Але тут так само має діяти процедура щодо подання до судів, тому що те, що ми бачили, що відбувалося в музеї, - у мене питання до директорки муніципального музею, як вона так хоробро віддавала цінності для вивезення з Маріуполя», - сказав він.
Ткаченко розповів, що є відповідний протокол, згідно з яким зараз діють музейники для убезпечення експонатів з різних музеїв.
«Там, де це було можливо зробити, така робота проведена. Я не буду ділитися: де, куди, але ми це зробили», - зазначив міністр, додавши, що там, де російські загарбники прийшли в перші дні вторгнення, це зробити практичного неможливо.
Як повідомлялося, раніше радник міського голови Маріуполя Петро Андрющенко розповів, що російські загарбники вивезли всі цінні експонати з Музею краєзнавства та Художнього музею в місті. За його словами, цінності Маріупольського краєзнавчого музею ворогу передала його директорка.