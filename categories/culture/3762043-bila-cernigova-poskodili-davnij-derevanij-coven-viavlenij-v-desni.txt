Невідомі особи пошкодили давній дерев’яний човен, знайдений рибалками неподалік Чернігова, який нещодавно обстежили наукові співробітники Інституту археології НАН України.

Як передає Укрінформ, про це у Фейсбуці повідомив Департамент культури Чернігівської ОВА.
«Любителі старовини» відкопали носову частину дубового човна-довбанки, виламали чи відрубали саме носову частину, що нависала над водою. Доля цього фрагменту сьогодні невідома. Решта човна знаходиться в схилі», - йдеться у повідомленні.

Зазначають, що на місце знахідки прибули директорка Департаменту культури ОВА Людмила Замай, директор Чернігівського історичного музею імені В.В. Тарновського Сергій Лаєвський, археологи та представник Деснянського басейнового управління водних ресурсів Держводагентства, аби вирішити, як і що робити зі знахідкою далі.

Як повідомляв Укрінформ, науковими співробітниками Інституту археології НАН України було проведено обстеження дерев’яного човна, знайденого рибалками неподалік Чернігова і замитого руслом Десни. По завершенню фіксації човен засипали річковим піском.
Після перших досліджень можна припустити, що човен належить до рибацьких човнів-довбанок, що побутували на р. Десна та р. Дніпро від ХVIII до початку ХХ ст. Також окремо було взято проби на С14, що може допомогти з датуванням. Дані плавзасоби мали від 8 до 12 м довжини та до 2 м ширини і могли призначатися для промислового вилову риби.
Фото к тексті: Департамент культури Чернігівської ОДА