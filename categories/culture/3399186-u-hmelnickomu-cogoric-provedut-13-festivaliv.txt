У Хмельницькому у 2022 році запланували провести 13 міських, всеукраїнських та міжнародних фестивалів.

Як передає Укрінформ, про це повідомляє управління культури і туризму Хмельницької міської ради.
У лютому та березні в місті відбудуться Всеукраїнський фестиваль патріотичної пісні «Ми – українці!» та Міжнародний фестиваль камерної музики «Хмельницький камерфест».
На квітень запланований ХХІV Міжнародний фестиваль моновистав «Відлуння», а на травень – фестиваль весняної обрядовості «Ладовиці» та рок-фестиваль ROCK&BUH.
У червні в місті проведуть фестиваль оркестрових шоу-програм ArtMajorShow та VI відкритий фестиваль хорової музики «Співоча асамблея», у липні – VІ міський фестиваль-конкурс з соціальних танців «Нестримний потік», а в серпні – фестиваль хорових ветеранських колективів і Міжнародний фестиваль-конкурс народної хореографії HlushenkovFolkFest.
У вересні Хмельницький прийматиме Всеукраїнський літературно-перекладацький фестиваль TRANSLATORIUM, у жовтні – фестиваль аматорського театру «АКТ Третій», у листопаді – фестиваль студентської творчості «АртСтудФест-22».