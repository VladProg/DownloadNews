Близько 100 відомих українських акторів візьмуть участь у благодійному аукціоні для збору коштів на придбання щонайменше п’яти карет «швидкої допомоги» для Збройних сил України.

Про це засновниця громадської організації «Ініціативне покоління» Ольга Клименко повідомила на брифінгу в Медіацентрі Україна — Укрінформ.
«Ідея виникла, бо запити на «швидку» у нас зростають. На сьогодні ми вже маємо їх шість, але завдяки цьому акторському аукціону ми збираємося закупити ще п'ять «швидких». Звісно, якщо буде більше коштів, то ми їх придбаємо більше», - сказала Клименко.
За її словами, до участі у заході долучилися відомі актори, умовляти жодного з них не довелося. Свої лоти вони вже почали виставляти на сторінці аукціону в Інстаграмі. Йдеться про улюблені особисті речі акторів, прикраси, сніданок, вечеря або інші заходи із ними, майстер-класи. Долучилися до аукціону може будь-який громадянин.
«Щоб узяти участь, потрібно вступити у сам аукціон. Там крок 200 грн. Є початкова ціна, яка підвищується. Є дата, коли той чи інший лот закінчує свою активність, і на момент закінчення діяльності цього лоту визначається переможець. Він має перерахувати кошти на рахунок нашої організації, а далі вже актори вручають сам лот. Актори, які перебувають у Києві, обіцяють власноруч передати цю річ. Тобто, це ще й зустріч з улюбленим актором», - додала Клименко.
Як наголосив засновник громадської організації "Ініціативне покоління" Дмитро Олійник, «швидкі» направлять у ті військові частини, які потребуватимуть їх найбільше. Список їх в організаторів вже є.

«Українські актори – не російські актори. Я хочу, щоб це усвідомили всі. У нас немає такого, що ми не даємо контакти один одного… Ми нормальні люди і не можемо стояти осторонь. Багато років, це було ще до війни у 2014 році, ми брали участь в акціях на підтримку онкохворих дітей, поїздках у дитячі будинки. Українські актори, яким зателефонували, написали, відгукуються всі, без будь-яких запитань про гонорари, їх згадування у пресі», - сказала акторка Римма Зюбіна, яка виставила лот зі своїм іменним екслібрисом від художника родом з Сєвєродонецька Бориса Романова.
Актор Дмитро Вівчарюк готовий виставити на аукціон свій перстень, який виготовив майстер з Херсонщини. «Це вінтажний перстень повністю зі срібла. Усередині нього є монета, якій 1500 років. Я думаю, що це оригінально. І це те, що мене надихає, те, що мені дає сили. Це комусь, може, знадобитися», - сказав він.
Водночас акторка Анна Кошмал залишила у таємниці те, що саме готова виставити на аукціон, зазначивши тільки, що це власноруч виготовлена нею невелика річ. «Ми виставляємо не матеріальні речі, а частинку себе, частинку своєї творчості, частинку своєї душі, свою енергетику. Ця річ для мене дуже особлива, бо я її робила на початку війни в такому тривожному стані. Саме ця річ, саме можливість знову проявити свою творчість у цьому виробі, мене стабілізувала», - сказала вона.
Як повідомлялося, 24 лютого російська федерація розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України, катують і вбивають мирне населення. Сили оборони України чинять запеклий опір російським загарбникам.