У Львівському національному музеї Івана Франка (Дім Франка) презентували виставку «Врятовані» із понад ста артефактів з власної збірки, які відреставрували та оцифрували у межах проєкту "FrankoData: відкритий цифровий музей" за підтримки Українського культурного фонду.

Про це повідомляє кореспондент Укрінформу.
«Цей проєкт передбачав реставрацію і оцифрування музейних предметів, які промовляють про Франка крізь призму знакових дат його життя та творчості. Це певний підсумок його діяльності, який був для нього дуже важливим, адже він не святкував свої 40, 50 років, а святкував творчі ювілеї. Ці дати були важливі тоді у суспільстві і залишили по собі низку артефактів, які є частиною колекції Дому Франка», - розповів директор Львівського національного літературно-меморіального музею Івана Франка Богдан Тихолоз.
Виставка "Врятовані" з музейних артефактів включає 116 відреставрованих артефактів. З них 110 паперових і шість дерев’яних.






У Львові відкрили виставку «Врятовані» / Фото: Анастасія Смольєнко

















































Загалом у межах проєкту "FrankoData: відкритий цифровий музей" оцифровано 1200 артефактів. Процес наповнення цифрової бази даних на оновленому вебпорталі музею триває.
Мультитематична експозиція складається з документів, пов’язаних із Іваном Франком та його сучасниками, містить матеріали, що стосуються вершинних творів Франка та тривалої історії їх інтерпретації – як наукової, так і мистецької.
«Ми, звичайно, зважали на стан предметів, тому що для нас було важливо не просто підтасувати щось під нашу концепцію, а відреставрувати ті речі, які найбільше потребували дбайливої руки реставратора. Також ми ці всі експонати дослідили та невдовзі за результатами виставки плануємо видати каталог. Більшість цих предметів показані вперше і найближчим часом знову повернуться в сховище, бо ми маємо берегти нашу спадщину у зв’язку з воєнним станом», - додав директор.
Виставка триватиме лише два тижні.
На афіші організатори використали зображення розп’яття з церкви святого Миколи у Нагуєвичах. Як зазначили в музеї, вона була дуже важливою для родини Франків. Її збудували у 1800-х роках, а в середині XIX сторіччя Яків Франко, батько письменника, власним коштом відновив вівтар храму і подарував Євангеліє, оздоблене сріблом і золотом. Із 1962 по 1989 служіння у церкві не проводили. Та з відновленням незалежності святиня проіснувала недовго – у 1996 році церква згоріла. Полум’я знищило і цінні реліквії храму – вівтар, Євангеліє. У фондах Дому Франка є окремі фрагменти врятованого і кілька фото. На виставці можна побачити розп’яття, дерев’яні підсвічники, замок та ключі, викуті Яковом Франком.
Як повідомляв Укрінформ, сім українських музеїв стали лауреатами спеціальної відзнаки «Герої культури слов’янської спадщини» на ŽIVA AWARD 2023 у Словенії. Серед них вже другий рік поспіль престижну нагороду отримав Дім Франка.