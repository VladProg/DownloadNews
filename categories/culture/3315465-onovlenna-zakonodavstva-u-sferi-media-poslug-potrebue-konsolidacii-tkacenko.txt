Оновлення законодавства у сфері медіа та аудіовізуальних послуг, приведення його у відповідність до європейських стандартів з потребує консолідації галузі.

Таке переконання висловив міністр культури та інформаційної політики Олександр Ткаченко під час 11-го Міжнародного медіафоруму KYIV MEDIA WEEK, повідомляє кореспондент Укрінформу.
«Щодо закону про медіа – це теж питання консолідації. Я досі вважаю, що закон про медіа уже "перезрів", тому що за час, поки у нас точаться дискусії стосовно регуляції в інтернет-просторі в першу чергу, і в Європі, і в США були ухвалені закони, які набагато серйозніше регулюють цей простір, ніж запропоновано в нашому законі. І за умови консолідації медійної спільноти ми можемо рухатися з цим законом, приймати його нарешті в Раді», - сказав Ткаченко.
Міністр зазначив, що жоден закон не є догмою, тож потребуватиме вдосконалення.
«Але без цього закону ми не виконуємо наші зобов’язання перед Європейським Союзом щодо аудіовізуальних послуг; ми жодним чином не впливаємо в законний спосіб на те, що складає сьогодні у великих містах основу для користування інформацією, маю на увазі інтернет-видання. І ми перебуваємо в ситуації невизначеності для індустрії, що заважає їй уже сьогодні мати більш досконалі моделі для розвитку бізнесу, тому що неврегульоване, наприклад, лише одне питання російських ОТТ-платформ в Україні суттєво позначається на справедливій конкуренції і доходах українських медійних компаній», - підкреслив Ткаченко.
Він зауважив, що волів би рухатися швидко і щодо закону про медіа, і щодо продовження реформи в галузі кіно. Але є ще один великий виклик – це виробництво продукції для діджитал-платформ, у виробництво контенту для яких російська сторона нещодавно анонсувала інвестиції з боку держави.
«Приватні компанії вже над цим працюють, і держава теж може долучитися до нового напрямку, якому досі не приділялося суттєвої уваги з точки зору державного фінансування. Мені здається, цей виклик зараз перед нами стоїть, потрібно на нього також давати відповідь», - зазначив міністр.
Ткаченко додав, що без консолідованої точки зору спільноти стосовно того, куди мають витрачатися державні кошти та як ефективно використовуватися, лобіювати інтереси індустрії надзвичайно складно. Тож потрібні спільні зусилля, наголосив очільник МКІП.