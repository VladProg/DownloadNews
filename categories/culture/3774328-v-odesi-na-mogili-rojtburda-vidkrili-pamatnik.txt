До дня народження Олександра Ройтбурда на його могилі встановили пам’ятки у вигляді скульптури Валерія Басанця з колекції Одеського художнього музею.

Про це у Фейсбуці повідомила пресслужба Одеського національного художнього музею, передає Укрінформ.
«За підтримки учасників та учасниць Клубу Маразлі встановлено памʼятник на могилі Саші. Валерій Басанець обрав саме цю роботу для памʼятника, адже ця його статуетка була у Сашиній колекції», - йдеться у повідомленні.

Зазначається, що Ройтбурд мріяв збільшити одну зі скульптур Басанця з колекції музею та поставити її на Приморському бульварі біля Одеського художнього музею.
У співпраці з Валерієм Басанцем роботу виконав Микола Худолій. Весь процес його виготовлення супроводжував друг Олександра Ройтбурда та учасник Клубу Маразлі Євген Лемберг.
Як повідомляв Укрінформ, український художник Олександр Ройтбурд помер 8 серпня на 60-му році життя в київській лікарні внаслідок тяжкої хвороби.
Ройтбурд – представник південноукраїнської художньої школи, а також постмодернізму. Здобув освіту на художньо-графічному факультеті Одеського педагогічного інституту. Став співзасновником одеської асоціації «Нове мистецтво», працював артдиректором, а з 1999 по 2001 рр. - президентом цієї асоціації. У 1997-1999 рр. очолював Центр сучасного мистецтва Сороса в Одесі. Був регіональним координатором фестивалю «Культурні герої» (Одеса). З 2017 року Ройтбурд - директор Одеського художнього музею. Був учасником більш ніж 100 виставок і мистецьких проєктів. Його роботи експонувалися у багатьох музеях світу.
Фото: ONFAM / Одеський національний художній музей