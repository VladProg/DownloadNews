Фахівці з Туреччини оглянуть фортецю в Аккермані, після чого буде оголошено тендер на її реставрацію.

Про це у Фейсбуці повідомила Одеська обласна рада, передає Укрінформ.
Зазначається, що голова Одеської обласної ради Григорій Діденко та генеральний консул Туреччини в Одесі Бірей Їлмазсой обговорили питання, пов'язані з тендером на виконання робіт з реставрації фортеці.
«Григорій Діденко та Бірей Їлмазсой домовилися про спільний візит фахівців з Туреччини та представників обласної ради безпосередньо до Аккерманської фортеці для огляду її території та об'єктів, які потребують реставрації. Після цього буде оголошений новий тендер», - йдеться у повідомленні.
В облраді додали, що фірма-підрядник, яка стала переможцем попереднього тендера на проведення ремонтних робіт, не надала вчасно необхідні документи, тому наразі він скасований. Голова обласної ради також запропонував турецьким компаніям, які зареєстровані в Україні, взяти участь у повторному конкурсі.
Як повідомляв Укрінформ, російські загарбники не встигли вивезти з Херсонського обласного краєзнавчого музею чотири середньовічні заставні плити Аккерманської фортеці, що датуються 15 століттям.