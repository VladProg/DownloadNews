Під час Міжнародного кінофестивалю сучасного українського та міжнародного кіно «Бруківка», що тривав у Кам’янці-Подільському, вдалося зібрати понад 172 тис. грн на підтримку Збройних сил України.

Як передає Укрінформ, про це повідомляє Суспільне.
«З 24 березня по 8 червня тривав марафон п’ятого Міжнародного кінофестивалю сучасного українського та міжнародного кіно «Бруківка», в рамках якого провели 23 заходи благодійного формату. Таким чином на потреби ЗСУ зібрали понад 172 тисячі гривень», - розповів режисер та організатор фестивалю Андрій Заєць.
За його словами, з березня тривав марафон, який планувався з 15 по 19 листопада 2021 року і був скасований через пандемію. Так у межах фестивалю провели 23 творчі благодійні вечори, серед яких кінопокази, зустрічі з діячами кінематографа, поетичні читання, виступи музичних гуртів, аукціони.
Заєць також назвав деяких переможців п’ятого Міжнародного кінофестивалю сучасного українського та міжнародного кіно «Бруківка». Зокрема гран-прі отримали анімаційна стрічка режисера Саймона Філло «Золоте серце» (Франція) та Мондо Доміно режисера Suki (Франція). Найкращим короткометражним фільмом став «Дезертир» Олександра Стельчинка (Чехія, Україна). Спеціальну відзнаку журі в категорії повнометражних документальних стрічок отримала картина «Рози. Фільм-кабаре» Ірени Стеценко, яка готувалась з 2013 року. Події фільму відбуваються під час Євромайдану.

Повний список переможців планують оголосити наступного тижня. Наразі готують концепцію шостого фестивалю, який також буде проходити в форматі благодійних вечорів.
Як повідомлялося, 15 - 19 червня у Чернівцях проведуть ретроспективний кінофестиваль Миколайчук OPEN, він розпочнеться із фільму, зрежисованого легендою українського кіно Іваном Миколайчуком «Така пізня, така тепла осінь».
Фото: Бруківка