На пісенному конкурсі «Євробачення-2023», який пройде у Ліверпулі, з 3 по 14 травня діятиме український бульвар під назвою Discover Ukraine.

Про це повідомила перша заступниця міністра закордонних справ України Еміне Джапарова під час брифінгу в Медіацентрі Україна - Укрінформ.
"З 3 по 14 травня в Ліверпулі буде діяти український бульвар під назвою Discover Ukraine, в рамках якого серед 20 шале буде шість присвячених суто Україні. Три - по кухні та моді, і один буде присвячений промоції України", - сказала Джапарова.

Еміне Джапарова

Вона зазначила, що в одному з шале український кухар Євген Клопотенко готуватиме борщ із копченими грушами та кримськотатарські чебуреки.
Також у Ліверпулі відбудеться ЄвроФестиваль, який представить 24 культурні проєкти, 19 із них буде в колаборації британських та українських митців.

Володимир Шейко

"Ми в тривалих розмовах переконували британських партнерів, що потрібно не лише зосереджуватись на розважальному контенті, а й дати якомога більше голосу українським митцям, які також транслюватимуть ті неймовірні труднощі, через які проходить українське суспільство сьогодні. І, безумовно, ту звитягу, яку демонструє всьому світу. Ми раді, що до нас дослухались", - сказав генеральний директор Українського інституту Володимир Шейко.
Серед проєктів, які буде презентовано: сучасна мультимедійна опера «Чорнобильдорф», робота української художниці Каті Бучацької «Ізюм – Ліверпуль», рейв-вечірка Rave Ukraine та інші.
Зокрема, 11 травня в Ліверпулі українська співачка Джамала у супроводі Філармонічного оркестру ВВС презентує свій новий музичний альбом QIRIM, заснований на кримськотатарських народних піснях.


Джамала

"Я щиро хотіла розказати та показати через музику історію Криму. Щоб вона просто ожила перед очима... І давайте будемо відвертими, за дев'ять років тема Криму стала нішевою, трохи забутою. Мені було важливо відродити це у вас перед очима. І я почала роботу над альбомом. Цей альбом складається з 14 старовинних кримськотатарських пісень, яким більше 100 років і які розповідають про різні куточки Криму", - сказала Джамала.

Перша презентація альбому співачки відбудеться 5 травня у Національній опері в Києві.
Заступниця міністра культури та інформаційної політики Галина Григоренко зауважила, що під час Євробачення на екранах будуть представлені відео з усіх куточків України.

Галина Григоренко

"Для нас дуже важливо бути там присутніми з одного боку, і з іншого боку пояснювати, чому це так відбувається. Як було сказано, це вперше в історії, що Євробачення на території іншої країни від імені іншої країни. Для нас було важливим, і ми декілька разів наголошували це в перемовинах, щоб зі сцени звучало слово війна. І ми щасливі, що нас почули", - додала Григоренко.
Як повідомляв Укрінформ, пісенний конкурс «Євробачення-2023» пройде у Ліверпулі після того, як Україна, яка перемогла на конкурсі 2022 року з піснею Stefania гурту Kalush Orchestra, не змогла задовольнити вимоги щодо проведення конкурсу через безпекові побоювання, спричинені російським вторгненням.
Півфінали конкурсу відбудуться 9 та 11 травня, фінал - 13 травня. Україну на конкурсі представлятиме гурт TVORCHI з піснею Heart of Steel.