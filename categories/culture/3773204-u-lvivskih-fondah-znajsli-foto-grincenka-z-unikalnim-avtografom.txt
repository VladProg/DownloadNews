Працівники музею Івана Франка у Львові знайшли у фондах та відцифрували фото Бориса Грінченка з унікальним автографом про мову.

Про це у Фейсбуці повідомив Дім Франка, передає Укрінформ.
«Працюючи над темою Франкових сучасників у межах проєкту «FrankoData: відкритий цифровий музей», що реалізується спільно з Інститутом франкознавства Львівського національного університету ім. Івана Франка та за підтримки Українського культурного фонду, фондові працівники знайшли та оцифрували світлину Бориса Грінченка, що датується 1901 роком», - йдеться у повідомленні.
Зазначається, що на звороті фото містить унікальний автограф письменника:
«Вільна мова — то основа
Дужого життя.
Де німують — недугують,
Гинуть без пуття».

Щодо знахідки працівники музею звернулися по консультацію до грінченкознавців Дмитра Єсипенка - кандидата філологічних наук та Ірини Яковлевої - наукової працівниці Музею Бориса Грінченка, які підтвердили унікальність артефакту: наведений вище автограф публіциста ніколи не був опублікований. Тож працівники Дому Франка надали скан-копії унікальної світлини для фондів Музею Грінченка, а також для вміщення автографа у повне зібрання творів літературознавця.
В музеї зазначають, що крім цієї унікальної світлини, у фондах Дому Франка зберігаються й більш відомі спільні фотографії Івана Франка та Бориса Грінченка, датовані 1903 роком - роком знайомства двох видатних постатей української культури.

Як повідомляв Укрінформ, у 2021 році у Домі Франка у Львові презентували виставку однієї світлини «Цвіт папороті». Для огляду представили фото Лесі Українки, зроблене у Чернівцях у 1901 році та подароване Ользі Кобилянській.
Скани: Дім Франка