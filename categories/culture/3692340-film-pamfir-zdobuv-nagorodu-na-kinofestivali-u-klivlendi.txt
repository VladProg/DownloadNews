Фільм «Памфір» Дмитра Сухолиткого-Собчука став одним із переможців 47-го Міжнародного кінофестивалю у Клівленді.

Про це повідомляє пресслужба Державного агентства з питань кіно у Фейсбуку, передає Укрінформ.
"Картина отримала нагороду в категорії «Фільми з Центральної та Східної Європи» і грошову винагороду $10 000", - йдеться в повідомленні.
Події фільму розгортаються на Заході України напередодні традиційного карнавалу Маланка. Головний герой Леонід на прізвисько Памфір, контрабандист у минулому, обрав чесне життя та роботу заробітчанина у Європі. Після тривалої відсутності він повертається додому, щоб возз’єднатися з сім’єю. Безумовна любов сім’ї має побічну дію і змушує головного героя звернути на ризикований шлях з незворотними наслідками.
Фільм профінансувало Держкіно, Український культурний фонд, Польський інститут кіно та французький CNC. Також картину підтримали найвідоміші європейські фонди.
Як повідомляв Укрінформ, стрічка “Памфір” зібрала у прокаті за результатами другого прокатного вікенду 6 673 208 грн, а покази сумарно відвідали 44 912 глядачів.