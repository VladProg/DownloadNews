Хореографи до 1 квітня 2023 року можуть подати заявку на здобуття премії імені А. Ф. Шекери.

Про це інформує пресслужба Державного агентства з питань мистецтв та мистецької освіти, передає Укрінформ.
"На здобуття премії висувається завершена постановка або сукупність постановок, прем’єри яких відбулися протягом останніх трьох років, але не пізніше, ніж за місяць до їх висування на здобуття премії... Розмір премії становить 20 тис. грн", - йдеться в повідомленні.
Водночас у відомстві підкреслюють, що не можуть висуватися на конкурс постановки, вже відзначені іншими преміями й державними нагородами. Премія не присуджується посмертно.
Пропонувати кандидатури можуть заклади культури, які здійснюють професійну діяльність у галузі хореографічного мистецтва, Національна хореографічна спілка, Національна академія мистецтв, а також спеціалізовані громадські об’єднання. Перелік необхідних документів є на сайті Держмистецтв.
Як повідомляв Укрінформ, Комітет із присудження премії імені М. В. Лисенка визначив переможців у двох номінаціях.
Фото: Freepik