Міністр культури та інформаційної політики Олександр Ткаченко підписав досьє на включення Одеси до основного списку Світової культурної спадщини ЮНЕСКО.

У заході взяли участь міський голова Одеси Геннадій Труханов і голова Національної комісії України у справах ЮНЕСКО - перша заступниця міністра закордонних справ Еміне Джапарова, повідомляє кореспондент Укрінформу.






Одеса представила номінаційне досьє для включення історичного центру до списку ЮНЕСКО / Фото: Володимир Тарасов, Укрінформ






















"Я вдячний усім, хто долучився до складання досьє, аби воно було передане в ЮНЕСКО для прийняття негайного рішення щодо включення центру Одеси до списку Світової спадщини... По-перше, це справедливо: Одеса на це заслужила, як і ті, хто працював над цим досьє. По-друге, так ми збережемо нашу спадщину, яка зараз, зокрема в Одесі, зазнає руйнувань. Ми вважаємо, що ця символічна парасолька ЮНЕСКО дозволить зберегти нашу спадщину", - сказав Ткаченко.

Він зауважив, що вже 7 жовтня відкриється процедура для розгляду цього питання у відповідному Комітеті ЮНЕСКО.
Своєю чергою Труханов зазначив, що над досьє працювали фахівці різних відомств, і висловив сподівання, що Комітет Світової спадщини ЮНЕСКО задовольнить прохання України.

За його словами, крім дій військ рф, загрозу історичній частині міста також становлять забудовники, тому включення її до списку ЮНЕСКО допоможе убезпечити місто від "небажаних новобудов".
Еміне Джапарова відзначила суспільний аспект події. За її словами, номінаційне досьє пройшло експертизу Українського інституту національної пам'яті.

"Я знаю, що питання трактування історії завжди в українському суспільстві викликає певний резонанс. Для того щоб максимально бути об’єктивними, цей документ пройшов експертизу в УІНП, і ми вважаємо, що досьє наразі готове для передачі в ЮНЕСКО, аби центр Одеси став спадщиною світу", - сказала представниця МЗС.
Вона запевнила, що МЗС докладе всіх зусиль, аби якнайшвидше передати документ до комітету задля негайного розгляду, бо "культура є ще одним фронтом у нашій сьогоднішній боротьбі".
Як повідомлялося, узгоджене номінаційне досьє Одеси для включення її історичного центру до основного списку Світової спадщини ЮНЕСКО передано до Міністерства культури та інформаційної політики України.
МКІП ініціювало включення історичного центру Одеси до списку Світової спадщини ЮНЕСКО за прискореною процедурою.
Світова спадщина ЮНЕСКО - це видатні культурні та природні цінності, що вважаються надбанням усього людства. Вони перелічені в Списку ЮНЕСКО. Станом на 2021 рік у списку Світової спадщини був 1121 об'єкт (зокрема 869 культурних, 213 природних і 39 змішаних) із 167 країн.
Фото: МКІП