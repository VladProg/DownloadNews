Міністр культури та інформаційної політики Олександр Ткаченко вважає неприйнятним те, як зобразили українку в серіалі Netflix "Емілі у Парижі".

Як передає Укрінформ, про це він написав у Телеграмі.
"Подивився фрагмент нового сезону серіалу Netflix "Емілі в Парижі". Сам раніше переглядав перший сезон, досить непоганий розважальний серіал. Але зараз маю кілька зауважень", – написав Ткаченко.
Він зазначив, що компанія Netflix добре знайома з Україною, бо більшість вулиць Парижа у фільмі "Останній найманець" знімалися в Києві. Також, за його словами, з популяризацією української культури, європейці та американці мали чути про наших митців і не тільки, але цього, мабуть, врешті-решт замало.

"І доведеться продовжувати боротися зі стереотипами. Бо якщо в 90-х та 2000-х українських хлопців зображали переважно як гангстерів, з часом це змінилося. Проте не в даному випадку. В "Емілі в Парижі" маємо карикатурний образ українки, який є неприйнятним. А з іншого боку – ще й образливим. Такими бачитимуть українців за кордоном? Які крадуть, хочуть отримувати все безкоштовно, боятися депортації? Так не має бути", – написав Ткаченко.
Міністр додав, що направить текст української позиції щодо цього компанії Netflix.

Як повідомлялося, 22 грудня на стрімінговому сервісі Netflix вийшов другий сезон серіалу "Емілі в Парижі" (серіал входить до топ-10 найпопулярніших серіалів Netflix). Його автори ввели новий персонаж: це українка на ім'я Петра, яка приїхала до Парижа з Києва. Головна героїня серіалу Емілі познайомилася з нею на курсах французької мови у четвертій серії. Дівчата вирушають разом на прогулянку, щоб попрактикуватися у французькій. За сюжетом Петра шокує Емілі своєю малоосвіченістю та поведінкою.
Фото: Netflix