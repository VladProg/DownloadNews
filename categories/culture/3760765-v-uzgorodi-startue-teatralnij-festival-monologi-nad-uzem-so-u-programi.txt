В Ужгороді стартує театральний фестиваль "Монологи над Ужем", його не проводили останні два роки, 7 із 11 вистав - на тематику війни та людських доль.

Про це в коментарі кореспондентові Укрінформу повідомив організатор фестивалю Михайло Носа.
"Минулі два роки фестиваль не проводився - через ковід та війну. Цьогоріч ми вирішили його відновити. Найперше - це нагода виступити для театрів із Херсона, Миколаєва та Одеси, міст, де постійні російські обстріли не вщухають і актори та режисери не можуть нормально працювати. Та й для людей театр дає нагоду відновити ментальне здоров'я та духовні сили, не зважаючи на те, що теми вистав - переважно про війну та людські долі під час війни", - розповів Носа.
Він повідомив, що цьогоріч на фестиваль до Ужгорода приїздить Миколаївський художній театр та Херсонський театр імені Куліша.
"Херсонський театр гратиме виставу в Ужгородському замку - під час вистави акторка варитиме борщ, ним пригощатиме глядачів після закінчення.
Зі слів Носи, до фестивалю долучаться також закарпатські театри - Закарпатський обласний муздрамтеатр покаже вистави "Атвєтка" та "Чіріклі", Мукачівський драматичний театр представить харків'янин Кирил Душин, який переїхав та почав працювати в цьому театрі з початком повномасштабної війни. Долучиться також театр із Дрогобича.
"Міжнародних гостей представлятимуть Польща та Словаччна Петер Чижмар та Матуеш Новак, один із кращих польських акторів в моновиставах. Також буде представлена драма Олі Анненко, яка з початком війни виїхала з дітьми до Франції та зробила виставу з французьким актором, він гратиме її онлайн з українськими субтитрами" - розповів організатор театрального фестивалю.
Усі вистави, 7 із 11, - на військову тематику, про захисників, переселенців, ситуації в родині в ці важкі часи. Показуватимуть вистави в ужгородському театрі "Бавка" та в Закарпатському обласному муздрамтеатрі імені братів Шерегіїв.
Під час вистав волонтери Руху підтримки закарпатських військових проводитимуть збори на підтримку ЗСУ.
Триватиме фестиваль із 13 по 18 вересня в Ужгороді.
Фестиваль моновистав "Монологи над Ужем" був заснований у 2018 році.