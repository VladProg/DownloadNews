У неділю, 14 серпня, помер відомий український письменник Олесь Лупій.

Про це повідомив голова Національної спілки письменників Михайло Сидоржевський у Фейсбуці, передає Укрінформ.
"Тяжка звістка. Помер Олесь Лупій... Дружина пана Олеся, Леся Степанівна, повідомила, що це сталося сьогодні близько полудня. Після тяжкої хвороби", - йдеться у дописі.

Український поет, прозаїк, драматург, сценарист. Олесь Лупій народився 1938 року на Львівщині. Лауреат Національної премії України ім. Т. Г. Шевченка, премії імені Д. Яворницького, заслужений діяч мистецтв України. Автор багатьох поетичних і прозових книжок.
За сценаріями Лупія поставлені художні фільми "Багряні береги", "Данило - князь Галицький".
Як повідомлялося, 16 липня на 97-му році життя померла видатна українська письменниця і перекладач Віра Вовк.