Дружина Президента Олена Зеленська сподівається, що за підтримки Європейського Союзу історичний центр Одеси буде внесено до списку Всесвітньої спадщини ЮНЕСКО.

Про це вона зазначила за результатами зустрічей у Страсбурзі з представниками ЄС, повідомляє Укрінформ з посиланням на Фейсбук-сторінку першої леді.
«Для нас надзвичайно важливо зберігати культурну спадщину. Ворог намагається знищити те, що найцінніше, – нашу національну ідентичність. Після розмови з представниками Євросоюзу сподіваюся на важливу культурну подію за підтримки ЄС: внесення історичного центру Одеси до списку Всесвітньої спадщини ЮНЕСКО. Місто, яке регулярно страждає від російських обстрілів, потребує, щоб це відбулося за прискореною процедурою. Наші міста, як і люди, заслуговують на всесвітнє визнання», - підкреслила Зеленська.
Як повідомляв Укрінформ, МКІП ініціювало включення історичного центру Одеси до списку всесвітньої спадщини ЮНЕСКО за прискореною процедурою.
Фото: Олена Зеленська / Фейсбук