ФБР опублікувало судово-медичний звіт, в якому міститься висновок, що під час знімання фільму "Іржа" (“Rust”) у жовтні 2021 року актор Алек Болдвін справді натиснув на курок пістолета, унаслідок чого була вбита оператор Галина Гатчінс.

Про це повідомляє Укрінформ із посиланням на Sky News.
“У звіті ФБР зроблено висновок, що Алек Болдвін натиснув на курок пістолета, унаслідок чого була вбита оператор на знімальному майданчику “Rust”, - йдеться у повідомленні.
Сам Болдвін завжди стверджував, що не натискав на курок. Однак судово-медичне розслідування ФБР засвідчує, що зі зброї, про яку йдеться, не можна було здійснити постріл без фізичного натискання на курок.
В Управлінні медичних розслідувань Нью-Мексико класифікували смерть Галини Гатчінс як нещасний випадок.
“Смерть настала внаслідок вогнепального поранення грудної клітки", - йдеться у звіті.
При цьому вивчення звітів правоохоронних органів не дало переконливих доказів того, що вогнепальна зброя, яка використовувалася на знімальному майданчику, була навмисно заряджена бойовими патронами.
Як повідомлялося, 21 жовтня 2022 року під час зйомок художнього фільму Rust («Іржа») у штаті Нью-Мексико американський актор та продюсер Алек Болдвін здійснив постріл із реквізитної зброї, що виявилася зарядженою. Куля влучила в оператора - 42-річну Галину Гатчінс (Андросович), яка мала українське походження. Вона загинула. Крім того, поранення дістав 48-річний режисер Джоел Соуза.
Болдвін під присягою заявив, що був переконаний у безпечності зброї, яку йому вручили. Під час слідства з'ясували, що помічник режисера, передаючи актору реквізитну зброю, запевнив, що вона не заряджена бойовими набоями.
Фото: Santa Fe New Mexican