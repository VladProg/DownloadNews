У Харкові внаслідок російських ракетних обстрілів сьогодні знищено пам'ятку архітектури - палац культури “Залізничник”, який збудовано 90 років тому.

Про це Міністерство культури та інформаційної політики повідомляє у Телеграмі, передає Укрінформ.
“18 серпня зранку внаслідок ракетних обстрілів росіянами було знищено палац культури “Залізничник” у Харкові. Це пам'ятка архітектури в стилі конструктивізму, яка була збудована 90 років тому за проєктом архітектора А. Дмитрієва”, - ідеться у повідомленні.
За інформацією МКІП, у цьому палаці культури до повномасштабної російської агресії щодня понад сотню дітей займалися творчістю, танцями, музикою та співами. Там були численні дитячі гуртки.
“росія продовжує свою терористичну діяльність. Вчора в результаті нічного обстрілу Харкова загинули люди. Також було знищено палац культури “Залізничник“. Немає жодного виправдання такій жорстокості. Вони продовжують вбивати мирних мешканців, нищити наші пам'ятки архітектури й намагаються залякати нас та зламати наш дух, але їм однозначно це не вдасться. Світова спільнота має визнати росію державою - спонсором тероризму”, - заявив міністр культури та інформаційної політики Олександр Ткаченко.
За даними Харківської обласної прокуратури, загарбники випустили по палацу культури у Холодногірському районі Харкова ракету, сталося займання на площі 4200 кв. м. Розпочато досудове розслідування за ч. 1 ст. 438 Кримінального Кодексу України (порушення законів і звичаїв війни).
Як повідомляв Укрінформ, за останніми даними, унаслідок нічного та ранкового ракетних ударів у Харкові загинули 17 людей, ще дві особи загинули внаслідок удару по місту Красноград.
Фото: Телеграм-канал "Залізні зміни"