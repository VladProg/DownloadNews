Голлівудський актор Том Сайзмор, який прославився передусім завдяки ролям у фільмах "Врятувати рядового Раяна" та "Чорний яструб", помер на 62-му році життя.

Про це повідомляє The Guardian, передає Укрінформ.
«З великим сумом і скорботою мушу повідомити, що актор Томас Едвард Сайзмор мирно відійшов уві сні в лікарні Святого Джозефа в Бербанку. Його брат Пол і діти Джейден і Джаггер були поряд із ним», – заявив представник актора Чарльз Лаго.
Тому Сайзмору був 61 рік. З 18 лютого він перебував у комі після того, як у нього розірвалася аневризма судин головного мозку. Актор перебував у відділенні інтенсивної терапії медичного центру в Лос-Анджелесі.
Наприкінці лютого лікарі сказали його рідним, що «надії більше немає».
Сайзмор досягнув успіху в 1990-их роках, граючи ролі другого плану в амплуа "крутого хлопця". За майже 30 років кінематографічної кар’єри він знявся у кількох десятках фільмів, серед яких "Врятувати рядового Раяна", "Народжений четвертого липня", "Справжня любов", "Диявол у голубій сукні", "Природжені вбивці", "Сутичка".
За роль мафіозі у телефільмі "Захист свідків" 1999 року Сайзмора номінували на премію "Золотий глобус".
Однак його кар'єрі завадили численні скандали - актора не раз судили за зберігання наркотиків та домашнє насилля.
У 1996-1999 роках Сайзмор був одружений з актрисою і тенісисткою Мейв Квінлан.
У 2005 році актор став батьком хлопчиків-близнюків.
Фото: Victoria Will