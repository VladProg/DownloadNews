Міжнародний фонд Івана Франка розпочне з 15 січня 2022 року прийом наукових робіт на здобуття Міжнародної премії імені Івана Франка.

Як передає Укрінформ, про це повідомляється на офіційному сайті Фонду.
«Премія присуджується щороку науковцям у галузі соціально-гуманітарних наук, що увиразнюють гуманістичний, національний, духовний, державотворчий сенс для пізнання та утвердження наукової та культурної спадщини України у світовому контексті. Наукові роботи (монографії) і супровідні документи прийматимуться з 15 січня до 1 березня 2022 року», - йдеться у повідомленні.


Як зазначається, на сайті Фонду буде розміщено обов’язкову для заповнення електронну форму.

Три екземпляри наукової роботи у друкованому вигляді надсилаються поштою на адресу Комітету Премії (01054, м.Київ, вул. Володимирська, 48А, оф.15). Друковані примірники мають бути завізовані автором наукової роботи.
З Положенням про Міжнародну премію імені Івана Франка можна ознайомитися тут.
Як нагадали у Фонді, в попередні роки премії були удостоєні кардинал УГКЦ Любомир Гузар, професор Віденського університету Міхаель Мозер та академік Львівського національного університету ім. Івана Франка Олег Шаблій, професорка Українського католицького університету Ярослава Мельник і доцент кафедри Східноєвропейської історії Гельсінського університету Йоганнес Ремі, професорка Міланського університету Марія Грація Бартоліні, професор кафедри історії України Полтавського національного педагогічного університету ім. В. Г. Короленка Ігор Сердюк, професор Дрогобицького педагогічного університету ім. Івана Франка Леонід Тимошенко.
Фото: Frankoprize