Перший Всеукраїнський фестиваль історичної пісні та поезії «Шабелина» відбудеться 12-13 вересня в селі Воля Якубова Дрогобицького району Львівської області.

Про це на пресконференції в Укрінформі повідомили організатори фестивалю, передає кореспондент агентства.
«Локацією фестивалю стане зона зеленого туризму «Козацька слобода «Раковець» на околиці села Воля Якубова. Місце проведення фестивалю не випадкове. Воно пов’язане з іменами двох українських героїв різних епох, що народилися на Львівщині, - це гетьман Петро Сагайдачний та один з провідників ОУН Андрій Мельник. Від Сагайдачного до Мельника - до героїв сьогоднішнього дня - така історична палітра нового фестивалю. Його місія — провести тяглість через покоління української слави, української звитяги”, - наголосив голова художньої ради фестивалю, поет Микола Гриценко.

Він зазначив, що мета фестивалю - популяризація давньої та новітньої історії України, підтримка у створенні сюжетів героїчних постатей в сучасній пісенній та поетичній творчості, єднання нашої країни.
“До програми фестивалю входять блоки історичних реконструкцій - бою 1915 року за гору Маківку і козацького бою часів Сагайдачного. Відбудуться два великих концерти — під час церемонії відкриття 12 вересня виступатиме гурт «OТ VINTA», на церемонії закриття 13 вересня - «Тінь Сонця». Також відбудуться кілька локальних концертів, зокрема відомих кобзарів Тараса Компаніченка та Василя Нечепи. Виступатимуть народні артисти України Катерина Бужинська, Віктор Павлік, Микола Свидюк, квартет “Гетьман”, - розповів Гриценко.

Він додав, що відбудуться також дефіле українських народних костюмів; вернісажі на історичну тему, зокрема, виставка художника Ореста Скопа «Колекція Мамаїв»; майстер-класи з естрадно-виконавського та літературного мистецтва, які проведуть відомі гості фестивалю. Однією з родзинок буде «Поетична ватра», де свої вірші на історичні теми читатимуть Анатолій Кичинський, Ігор Павлюк, Василь Кузан, Олесь Дяк та інші поети”, - сказав Гриценко, повідомивши, що вже виготовлені нагороди, які оргкомітет вручить знаковим людям, що долучаться до організації і проведення фестивалю.
Принагідно він зазначив, що засновником фестивалю є відомий «Готельно-санаторний комплекс «Карпати», м. Трускавець, який очолює Лев Грицак. “Для багатьох знане це ім’я, оскільки багато просвітницьких проєктів здійснено цим закладом і цією людиною”, - підкреслив Гриценко.
Своєю чергою перший заступник голови Держкомтелерадіо Богдан Червак зауважив, що серед заходів, які заплановані на фестивалі, буде один особливо важливий.

“Йдеться про музей полковника Андрія Мельника у селі Воля Якубова, звідки він родом. Там є пам’ятник цьому визначному державному діячеві. Завдяки Леву Грицаку там починає формуватися музей. Це буде перший в Україні професійний музей, який розповідатиме про життя і боротьбу Андрія Мельника. Під час цього заходу я хочу від імені ОУН передати музею деякі артефакти, пов’язані з Андрієм Мельником. Це, зокрема, газета “Українське слово”, яка вийшла одразу після його смерті в 1964 році; портрет Андрія Мельника; грамота Проводу ОУН за пожертву, яку люди давали на діяльність ОУН; матеріали третього Великого збору ОУН”, - розповів Червак.
Він додав, що не випадково назвали цей фестиваль “Шабелина”, бо це - зброя.

“В даному випадку зброєю може бути пісня, поетичне слово. Ми ніколи не забуваємо про те, що українці на найвідповідальніших етапах свого життя брали до рук реальну зброю. Цією зброєю вони зараз відстоюють державність України на Донбасі. І тому з точки зору формування аури патріотизму, яка така необхідна сьогодні, цей фестиваль матиме велике значення”, - наголосив Червак.
Водночас ведучий шоу-програми фестивалю Сергій Файфура зауважив, що в Україні народжуються нові фестивалі, але “Шабелина” - фестиваль історичної пісні, чим відрізняється від усіх інших.

“Дивіться, яка феноменальна властивість української пісні - сама історія України багатьох віків зафіксована саме в піснях. І тому, роблячи фестиваль історичної пісні, ми піднімаємо дуже важливі пласти для усіх нас. Насправді, це просвітницький фестиваль”, - сказав Файфура.
Засновник гурту «Тінь Сонця» Сергій Василюк зазначив, що на даний момент лідером патріотичних фестивалів є не Галичина, а Наддніпрянщина. “Цьому приклад, зокрема, фестивалі “Холодний Яр” і “Ше.Фест”. Зараз “Шабелина” пробує відродити фестивальний рух історико-патріотичного гатунку саме в Галичині”, - зауважив він.

Як повідомлялося, вхід на фестиваль - безплатний. Буде організовано трансфер на його локацію з Дрогобича, Трускавця та зі Львова.
“Людина будь-якого віку знайде тут своє улюблене. Зокрема, крім мистецьких подій, буде багато смачних, як “Карась.Фест”, “Юшка.Фест”, “Деруни. Фест” тощо”, - сказав Гриценко.
Він також повідомив, що фестиваль планується проводити кожного року. І другий фестиваль “Шабелина” буде організовано як конкурсний. За пів року до його початку буде оголошено конкурс на українську історичну пісню і на українську історичну поезію. Ті, хто переможе, стануть учасниками фестивалю. “Думаю, місія, яку ми ставимо перед собою, - стимулювання сучасних митців писати на історичну тему, - буде з кожним роком все більше нами досягатися”, - зазначив Гриценко.
Співорганізатори фестивалю - Держкомтелерадіо, Національна спілка письменників України, Львівська обласна рада, Львівська ОДА, Дрогобицька районна та міська ради Дрогобицької ОТГ, Трускавецька міська рада Трускавецької ОТГ, Всеукраїнська творча спілка «Музичний батальйон», Творча спілка «Асоціація діячів естрадного мистецтва України», меценати та благодійники.
Головні інформаційні партнери: Суспільне телерадіомовлення, Національне інформаційне агентство «Укрінформ», Всеукраїнська газета «День», «5-й телеканал», Радіо «Країна-ФМ», «Українська літературна газета».