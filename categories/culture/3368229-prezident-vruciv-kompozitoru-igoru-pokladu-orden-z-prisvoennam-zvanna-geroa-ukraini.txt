Президент Володимир Зеленський зустрівся з композитором Ігорем Покладом та його дружиною Світланою і вручив митцю орден Держави з присвоєнням звання Героя України.

Про це повідомляє пресслужба глави держави, передає Укрінформ.
«Присвятивши своє життя музичному мистецтву, ви стали дійсно Майстром. Без перебільшення, ваша музика є голосом України. Ваші пісні звучать в усьому світі. Ці композиції належать до найкращих перлин національного духовного надбання, без яких неможливо уявити сучасну українську культуру», – зазначив Зеленський, звертаючись до композитора.

Як повідомлялось, Президент присвоїв звання Героя України композитору Ігорю Покладу 9 грудня, напередодні 80-річчя митця.
Поклад відомий український композитор, заслужений діяч мистецтв УРСР, народний артист України, лауреат Шевченківської премії, член Національної спілки композиторів України. Найвідоміші його пісні - “Ой летіли дикі гуси”, “Чарівна скрипка”, “Тиха вода”, “Кохана”, “Зелен-клен”. Крім того, Ігор Поклад є автором музичної комедії “Друге весілля в Малинівці”, мюзиклів “Конотопська відьма”, “Серце моє з тобою”, “Різдвяна ніч” за Гоголем, “Засватана – не вінчана” за Іваном Карпенком-Карим тощо.
Пісні писав на слова Юрія Рибчинського, Дмитра Луценка, Бориса Олійника. Їх виконували Ніна Матвієнко, Софія Ротару, Назарій Яремчук, Тамара Гвердцителі, Василь Зінкевич.
Фото: president.gov.ua