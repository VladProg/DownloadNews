В Одесі відкрився відновлений культурний центр Юніон, який працював у місті ще на початку XX століття.

Про це повідомляє кореспондент Укрінформу.
Юніон поєднує в собі картинні галереї, концерту залу, конференц-залу та інші культурні простори.
В одеській мерії пояснили, що основну роль у створенні центру зіграли представники бізнесу, адже саме за кошти меценатів в приміщеннях Юніону був зроблений ремонт. Бюджетні кошти на організацію центру не залучалися, але муніципалітет допомагав організаційно. Наразі частину дипломатичних прийомів та культурних заходів від мерії планують проводити саме в Юніоні. Також центр стане платформою для проведення виставок та музичних заходів на комерційній основі.

«Це дивовижна будівля 1902 року, в якій 120 років тому проходили концерти видатних композиторів та поетів. Юніон був культурною установою та значився в переліку як зала будинку єврейської культури. Після Другої Світової війни Юніон став палацом культури залізничників. Востаннє будівлю ремонтували у 50-х роках. Нам вдалося повернути будинку аутентичний вигляд. Також ми зберегли призначення Юніону – він залишився культурним центром. Одеса поєднує у собі представників різних народів та віросповідань. У цьому сенсі наша історія схожа з історією Сполучених Штатів Америки, країною, створеною емігрантами», - розказав мер Одеси Геннадій Труханов.
Першим публічним заходом у Юніоні стало проведення урочистостей з нагоди Дня Європи. Захід відвідав один з найактивніших лобістів допомоги Україні у Вашингтоні, колишній спецпредставник Держдепу США з питань України Курт Волкер.

«Ніхто не відбере Одесу в України та світу, ви це довели. Ви можете не лише воювати задля захисту, але й будувати. Агресор намагається зруйнувати українську цивілізацію. Я хочу подякувати вам, що ви захищаєте свою землю та весь світ", - звернувся до присутніх Волкер.
Також колишній спецпредставник Держдепу США зазначив, що Україна більше року перебуває під російськими атаками та за цей час перетворилася у потужну військову державу.
"Україна – одна з найрозвинутіших та найспроможнійших країн, яка захищає себе. Я вважаю, що коли завершиться цей конфлікт, то Україна займе своє місце в НАТО. Україна має тісні зв’язки із США та західною Європою. Через цю війну ми побачили, що можемо жити без Росії, ми побачили що ідеологія Путіна є ідеологією геноциду, фашизму та імперіалізму, вона не прийнятна для нас. Путін хоче зруйнувати все, що робить Україну – Україною, це і є геноцид. На початку війни ми вважали, що Росія поглине Україну адже у них була дуже сильна армія. Їм не вдалося цього зробити і зараз Росія програє. Я вірю, що Україна приєднається як до ЄС, так і до НАТО. Після війни Україна буде стрімко розвиватися та стане прикладом розвитку. За декілька років вона стане розвиненою інноваційною країною, вона стане зіркою Європи», - додав Волкер.






В Одесі відкрили міжнародний культурний центр Юніон / Фото: Ніна Ляшонок. Укрінформ




















































Зазначимо, що під час екскурсії залами центру Юніон почесний гість звернув особливу увагу на серію картин, присвячених обороні Одеси. Їх автор - Ігор Летинський з міста Ізмаїл.
Як повідомлялося, ідея відкрити такий центр з’явилася у 2021 році, коли за розпорядженням одеського міського голови було створено новий колегіальний орган Ради Одеського об’єднання національностей. Мета об’єднання- сприяння розвитку та взаємодії національно-культурних товариств міста. До цього органу увійшли 36 представників організацій нацменьшин, які проживають в Одесі. На засіданні Ради Одеського об’єднання національностей запропонували створити місце, яке могло б об’єднати під своїм дахом всі культури та національності.