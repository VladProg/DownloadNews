Команда археологів виявила у Великій Британії рідкісну породу каменю, з якого виготовляли знаряддя праці в період Кам’яної доби.

Як передає Укрінформ, про це повідомляє BBC.
Зазначається, що полірувальний валун, знайдений поблизу Дорчестера, використовувався для виготовлення кам’яних наконечників для сокир понад 5 000 років тому.
Це лише другий валун, який був знайдений на його початковому місці в Англії.
Сам камінь археологи залишать там, де його знайшли. Вони вирішили його не відвозити до музею, а натомість розкопають територію навколо нього.

Валун утворений із сарсенового каменю, твердої форми пісковику, який також використовувався для будівництва Стоунхенджа.


Сарсенові валуни знаходять по всій південній Англії, але з майже 1000 досліджених експертами порід лише про невелику частину відомо, що вони використовувалися для полірування кам’яних знарядь праці.
Один із археологів Джим Райлатт назвав знахідку «несподіваною».

«Камені мали надзвичайно важливе значення для людей неоліту, оскільки без сокир вони не могли б розчистити ліси, а землеробство було б неможливим», — сказав він.
Як повідомляв Укрінформ, у Перу археологи виявили 3000-річний закритий коридор на колишньому місці знаходження великого храмового комплексу, який може вести до інших кімнат усередині.
Фото: JAMES O. DAVIES, DAMIAN GRADY