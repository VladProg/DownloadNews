Державне агентство України з питань мистецтв та мистецької освіти починає приймати документи на здобуття премії імені Михайла Дерегуса.

Як передає Укрінформ, про це повідомляє пресслужба Держмистецтв.
«Премія присуджується до дня народження Михайла Гордійовича Дерегуса — 5 грудня у розмірі двадцяти тисяч гривень за рахунок коштів, передбачених Міністерством культури та інформаційної політики в Державному бюджеті України. У 2021 році премія присуджується художникам за визначні графічні твори (цикл творів), що відзначаються високим професіоналізмом виконання», - ідеться в повідомленні.
Як зазначається, на здобуття премії подається твір (цикл творів), створений та оприлюднений протягом останніх п’яти років, але не пізніше ніж за три місяці до його подання на здобуття премії, має позитивні рецензії у мистецтвознавчій літературі, засобах масової інформації.
Відбір творчих робіт претендентів здійснюються за такими критеріями: професійна майстерність; використання в художніх творах технік, комбінацій, сюжетних ліній, мотивів, образів співзвучних з творчістю М. Г. Дерегуса; участь у всеукраїнських (міжнародних) виставках образотворчого мистецтва (графіка).
Пропозиції щодо претендентів на здобуття премії вносяться інститутами громадянського суспільства, що спрямовують свою роботу на підтримку культури і мистецтва, підприємствами, установами, організаціями усіх форм власності та навчальними закладами сфери культури і мистецтва.
Подавати документи, необхідні для здобуття премії, слід на адресу Державного агентства України з питань мистецтв та мистецької освіти (вул. Б. Грінченка, 1, м. Київ, 01001). Кінцевий термін прийому документів - 1 листопада 2021 року.