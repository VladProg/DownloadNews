Міністр культури та інформаційної політики України Олександр Ткаченко на Лондонському книжковому ярмарку закликав купувати права на книжки українських авторів й читати про Україну.

Як передає Укрінформ, про це Міністерство культури та інформаційної політики України повідомляє у Телеграмі.
У ярмарку беруть участь представники з понад 60 країн. Український павільйон – один з центральних на локації, а українські теми широко представлені у дискусійних панелях ярмарку.
З нагоди відкриття наймасштабнішої книжкової події перед учасниками та гостями заходу виступила Перша леді України Олена Зеленська, а також міністр культури та інформаційної політики України Олександр Ткаченко.
Український міністр у своєму відеозверненні подякував британцям за підтримку українців під час війни й за підтримку організаторам ярмарку і партнерам: London Book Fair, British Council, English PEN, Ukrainian Institute London, Ukrainian Jewish Encounter, Embassy of Ukraine in the United Kingdom of Great Britain and Northern Ireland, Ukrainian Institute, PEN Ukraine, а також всім, без кого участь України у цій події була б неможлива.
Ткаченко підкреслив, що Україна, попри жахи війни, вже сьогодні працює над стратегією відновлення галузі культури, зокрема сфери бібліотек і підтримкою книговидання. На початку березня уряд України схвалив Стратегію розвитку читання на 2023 – 2032 роки та операційний план її реалізації, розроблений Міністерством культури та інформаційної політики. Реалізація цієї Стратегії є складовою гуманітарної безпеки України шляхом підтримки та розвитку книжкової екосистеми.
Як повідомляв Укрінформ, Україну на Лондонському книжковому ярмарку, що відбувається з 18 по 20 квітня в Olympia London, представляє 21 видавництво.