Київський тиждень критики, який триватиме 12-18 жовтня у кінотеатрі «Жовтень», представив сьому картину міжнародної програми – це фільм оскароносної Софії Копполи «Прісцилла».

Про це Укрінформу повідомили в кінокомпанії «Артхаус Трафік».
«Це буде українська прем'єра стрічки «Прісцилла», яка була представлена у Венеції. Тепер програма фестивалю, до якої увійшли хіти Канн і Берлінале, налічує 26 фільмів» - зазначили в кінокомпанії.

«Прісцилла» - це біографічна драма про дружину Елвіса Преслі. Днями в мережі з’явився оригінальний трейлер. Кінематографістка Софія Коппола («Труднощі перекладу», «Незаймані самогубиці») представлена на фестивалі вже удруге — у 2017 році її фільмом «Фатальна спокуса» відкрився перший Київський тиждень критики.

Відправною точкою подій у фільмі стає 1959 рік. Прісцилла — юна донька американського військового, який несе службу в Німеччині. Дівчина сумує за безтурботним підлітковим життям в Америці й без вагань приймає від незнайомця запрошення на вечірку. Там вона зустрічає Елвіса Преслі — і починається сповнена пригод і небезпек історія їхнього кохання, шлюбу та скандального розлучення.

За свою роботу в картині актриса Кейлі Спені («Погані часи в Ель-Роялі») отримала Кубок Вольпі Венеційського міжнародного кінофестивалю за найкращу жіночу роль. Елвіса ж у стрічці втілив Джейкоб Ейлорді — зірка серіалу «Ейфорія» та актор «Солодкого сходу», який теж покажуть на Київському тижні критики.
Київський тиждень критики — міжнародний фестиваль арткіно, кураторами якого є українські кінокритики й кінокритикині. Програма події складається з чотирьох секцій: міжнародної програми, секції «Фокус: Україна — Польща» з українськими та польськими хітами, міжнародної ретроспективи «Людина з кіноапаратом», присвяченої залаштункам кіноіндустрії, та української ретроспективи «Жіноча роль», присвяченої знаковим акторкам і створеної спільно з Довженко-Центром.
Київський тиждень критики відбувається за підтримки Українського культурного фонду.
Традиційно в межах події відбудеться нагородження Премією «Кіноколо». Сьомий Київський тиждень критики триватиме з 12 до 18 жовтня в кінотеатрі «Жовтень».
Фото: кадр з фільму