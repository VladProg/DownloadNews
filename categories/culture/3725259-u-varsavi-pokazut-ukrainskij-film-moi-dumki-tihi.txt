Фільм режисера Антоніо Лукіча "Мої думки тихі" покажуть на благодійному Фестивалі українського кіно просто неба у Варшаві.

Про це повідомляє пресслужба Державного агентства з питань кіно у Фейсбуці, передає Укрінформ.
"Показ на благодійному Фестивалі українського кіно просто неба (Open Air Ukrainian Film Festival) проходитиме 20 червня о 20:30 на літній терасі П'яної Вишні "Округляк". Вхід вільний", - йдеться в повідомленні.
Зазначається, що фільм транслюватиметься мовою оригіналу з польськими субтитрами.
"Мої думки тихі" — це історія про молодого звукорежисера Вадима. Зазнавши невдач у роботі та особистому житті, він отримує шанс почати все спочатку. Запис голосів закарпатських тварин може бути шансом для героя назавжди залишити Україну і поїхати в Канаду, якомога далі від проблем. Однак все виявляється набагато складніше, коли головним супутником у новій роботі виявляється найменш підхожа для цього людина — мама Вадима.
Автори сценарію Антоніо Лукіч та Валерія Кальченко, продюсери Алла Бєлая та Дмитро Суханов (кінокомпанія Toy Cinema), дистриб'ютор в Україні — компанія Arthouse Traffic. Стрічка стала одним із переможців Десятого конкурсного відбору Державного агентства України з питань кіно.
Як повідомляв Укрінформ, 14 травня у рамках Європейського фестивалю кіно в Бахрейні відбувся показ фільму "Мої думки тихі".
Кадр з фільму