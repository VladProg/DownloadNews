Документальні фільми про українські бригади територіальної оборони із циклу "Готові до спротиву" хочуть показувати на міжнародних кінофестивалях.

Про це в інтерв'ю Укрінформу розповів художній керівник циклу документальних фільмів, відомий український режисер, військовослужбовець ТрО Ахтем Сеітаблаєв.
"Справа в тому, що ми хочемо просувати цей контент, зокрема, на міжнародні фестивалі, і тому поки дещо притримуємо вихід на широкий загал. Але думаю, що це станеться невдовзі. І дуже сподіваюсь, що ця стрічка, в тому числі й про Чернівецьку 107 бригаду територіальної оборони, зацікавить будь-якого глядача. Тому що ми намагаємося зробити це глядацьким документальним кіно. Маємо на меті, щоб це документальне кіно було цікаве саме широкому колу глядачів. Тому і монтаж, і зміст, і тема, і наратив, і ідея, і музичне оформлення зроблені таким чином, щоб досягнути цієї мети. Принаймні наша аналітика, яка виходить з таргетованих фокус-груп, станом на сьогодні, підтверджує правильність наших міркувань стосовно цього", - сказав Сеітаблаєв.
Він розповів, що цей проєкт циклу документальних фільмів "Готові до спротиву" розпочали за наказом командуючого Сил територіальної оборони ЗСУ Ігоря Танцюри ще в жовтні минулого року.
"Наш командир, керівник служби зв’язків з громадськістю ТрО полковник Олексій Дмитрашківський зібрав нашу команду з тих людей, які в цивільному житті мали відношення або до телебачення, або до кіновиробництва, або до театру. Це актори, оператори, режисери, продюсери. І разом з цією командою ми почали знімати таку певну антологію сил ТрО. Тобто, маємо на меті зняти 32 серії про всі бригади сил територіальної оборони", - додав український режисер.
Перша серія із циклу документальних фільмів була про 114 бригаду ТрО з Білої Церкви. А нещодавно на закритому показі презентували фільм про 107 Чернівецьку бригаду територіальної оборони.