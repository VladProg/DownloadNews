На 71-му Міжнародному кінофестивалі у Сан-Себастьяні (Іспанія) показали фільм режисера Філіпа Сотниченка «Ля Палісіада».

Про це повідомляє пресслужба Державного агентства з питань кіно, передає Укрінформ.
"Фільм представляє Україну в конкурсній програмі Zabaltegi-Tabakalera - спеціальній програмі найкращих фільмів поточного року", - йдеться у повідомленні.
Як зазначається, стрічку представила команда: режисер Філіп Сотниченко, оператор Володимир Усик, актор і другий режисер Новруз Пашаєв, лінійний продюсер Віктор Шевченко та продюсери Сашко Чубко і Валерія Сочивець.
Кінофестиваль у Сан-Себастьяні присвячений презентації й підтримці кінопродукції з усього світу. Фестиваль відомий своєю вишуканістю, високим рівнем професіоналізму та увагою до художньої якості фільмів. Однією з особливостей фестивалю є акцент на авторському кіно, новаторських підходах та незалежних творцях.
Цього року він проходить з 22 по 30 вересня 2023 року.
Як повідомлялося, стрічка «Ля Палісіада» — повнометражний дебют Сотниченка в жанрі пострадянського нуару. Історія розгортається в Україні в 1996 році, за кілька місяців до підписання протоколу №6 Європейської конвенції з прав людини, що передбачав відмову від смертної кари.
Сюжет розгортається навколо судового психіатра, чиє спокійне життя змінюється, коли він має взяти участь у заплутаній історії вбивства міліціонера. Герой починає сумніватися у правильності системи правоохоронних органів, коли бачить усю беззаконність проведення судових експериментів над підозрюваним.
Стрічку створено кінокомпаніями «ВІАТЕЛ» та «Сучасне українське кіно». Розробку проєкту підтримав Український культурний фонд, фінансову підтримку виробництва було отримано від Державного агентства України з питань кіно, постпродакшн профінансував Гетерборзький кінофонд (Швеція).
Фото: usfa.gov.ua