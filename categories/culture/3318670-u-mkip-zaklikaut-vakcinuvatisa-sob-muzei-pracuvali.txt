Вакцинація вкрай важлива в умовах карантину, зокрема тому, що дає можливість музеям працювати.

На цьому наголосив заступник міністра культури та інформаційної політики Тарас Шевченко під час відкриття освітньої програми Museum Education, повідомляє кореспондент Укрінформу.
"Музейна справа і всі, хто працюють у музейній справі, є надзвичайно важливими. Я розумію, що якісні музеї, відвідання їх багатьма як українцями, так і закордонними гостями — це не лише споживання культурних послуг, це важлива інвестиція в майбутнє України, в майбутнє українців. Знаю також, що багатьох турбують заходи, які пов’язані з карантином, можливість перспективи, яким чином музеї зможуть працювати в майбутньому. І тут головне повідомлення, з яким хочу до вас звернутися, - уряд має пріоритетом вакцинацію. Вакцинація є важливою, вакцинація зберігає життя, і вакцинація так само важлива для того, щоб наші заклади могли працювати, приймати відвідувачів навіть в такі складні часи", - підкреслив Шевченко.
Водночас він висловив сподівання, що держава матиме можливість вкладати більше коштів в розвиток музейної справи.
"Така інституція, як Український культурний фонд, за останні кілька років довела не лише словами, а на ділі, що є можливість підтримувати сучасні заклади, сучасні події. І є так само багато над чим працювати, обмінюватись досвідом, як робити музеї більш сучасними, кращими, можливість отримувати, заробляти кошти, можливість продавати свою промо-продукцію. Є точно багато чого вчитися, і зокрема вчитися один в одного, тому що хтось у чомусь є кращим, хтось у чомусь має більше досвіду. Тому сьогоднішній захід є важливим. Дякую вам за те, що робите свою надзвичайно потрібну для всіх громадян України справу", - сказав заступник міністра.
Освітня програма обміну досвідом музейних працівників Museum Education триватиме до у Києві до 24 вересня. Програма Museum Education спрямована на сучасні напрямки роботи в музейній сфері.
Організатори заходу - Музей становлення української нації, Міністерство культури та інформаційної політики, Національна академія керівних кадрів культури і мистецтв. Захід проходить за підтримки Українського культурного фонду.
Як повідомлялося, 13 вересня Кабінет Міністрів ухвалив зміни до постанови № 1236, що встановлюють нові карантинні обмеження для запобігання поширенню COVID-19. Постанова набирає чинності через 7 днів з моменту публікації.
Зокрема, ухвалені зміни передбачають можливість стримувати епідемічну ситуацію та зберігати економічну активність країни. Тепер у разі введення жовтого рівня епідемічної небезпеки спростили вимоги до роботи навчальних закладів. Вони працюватимуть за умови наявності не менше як 80% працівників з жовтими чи зеленими COVID-сертифікатами. Водночас обмеження жовтого рівня епіднебезпеки не будуть застосовуватися, якщо всі учасники (відвідувачі) та щонайменше 80% організаторів масових заходів, працівників кінотеатрів, театрів, музеїв чи інших культурних закладів, спортзалів та басейнів матимуть жовтий чи зелений COVID-сертифікат.


Фото: Маркіян Лисейко