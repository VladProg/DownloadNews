Мистецька спільнота зарубіжних країн була шокована повномасштабним вторгненням росії в Україну, всі зрозуміли, що від російської держави не можна чекати добра.

Про це розповів відомий скрипаль–віртуоз Олег Криса в інтерв’ю Укрінформу.
"Я не знаю жодної людини в Америці чи в європейських країнах, які підтримують війну путіна в Україні. Весь світ схаменувся від того, що вчиняє російська армія. Усі зрозуміли, що від російської держави ніколи не можна чекати добра", – сказав музикант.
Скрипаль зазначив, що для нього такий розвиток подій також став несподіванкою, адже з росією його пов’язували роки навчання у московській консерваторії.
«Я ніколи не міг уявити собі, що росія може розпочати повномасштабну війну в Україні. Я провів у москві багато років. Там залишилося багато знайомих людей, товаришів, які, на жаль, деякі підтримують війну. Мої близькі друзі однозначно засуджують воєнне вторгнення», – зауважив він.
Водночас, коментуючи тимчасове дистанціювання від російської культури у зв’язку з путінською агресією проти України, Криса висловив думку, що «заборона – це «пєрєбор».
«Вважаю, що можна дозволити звучати видатним російським композиторам за кордоном. Хоча я також розумію українців, які зазнали великого лиха від російської армії за цих понад 100 днів», - сказав скрипаль.
Він зауважив, що постанов про заборону на виконання творів російських композиторів за кордоном не було, однак негативне ставлення українців до будь-чого російського цілком зрозуміле.
«Ми можемо грати Прокоф’єва, який народився в Донецьку, і Стравінського, який народився на Волині. Утім, думаю, що досить велика частина українців не хочуть мати нічого спільного з росією після всіх диких, варварських дій в Україні», - сказав Криса.
Як повідомлялося, 24 лютого російська федерація розпочала новий етап війни проти України – повномасштабне вторгнення. Загарбники обстрілюють та бомбардують українські міста й села.
Міністерство культури та інформаційної політики на сьогодні зафіксувало 388 епізодів воєнних злочинів російської армії проти культурної спадщини України.