Суспільний мовник продовжив мистецький конкурс на створення пісні для учасників національного відбору Дитячого пісенного конкурсу Євробачення-2021. Приймання заявок триватиме до 26 вересня.

Як передає Укрінформ, про це повідомляє пресслужба Суспільного.
«Для участі в мистецькому конкурсі всі охочі з 14 вересня 2021 року по 26 вересня 2021 року (включно) мають надіслати заповнену заявку на участь разом із файлами, оформленими відповідно до вимог мистецького конкурсу», - ідеться в повідомленні.
Зазначається, що серед основних вимог до конкурсної пісні: не оприлюднювалася та не виконувалася раніше, наприклад, на онлайн-відеоплатформах, у соціальних мережах або в (напів-)відкритих для загального доступу базах даних, та/або не виконувалася публічно, повністю або частково (у тому числі текст окремо від музики чи навпаки); оригінальний текст і музика; переважно україномовний текст (до 40% тексту може бути іншими мовами згідно з правилами Європейської мовної спілки); тривалість — не менше ніж 2 хв 30 сек. та не більше ніж 3 хв.
Створення пісні представника України на ДПКЄ передбачає повний цикл надання послуг з виробництва, а саме: збір ідей проєкту, складання вербального та музичного тексту, аранжування, звукозапис, аудіомікшування записаної композиції, мастеринг звуку.
Подавати проєкти для участі у конкурсі можуть юридичні особи будь-яких форм власності та організаційно-правових форм, зареєстрованих в Україні, серед учасників, кінцевих бенефіціарних власників (контролерів) або посадових осіб яких немає громадян Російської Федерації, а також фізичні особи-підприємці.
Також повідомляється, що з переможцем мистецького конкурсу на пісню для Дитячого Євробачення-2021 укладуть договір на надання послуг зі створення пісні та про передачу прав на пісню. Роботи зі створення пісні мають бути завершені не пізніше жовтня 2021 року.
На Суспільному нагадали, що триває останній тиждень (до 19 вересня) приймання заявок на участь у національному відборі на Дитяче Євробачення-2021. Концерт-фінал національного відбору та обрання представника України для міжнародного конкурсу має відбутися у жовтні 2021 року.
Як повідомляв Укрінформ, Суспільний телеканал "UA: Культура" транслюватиме фінал Дитячого пісенного конкурсу Євробачення-2021, що відбудеться 19 грудня у паризькому концерт-холі La Seine Musicale, розташованому на острові Іль-Сеґен посеред річки Сена.