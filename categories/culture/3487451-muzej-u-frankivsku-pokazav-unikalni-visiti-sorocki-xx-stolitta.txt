Івано-Франківський краєзнавчий музей представив онлайн-виставку унікальних вишитих сорочок XX століття з фондової колекції. В експозиції – «морщенки», безуставкові та уставкові сорочки.

Про це у Фейсбуці повідомляє Івано-Франківський краєзнавчий музей, передає Укрінформ.
«У День української вишиванки музей презентує онлайн-виставку унікальних чоловічих і жіночих вишитих сорочок ХХ ст. з фондової колекції. Серед них: безуставкові сорочки з суцільним рукавом пришитим вздовж основи полотнища, сорочки «морщена» або «морщенка», в якій верхня частина призбирана біля шиї від чого і походить її назва, а також – уставкові сорочки, в яких рукав з плечовою частиною з’єднаний уставкою», - зазначають у Краєзнавчому музеї.






Музей у Франківську показав унікальні вишиті сорочки XX століття/Фото: Івано-Франківський краєзнавчий музей, Facebook





































Тут додають, що особливістю уставкових сорочок є вишиті мотиви на уставці, які повторюються на манжетах і передній частині виробу. Сорочки, в яких повністю вишитий рукав, називали «рукав’янками».
«В давнину розміщення декору на сорочках пов’язувалось з обереговою, захисною, магічною, а пізніше й естетичною функціями. Тому орнамент вишивали в місцях відкритого доступу до тіла, тобто на горловині, рукавах», - зауважили в музеї.
Усі представлені в експозиції вироби – це сорочки з домотканого лляного і конопляного полотна, вишиті різноманітними техніками: хрестик, гладь, низинка, мережка, вирізування.
В Україні у третій четвер травня відзначають День вишиванки. Цього року він припав на 19 травня.