У столиці Латвії в історичному кінотеатрі Splendid Palace показом українсько-дансько-шведського фільму "Будинок зі скалок" розпочався Міжнародний фестиваль документального кіно Artdocfest/Riga.

Про це повідомляє кореспондент Укрінформу.
Війна в Україні та відсіч російській агресії стали основною темою фестивалю, який обрав собі емблему в жовто-синіх кольорах: три пальці, підняті вгору як знак тризуба.
Фільмом, який відкрив "Артдокфест", став "Будинок зі скалок", знятий данським режисером Сімоном Вільмонтом в лисичанському дитбудинку. Це психологічно тонка, поетична, болісна стрічка про життя дітей з неблагополучних сімей та про те, як вихователі допомагають знайти їм нові родини. Все – за кількадесят кілометрів від лінії фронту (фільм знімався до початку повномасштабного російського вторгнення, нині дитбудинок евакуйовано вглиб країни).
Картину представив сам режисер, він також відповів на запитання глядачів. "Будинок зі скалок" увійшов у шортлист Оскара-2023 і, на думку критиків, має непогані шанси на перемогу 12 березня.






У Ризі розпочався кінофестиваль «Артдокфест» / Фото: Олег Кудрін, Укрінформ






















Засновник і президент фестивалю Віталій Манський на церемонії відкриття представив журі. Конкурс "Балтійський фокус" судитимуть співзасновниця Української кіноакадемії та член Європейської кіноакадемії Юлія Сінькевич, польський режисер-документаліст Павел Лозинський, режисерка документального кіно та анімації Ілзе Бурковська-Якобсен. До журі конкурсу Artdocfest Open увійшли литовська зірка театру та кіно Інгеборга Дапкунайте, головний редактор журналу Rīgas Laiks, режисер Улдіс Тіронс та російський письменник Дмитро Глуховський (має сталі антипутінські погляди, після 24 лютого емігрував з рф).
У п’ятницю у програмі War before War буде показано український документальний фільм "Вітер зі сходу" (2019). В цій стрічці режисерка Катерина Степанкова розповідає про виступи провідних майстрів українського театру та кіно під час війни на сході України протягом 2014-2019 років. Серед головних героїв стрічки - мати постановниці Ада Роговцева та кінорежисер Ахтем Сейтаблаєв.
Фестиваль триватиме до 9 березня.