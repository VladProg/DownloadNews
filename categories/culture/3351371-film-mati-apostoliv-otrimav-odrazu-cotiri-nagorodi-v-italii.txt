Українська співачка та актриса зі Львова Наталія Половинка вп’яте визнана найкращою актрисою за головну роль у військовій драмі Зази Буадзе «Мати Апостолів», а сам фільм отримав одразу чотири нагороди

Як передає Укрінформ, про це повідомляє у Фейсбуці Театральний центр «Слово і голоС».
«В італійському місті Терні 6 - 14 листопада пройшов 17-й кінофестиваль Terni Film Festival. Фільм «Мати Апостолів» отримав одразу чотири нагороди - це Нагорода екуменічного журі Ватикану, «Найкраща акторка» - Наталія Половинка, «Найкращий саундтрек» - Роман Григорів та Ілля Разумейко, Гран-прі фестивалю - за «Найкращий фільм». Нагороди отримали особисто режисер фільму Заза Буазе та актриса Наталія Половинка», - ідеться в повідомленні.

Як зазначається, загалом це вже 25 нагород фільму та команди за менш ніж рік від прем’єрного показу в США, Канаді, Італії та в українському м.Маріуполі.
«Наталія Половинка за роль матері Софії в цьому фільмі отримала вже п’ять престижних міжнародних нагород: три «Найкраща актриса», «Найкращий актор фестивалю», «Найкраща жіноча роль», - повідомив продюсер фільму Дмитро Овечкін.
За словами самої акторки, це дуже важливі для неї перемоги.
«Як ми, так і журі зі священників з цілого світу були здивовані і втішені, що вони зійшлися з вибором найкращого фільму фестивалю з мистецьким журі. Їх слова: «Це не лише професійна перемога, а й духовна, людська». На врученні премії мої слова: «Кожна перемога нашого фільму - це крок до перемоги у цій війні», - говорить Наталія Половинка.
Організатори Terni Film Festival - Інститут теологічних та історико-соціальних досліджень ISTESS, єпархія Терні-Нарні-Амелія та Єпископальна конференція Умбрії, під патронатом Папської ради з культури. Почесний президент фестивалю – кінорежисер Кшиштоф Зануссі.
Як повідомлялося, «Мати Апостолів» - українська військова драма 2020-го року, прем'єра в Україні відбулася 3 грудня. Режисер - Заза Буадзе, сценаристи - Ратха Макеєнкова і Заза Буадзе, продюсер Дмитро Овечкін. В ролях: Наталія Половинка, Богдан Бенюк, Олександр Пожарський. Фільм знятий за реальними подіями, які відбувалися на сході України в 2014-2015 роках. У пошуках сина-льотчика, чий літак було збито над окупованою територією, мати потрапляє у пекло війни і не тільки шукає сина, але, маючи в серці велику любов і милосердя, змінює всіх, кого зустрічає на своєму шляху.
Виробництво — студія «Золоте Руно» за підтримки Міністерства культури та інформаційної політики України.