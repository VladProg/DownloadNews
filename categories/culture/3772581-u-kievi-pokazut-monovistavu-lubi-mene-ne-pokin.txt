У київському театрі «Золоті ворота» 14 та 15 жовтня відбудеться прем'єра моновистави «Люби мене не покинь» режисера Тані Губрій за однойменною пʼєсою Ольги Анненко.

Про це Укрінформу повідомили у театрі.
«Це колаж реальних історій, які я почула в перший місяць повномасштабного вторгнення дорогою до Франції, а потім і у Франції. Це новини, які ми всі бачили, це свідки, яким вдалося врятуватися, це тотальний колективний біль» - розповіла про задум пʼєси драматургиня.
За її словами, до невеличкого містечка Ніор (Niort), у якому вона мешкає, приїхали 300 жінок і дітей із України. Історії декого з них відображені у п'єсі.
Перші читки пʼєси за участю акторки театру «Золоті ворота» Віталіни Біблів, яка грає у виставі головну і єдину роль, відбулись навесні 2023 року в Німеччині. Під час благодійних читань акторка і режисер збирали гроші для військових, які воюють на Бахмутському напрямку.
«Ця історія в мене попала, ця героїня — ніби я. Я переживаю кожне горе кожної нашої мами. Мені б хотілось, щоб його було якомога менше. І взагалі не було. Я би дуже хотіла, щоб для глядачів, які подивляться цю виставу, яку ми створюємо, це став для них момент очищення. Багато хто каже, що не може плакати, ніби заклякли у 24 лютого. Я би хотіла, щоб ця вистава стала тією кнопочкою, яка врешті-решт дозволить випустити свої емоції», — каже Віталіна Біблів.
Режисер Таня Губрій переконанна, що ця історія - про кожного з нас.
«Кожен з нас щось втратив з початком цієї війни. Навіть якщо твої рідні і близькі не воюють зараз. Вся наша нація є насправді травмованою. Це не може пройти для будь-кого з нас безслідно. Ця історія близька мені, тому що я теж виїхала за кордон, у Німеччину. Все те, про що розповідає головна героїня. Все, з чим ти стикаєшся: з самотністю, ізольованістю через мову... Але це не головне насправді. Головне - що твій мозок, твоя душа, твоє серце залишаються вдома, в Україні. І тобі важко таким чином розділитися: фізично ти перебуваєш в одному місці, а душевно, морально, головою, серцем, всім - в іншому», - поділилась вона.
Губрій також відмічає, що вистава в якомусь сенсі має терапевтичний характер: «Це суспільна терапія. Коли приходили українці, ми плакали з ними разом. Таким чином ти поділяєш цю історію, ділишся своєю історією, поділяєш той біль, про який ми говоримо».
Як повідомлялося, Чернігівський драмтеатр 6 жовтня відкрив новий театральний сезон виставою «Гріх» за однойменною п'єсою Володимира Винниченка.