У нідерландському музеї Рейксмузеум (Rijksmuseum) розпочав роботу україномовний аудіогід.

Участь у його запуску взяли дружина Президента Олена Зеленська та Королева Нідерландів Максима, повідомляє Укрінформ із посиланням на пресслужбу ОП.
Зазначається, що це вже 65-ий аудіогід у межах проєкту першої леді України із запуску україномовних аудіоекскурсій у визначних пам’ятках.
Озвучила гід відома нідерландська актриса українського походження Вікторія Кобленко. Крім аудіогіда доступна також відеоекскурсія українською мовою. Її створила українська режисер та сценаристка Марія Пономарьова, гідом стала українська художниця Наталія Владичко, яка працює у музеї.

Rijksmuseum – один із найбільших і найвідоміших нідерландських музеїв, і аудіогід у цьому закладі став третім у країні.
«Для наших народів це означає краще розуміння не тільки в питаннях мистецтва. Для нас це важливо ще й тому, що за рік російського вторгнення ворожими бомбардуваннями в Україні знищено понад 300 музеїв. Від російського нападу гинуть та страждають не лише люди, а й об’єкти мистецтва. І водночас саме мистецтво дає нам надію, що людський дух завжди переможе руйнування та грубу силу. Ми в Україні відстоюємо не лише себе, а й те, щоб ніде у світі таке не повторювалося, щоб ані люди, ані витвори мистецтва не зазнавали агресії», – наголосила Зеленська у відеозверненні з нагоди запуску аудіогіда.

Вона подякувала керівництву музею та посольству України в Нідерландах за реалізацію проєкту.
«Для мене особливо важлива історія про цікавинку вашого музею – «Нічну варту» Рембрандта. Вона кілька разів зазнавала нападів вандалів, але вижила. Надія, що після темряви буде світло, надзвичайно надихає в ці темні часи», - сказала перша леді.
Крім того, як поінформували в ОП, напередодні за сприяння посольства України у Фінляндії було відкрито український аудіогід на одній із найбільших і найважливіших туристичних локацій Фінляндії – острові-фортеці Суоменлінна (Свеаборг). Це морська фортеця, розташована в Гельсінкі. Її будівництво розпочалося в середині XVIII ст. У 1991 році Суоменлінну було включено до списку Всесвітньої спадщини ЮНЕСКО.
Як повідомлялося, Україна та столиця Республіки Корея підписали меморандум про старт робіт із запуску першого у Кореї україномовного аудіогіда, який працюватиме в культурно-мистецькому комплексі «Седжон».
Фото: ОП