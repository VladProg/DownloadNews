Влада Сполучених Штатів засудила підписану між Ізраїлем і Росією угоду про співпрацю в галузі кіновиробництва.

Як передає Укрінформ, про це повідомляє The Times of Israel.
«Російське Міністерство культури фінансувало антисемітську пропаганду в Україні та інших країнах. Ми не заохочуємо офіційну співпрацю між іншими країнами та Росією, особливо російськими особами, які потрапили під санкції, як міністр культури», - заявив речник Держдепу у коментарі виданню.
Він додав, що Росія не є надійним союзником чи партнером.
«Як неодноразово бачив світ, Кремль створює та поширює дезінформацію, намагаючись ввести в оману та маніпулювати людьми щодо реальних дій Росії проти України та інших країн, які спрямовані на дестабілізацію та послаблення суверенних націй. Загалом ми виступаємо проти партнерства з Росією», - зазначив речник.
Як повідомляв Укрінформ, відомі режисери, сценаристи, працівники телебачення Ізраїлю назвали ганьбою підписаний із Росією договір про співробітництво у галузі кіновиробництва.