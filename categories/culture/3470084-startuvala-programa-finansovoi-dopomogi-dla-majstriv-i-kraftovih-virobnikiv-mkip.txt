Міністерство культури та інформаційної політики закликає майстрів народних художніх промислів отримати допомогу у $1000 для підтримки діяльності під час війни.

Як передає Укрінформ, про це повідомляє пресслужба МКІП.
«Наш партнер програма USAID «Конкурентоспроможна економіка України» спільно з акціонерним товариством «Укрпошта» та громадською організацією TECHBUREAU запустили програму Made in UA Support Project. В її межах 100 українських крафтових виробників зможуть отримати по $1000 на підтримку свого бізнесу», - ідеться в повідомленні.
Умови участі в програмі такі: бути виробником фізичних товарів, виготовляти предмети декору, одяг, текстиль, меблі, іграшки тощо; мати виробництво, що розташоване і залишається на території України; бути офіційно зареєстрованим як ТОВ або ФОП другої чи третьої групи.
Подати заявку можна до 10 травня онлайн на сайті.
Як зазначається, переможців оголосять 24 травня на сайті. Обрані компанії отримають інструкцію для отримання фінансової допомоги. Гроші можна використати для будь-чого, що допоможе зберегти бізнес під час війни: маркетинг, логістика, виробництво тощо.
Також переможці отримають додаткові призи від організаторів та партнерів. Від «Укрпошти» — 11 промокодів на суму від 5 до 30 тисяч гривень, які клієнти зможуть використати при відправці з відділень «Укрпошта» в будь-яку країну. Від Дія.Бізнес — консультації для 10 компаній із визначення пріоритетних ринків, а також огляди трендів e-commerce в обраних ринках.
Як повідомляв Укрінформ, програма USAID «Конкурентоспроможна економіка України», АТ «Укрпошта» та ГО TECHBUREAU за підтримки Національного проєкту з розвитку підприємництва та експорту «Дія.Бізнес» запускають ініціативу Made in UA Support Project.
У рамках проєкту 100 українських крафтових виробників, які готові залишатися в країні та шукають шлях для продовження діяльності, зможуть отримати по $1000 на підтримку своїх брендів.