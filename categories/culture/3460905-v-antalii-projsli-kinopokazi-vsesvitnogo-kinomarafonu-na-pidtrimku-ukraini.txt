В Анталії відбувся черговий етап Всесвітнього благодійного кіномарафону на підтримку України CinemAid Ukraine Charity Film Marathon.

Як передає Укрінформ, про це повідомляє пресслужба Держкіно.
«У кінозалі Центру громадського суспільства та інновацій ім. Абдулли Севімчока ASSIM глядачі побачили історичну драму "Чужа молитва" Ахтема Сеітаблаєва та короткометражні фільми "Домовина" Кадіма Тарасова і "Клоун" Олександра Кирієнка», - ідеться в повідомленні.
Зокрема, під час заходу промови на підтримку України виголосили консул України в Анталії Емір Рустамов, голова адміністрації Муратпаша Уміта Уйсала, голова громади "Українська родина" Віта Михайлова, продюсерка та сценаристка Анна Паленчук.

Кіномарафон відбувся під патронатом Посольства України в Турецькій Республіці та Консульства України в Анталії за підтримки ГО "Українська родина", Українського культурно-мистецького об’єднання та компанії 435 FILMS. Співорганізатор - Асоціація "Дивись українське".
Як повідомляв Укрінформ, Всесвітній CinemAid Ukraine Charity Film Marathon продовжиться 18 - 20 квітня в столиці Болгарії Софії. Марафон на підтримку України розпочався 31 березня у столиці Туреччини Анкарі показом фільму Михайла Іллєнка "Толока".