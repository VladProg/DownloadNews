Цьогорічний п'ятий фестиваль високого мистецтва Bouquet Kyiv Stage збере культурних діячів "заради життя".

Про це повідомляє пресслужба Держмистецтв на сторінці у Фейсбуці, передає Укрінформ.

"Заради життя наші сміливі воїни боронять Україну, наражаючи себе на смертельну небезпеку. Заради життя кожен українець чи українка сьогодні теж стали воїнами — на своїх фронтах. Заради життя і нашої незламної сили духу ми, попри все, проводимо фестиваль Bouquet Kyiv Stage — як подяку всім нашим захисникам і захисницям. Це наш крок до Перемоги!", — зазначають організатори.
Держкіно інформує, що фестиваль відбудеться на території Національного заповідника «Софія Київська» протягом 5 - 7 серпня 2022 року. Цього року Bouquet Kyiv Stage проходитиме стриманіше, "з урахуванням необхідних заходів безпеки: події відбуватимуться не на відкритій сцені, а в Софійському соборі, Хлібні, Золотих воротах та під Ясенем", анонсують організатори.
Повідомляється, що фестиваль складатиметься з музичної, виставкової, екскурсійної та кінопрограми, а під ясенем відбудуться дискусійні панелі: філософська, літературна, мистецька.
Організатори зазначають, що "під час війни проведення фестивалю особливо важливе – заради укріплення нашої сили духу, віри в перемогу, заради життя зараз та після нашої перемоги".
Вхід на захід традиційно буде безкоштовним, відвідувачі мають сплатити вхідний квиток на територію «Софії Київської» чи «Золотих воріт».
Також цьогоріч обов’язковою є попередня реєстрація на всі події.
Як повідомляв Укрінформ, торік фестиваль тривав із 27 серпня - 2 вересня, об'єднавши вісім фестивальних майданчиків.