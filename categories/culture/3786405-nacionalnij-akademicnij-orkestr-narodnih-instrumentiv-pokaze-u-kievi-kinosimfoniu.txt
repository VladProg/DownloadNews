Національний академічний оркестр народних інструментів України (НАОНІ) 19 листопада поєднає шоу з проєктом музичної терапії.

У “Кіносимфонії” пролунає музика з улюблених фільмів, будуть костюмовані перформанси і вражаюча кругова проєкція, передає Укрінформ.
«Коли організм довгий час працює в режимі екстремальної фізичної і психічної напруги, то з часом він «вигорає». Щоб зберегти ефективність, необхідно мати хоча б короткі періоди відпочинку, терапії, реабілітації. Саме тому, виконуючи свою місію в суспільстві, ми запустили програму музичної терапії від НАОНІ», - розповів директор-розпорядник НАОНІ та режисер проєкту «Кіносимфонія» Олесь Журавчак.
За його словами, цей проєкт дає можливість кожному глядачу здійснити подорож у часі через призму музики та відеоряду відомих фільмів, які у кожного асоціюються з різними періодами особистого життя. «Це емоційний перемикач, який вивільняє психічну енергію довготривалої напруги і наповнює силою вже пережитих і нових емоцій та відчуттів», - вважає Журавчак.
Сопілка, пан-флейта, окарина, бандура, цимбали, трембіта і дримба відтворять музику з улюблених світових кінохітів, а кругова відеопроєкція повністю занурить в атмосферу музичної подорожі та створить відчуття особистої присутності у фільмі.
У програмі пролунає музика з фільмів “Зоряні війни”, “Хрещений батько”, “Список Шиндлера”, “Гаррі Поттер”, “Місія нездійсненна” і “Пірати Карибського моря”, серіалів “Гра престолів” і “Шерлок Голмс”, “Місія нездійсненна” і “Піратів Карибського Моря”.

За словами Журавчака, сім разів оркестр НАОНІ здобував перемогу на проєкті “Битва оркестрів”. За останні кілька років колектив мав спільні концерти з багатьма зірками української сцени, серед яких були ONUKA, Олег Скрипка, Руслана, Джамала, Артем Пивоваров, гурти «Друга ріка», Mad Heads, Kozak System та інші.
Концерт НАОНІ “Кіносимфонія” відбудеться 19 листопада у Pochayna Event Hall у Києві.
Фото: НАОНІ