У Києві розпочалися зйомки авторського документального повнометражного фільму-дебюту режисера Романа Синчука «Звук Райдуги».

Як передає Укрінформ, про це повідомляє пресслужба Держкіно.
«Фільм присвячений Театру міміки та жестів "Райдуга". Це єдиний в Україні професійний театр, де актори, режисери та всі робітники сцени – люди з порушеннями слуху. Стрічка "Звук Райдуги" демонструє складний процес роботи колективу та його життя за лаштунками», - йдеться в повідомленні.
Як зазначається, театр "Райдуга" був заснований у Києві ще в 1969 році, за півстоліття він пережив багато злетів і падінь: неодноразово був на межі розформування, змінив не одне місце розташування, подолавши шлях від підвалів до власної сцени, пережив пожежі, а в 1990-ті взагалі залишився без приміщення. Все це не згасило ентузіазму творчого колективу, адже були й міжнародні гастролі, і фестивалі, і визнання публіки.
Наразі театр знову переживає не найкращі часи, вистави відбуваються лише раз на місяць, глядачів майже немає. Але колектив, попри все, регулярно збирається на репетиції і сподівається знову побачити повні зали.
Повідомляється, що виробництво фільму відбувається за підтримки Держкіно. Прем'єру картини "Звук Райдуги" заплановано на 2022 рік.
Фото: Сергій Ілляшенко/usfa.gov.ua