Англомовний театр України ProEnglish Theatre у липні презентує в Києві одразу дві вистави, над якими працював останнім часом.

Про це Укрінформу повідомили в мистецькому закладі.
«17 липня відбудеться прем’єра мюзиклу Katie and Frank (за п’єсою Терези Ребек). А 23 липня – прем’єра вистави Bloom in Violence яка досліджує тему насилля над жінками», - розповіли в театрі.
Мюзикл Katie and Frank виконуватиметься під живе виконання пісень ABBA, Garbage та Annette. Ця вистава «говорить та співає про вільний доступ до зброї, армію та стіну непорозуміння між жінками та чоловіками». До неї залучено акторів Малого Театру та ProEnglish Theatre, піаніно і реквізитний пістолет.

Прем’єра відбудеться в приміщенні Підвалу Культури на Гончара. Режисер – Алекс Боровенський.

Наступна прем’єрна вистава-сповідь Bloom in Violence - про насилля над жінками, на тему, яка замовчується або розкривається в травмах, гніві, протестах. І жінки залишаються заручниками насильства, є об’єктами, територією вічної війни. Вистава побудована на уривках з роману Тамари Горіха-Зерня «Доця» та особистих свідченнях.

Режисерка: Анабель Рамірес. Акторки: Аліна Зєвакова, Жасміна Сотело. Мови вистави: англійська, українська, іспанська. Прем’єра відбудеться в приміщенні Центру Леся Курбаса.
Нагадаємо, ProEnglish Theatre - незалежний англомовний театр України, заснований 2018 року в Києві. Виконує постановки сучасних та класичних авторів англійською мовою, гастролює Україною та закордоном, бере участь у театральних фестивалях. Від початку повномасштабного вторгнення росії приміщення театру використовувалося як бомбосховище-прихисток для киян. З травня 2022 року ProEnglish Theatre організовує регулярні читки сучасних українських драматургів про війну в англійському перекладу.
Місія театру - Via Art We speak to the World about Ukraine («Через мистецтво ми говоримо зі світом про Україну»).