Артист Кіровоградської обласної філармонії Владислав Бурага, який від початку повномасштабного вторгнення воює проти загарбників, записав на фронті пісню «В жовтім полі».

Про це він розповів кореспондентові Укрінформу.
«Коли перебуваємо в більш штабних умовах, є можливість ... відпрацювати свої вокальні вправи у момент, коли я нікому цим не заважатиму. Все для створення музики у мене є у ноутбуці, бо пишу сам і музику, і слова. Це я можу робити в електронному форматі. Але коли руки хочуть згадати струни, то звертаюся до товаришів та беру на деякий час гітару, щоб не загубити навички», - сказав музикант.
Бурага навчався у Центральноукраїнському державному університеті імені Володимира Винниченка на мистецькому факультеті. У філармонії офіційно почав працювати у 18 років. Зараз йому 24 роки. Від початку повномасштабної війни Бурага служить у 121 окремій бригаді тероборони Кіровоградщини.

Музикант розповів, що написав за рік чотири твори, але записати та опублікувати вдалося лише пісню «В жовтім полі». Інші також планує записати й оприлюднити за першої ж нагоди.
Владислав Бурага – лауреат всеукраїнських конкурсів. Працює на посаді артиста-вокаліста в академічному театрі музики, пісні й танцю «Зоряни». В репертуарі має авторські та сучасні популярні пісні.
Фото: Владислав Бурага, Інстаграм