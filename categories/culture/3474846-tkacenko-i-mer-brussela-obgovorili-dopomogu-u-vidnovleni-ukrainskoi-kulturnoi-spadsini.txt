Міністр культури та інформаційної політики України і мер Брюсселя обговорили допомогу у відновлені української культурної спадщини, яка постраждала внаслідок російської агресії.

Як передає Укрінформ, про це Олександр Ткаченко повідомив у Телеграмі.
«Кожна зустріч з міжнародним партнером, який не побоявся приїхати до Києва, безцінна. Сьогодні мали честь вітати у стінах МКІП мера Брюсселя Філіпа Клоуза та його команду», - зазначив Ткаченко.

За його словами, Клоуз одразу почав з пропозицій на підтримку різних сфер життя України, які постраждали від війни з росією.
«Брюссель вже передав нам 3 тонни гуманітарної допомоги з початку війни. А потужну медичну допомогу важко переоцінити: постачання обладнання, ліків, обмін досвідом. В Брюсселі знають про жахливі злочини рашистів, тому мер вийшов з пропозицією допомогти в реабілітації жінок, які постраждали від насильства з боку російських загарбників», - повідомив Ткаченко.
Як зауважив міністр, він був радий почути, що в Бельгії вже не працюють російські телеканали, натомість з'явився канал українською RTBF Ukraine.
Сторони також обговорили допомогу в реновації культурної спадщини України, яка постраждала внаслідок агресії росії.
«Мер Брюсселя сам, випередивши мене, запропонував всебічну підтримку у організації українських заходів у кращих залах міста задля поширення української культури. Заходи за участі наших музикантів, танцюристів, співаків є вкрай важливими для формування уявлення про Україну як про талановиту, креативну та сучасну культурну столицю Європи», - підкреслив Ткаченко.

За його словами, Брюссель – це не лише столиця Бельгії, це столиця Європи, тому для України вкрай важливо бути там представленими постійно. За словами Ткаченка, Клоуз це добре розуміє.
Сторони домовились працювати в напрямку створення українського культурного центру у Брюсселі.
«Мер навіть запропонував нам після війни постійне представництво на їх відомій та одній з найкрасивіших зимових ярмарок Європи. Цю ярмарку за сезон відвідує близько 3 мільйонів жителів та гостей міста! Не можемо не скористатися такою нагодою», - додав Ткаченко.
За його словами, важливою є і підтримка української книги. Також, за запитом мера, у Брюсселі шукають українську художницю, яка б хотіла та могла зробити мурал на українську тематику.


P.S. Подарував меру та команді нашу вже відому на весь світ поштову марку з кораблем. Реакція – на фото


«Вкотре переконуюсь, яку потужну підтримку сьогодні має Україна. Такого не було ще ніколи. Ми маємо що показати культурному світу, в нас є чим пишатися. А з потужним культурним фронтом та глибокими традиціями популяризація української культури примножиться в рази», - підсумував Ткаченко.
Як повідомляв Укрінформ, міністр культури і спорту Іспанії Мікель Ісета запропонував долучитися до фіксування, збирання та дослідження воєнних злочинів росії в Україні.
Фото: Телеграм Олександр Ткаченко