У Стамбулі стартував 23-й міжнародний культурний та мистецький фестиваль, який проводить район Бюйюкчекмедже. Україну представляють майстрині з Вінниччини, Кропивницького, Чернівців, Києва та українська майстриня з розпису по шовку з Анкари.

Про це повідомляє власкор Укрінформу.
“Мистецтво, наша творчість - це мова, якою ми звертаємося до міжнародної спільноти, до митців у всьому світі, закликаючи підтримувати Україну та українців у боротьбі з російською агресією. Наші думки зараз в Україні, де знову і знову лунають вибухи, гинуть українці, але все одно раді цій можливості представити Україну, наше культурне надбання, сучасне і традиційне мистецтво на фестивалі в Стамбулі. Тут ми відчуваємо підтримку, маємо змогу розповісти про те, що відбувається і яка допомога потрібна нашій державі”, - розповіла в коментарі Укрінформу художниця Анна Скоробагатько з Одеси, яка вже сім років проживає в Анкарі.

Українську традиційну кераміку на виставці представляє керамістка Світлана Погонець з Тульчина Вінницької області, традиційне мистецтво килимарства - майстриня Олександра Пренко з Кропивницького, вишивку гладдю та вишивані хустки - майстриня з Києва Ольга Філатова, традиційне мистецтво ткацтва - майстриня Руслана Гончарук з Чернівців. Художниця і майстриня Анна Скоробагатько з Анкари представляє на фестивалі власні вироби з шовку, виконані в техніці холодного та гарячого батику.

“Стенд від України один з найбільших на виставці, і безумовно, найяскравіший. Кожна мистецька річ, яку ми представляємо на виставці, виготовлена з Україною в серці, розповідає про нашу Батьківщину, про те, наскільки талановитими є українці, якою давньою та багатою є наша культура й мистецтво. Отож запрошуємо усіх відвідати наш стенд”, - зазначила Скоробагатько.

Художниця розповіла, що стенд вже відвідали учасники виставки з Польщі, Молдови та інших країн, аби висловити свою підтримку Україні та українцям.
23-й міжнародний культурний та мистецький фестиваль у Бюйюкчекмедже триватиме до 7 серпня. На фестивалі представлені 64 країни, 1480 митців, діє 7 виставок. У програмі фестивалю також презентації, майстер-класи, концерти та окремі виступи мистецьких колективів з усіх куточків світу.
Фото: Анна Скоробагатько