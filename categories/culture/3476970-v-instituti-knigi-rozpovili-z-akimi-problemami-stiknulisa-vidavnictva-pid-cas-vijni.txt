Український інститут книги провів опитування про стан українських видавців під час війни, яке засвідчило, що лише 32% видавців можуть повноцінно працювати.

Як передає Укрінформ, про це повідомляється на сайті УІК.
«Український інститут книги опитав 188 українських видавців та зібрав інформацію про їхню безпеку, стан діяльності та потреби задля подальшого формування стратегії відновлення галузі після завершення війни Перемогою України. За даними опитування було, зокрема, виявлено, що лише 61 видавництво, або 32% опитаних, може на сьогодні здійснювати свою діяльність, не можуть — 73, або 39%. Відповідно, частково можуть працювати лише 54 видавці (29%) — ці видавництва можуть виконувати лише частину своєї роботи (редакційна, перекладацька діяльність, створення макетів, робота з авторами, робота верстальників, інформаційні проєкти, реалізація книг)», - ідеться у повідомленні.
Як зазначається, на можливості українських видавців впливають кілька факторів, серед яких - рівень збереженості виробничих потужностей. 33 видавництва (18%) втратили свої виробничі потужності, частково вони збереглися у 12 видавництв (6%). Натомість 131 видавництво (71%) має повністю збережені виробничі потужності. 12 видавців (6%) не мають інформації про збереженість свого виробництва.
Крім того, на можливість продовжувати свою діяльність впливає збереження продуктів авторського права, зокрема макетів книжок, з якими працюють видавництва. Більшість видавців власними силами змогли зберегти макети книжкових видань, архіви та інші об’єкти авторського права (159 видавців, або 85%), 19 видавців (понад 10%) не могли оцінити стан збереження інформації на електронних ресурсах. А 10 видавництв (понад 5%) потребують допомоги у збереженні макетів видань, архівів та інших об'єктів авторського права на додаткових ресурсах.
При цьому переважна кількість працівників видавництв перебуває у відносній безпеці — про це повідомили у 152 видавництвах (81%). Натомість представники 36 видавництв (19%) піддаються небезпеці різного ступеня: перебувають на фронті, залишилися в зоні ведення бойових дій.
Водночас більш ніж половина опитаних (62%) потребують різного виду допомоги: від фінансової допомоги на покриття витрат (32 видавництва) до підтримки закордонних партнерів (24 видавництва) та грантової підтримки для відновлення діяльності або її продовження (61 видавництво). Зовсім не потребують допомоги 71 видавництво, або 38% учасників видавничого ринку України.
В УІК зазначають, що з огляду на ускладнений зв'язок із певними видавцями опитування триває. На момент закінчення війни УІК планує оновити інформацію по галузі для більш точного формування інструментів та механізмів відновлення діяльності видавництв та відновлення фінансування закупівлі книжкових видань для поповнення бібліотечних фондів.