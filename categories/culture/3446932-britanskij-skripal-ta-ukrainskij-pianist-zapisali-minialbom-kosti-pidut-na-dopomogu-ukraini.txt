Британський скрипаль Деніел Хоуп та український піаніст Олексій Ботвінов записали мініальбом «Мелодії миттєвостей», кошти від якого перекажуть на допомогу Україні.

Як передає Укрінформ, про це повідомляє пресслужба МКІП у Телеграмі.

«Всесвітньо відомий скрипаль Деніел Хоуп та геніальний український піаніст Олексій Ботвінов записали мініальбом «Мелодії миттєвостей» Валентина Сильвестрова», - йдеться у повідомленні.
У МКІП зазначають, що запис відбувся абсолютно безкоштовно завдяки згаданим артистам та Deutsche Grammophon, німецькому лейблу звукозапису класичної музики. Виручені кошти будуть передані в благодійні організації, які працюють на допомогу Україні, як-от Aktion Deutschland Hilft.
Альбом уже доступний на Apple music, а також його можна завантажити за посиланням.

Як повідомлялося, Міністерство культури та інформаційної політики підготувало підбірку українських фільмів, які обов’язково має подивитися кожен українець.