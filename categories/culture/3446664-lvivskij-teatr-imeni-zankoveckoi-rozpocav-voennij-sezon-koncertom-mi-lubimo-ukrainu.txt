Національний театр імені Марії Заньковецької, що у Львові, розпочав новий «воєнний» сезон концертом «Ми любимо Україну!».

Як передає Укрінформ, про це повідомляє пресслужба Міністерства культури та інформаційної політики.

"Після тривалої паузи Національний театр ім. Марії Заньковецької розпочав новий «воєнний» сезон У рамках першого концерту «#Ми любимо Україну!» прозвучали найкращі патріотичні пісні та поезія українських авторів, як нагадування про минуле та надію на прекрасне майбутнє", - йдеться в повідомленні.

Зазначається, що у виконанні акторів театру пролунали пісні Скрябіна, Фоми (гурт «Мандри»), Вакарчука, Івасюка, Петриненка та інших улюблених усіма авторів.

Також 2 та 3 квітня на сцені театру буде представлена оперета «Наталка Полтавка». 7 квітня для найменших глядачів покажуть казку «Івасик Телесик».
Вже 8 квітня – «За двома зайцями», 9 квітня знову відбудеться концерт «#Ми любимо Україну», а 10 квітня – вистава «Сватання на Гончарівці».
"Деякий час театр працюватиме з четверга по неділю, кількість місць у глядацькій залі обмежена, а розміщення глядачів відбуватиметься за принципом шахівниці", - уточнили у пресслужбі.
Як повідомляв Укрінформ, з 1 квітня на Львівщині поновлюють роботу заклади культури: театрально-концертні установи, музеї та заповідники.