Міжнародний етнічний фестиваль «ЛіраФест», який відкрився у середу, зібрав знаних лірників та бандуристів з України, Білорусі та Польщі.

Про це передає Укрінформ із посиланням на повідомлення у Фейсбуці організаторів фестивалю.
«Фестиваль приурочений святу Покрови Пресвятої Богородиці, Дню захисника України, Дню українського козацтва та 79-й річниці створення УПА. У його програмі - лірникування та кобзарювання біля храмів і на вулицях міста, святковий концерт на Майдані Незалежності, виставка народних інструментів та майстер-класи білоруських, польських і українських традиційних народних танців», - йдеться у повідомленні.

Особливістю цьогорічного фестивалю є проведення свята «Лірницька Покрова на Оствиці».
Його учасники упродовж двох днів матимуть можливість навчитися азам гри на лірі та бандурі, побачити як виготовляються такі музичні інструменти, переглянути виставку творів живописного пленеру, зустрітися зі знаними в Україні істориками, письменниками, етнографами.
Гості свята спілкуватимуться із кращими кобзарями, бандуристами та лірниками Польщі, Білорусі та України, кататимуться на човнах, стрілятимуть із лука, куштуватимуть козацький куліш та сьорбатимуть на свіжому повітрі духмяний трав’яний чай.
Як повідомляло агентство, міжнародний етнічний фестиваль «ЛіраФест» започаткований у Рівному в 2013 році. Його мета – відродження лірництва і кобзарства, промоція українського народного мистецтва та етнічних культурних традицій Волині й інших регіонів України.
Фестиваль відбуватиметься з 13 до 15 жовтня.
Фото: Рівненські новини