Всесвітньо відомий композитор, музикант і співак Елтон Джон відтермінував проведення свого світового турне до щонайменше 2023 року через проведення операції після того, як він отримав травму стегна.

Як передає Укрінформ, про це повідомляє AP.
Очікувалося, що 74-річний музикант цього року виступить у декількох містах Великої Британії та на Європейському континенті, а вже наступного року продовжить своє турне у США.
Проте співак зазначив, що отримав травму стегна після падіння на землю наприкінці цього літа.
«Незважаючи на інтенсивне спеціалізоване лікування, біль продовжує посилюватися і призводить до зростання труднощів при русі. Мені порадили якнайшвидше прооперуватись, щоб повернути себе до повноцінного здорового стану», - йдеться у заяві Елтона Джона.
Як повідомляв Укрінформ, у лютому минулого року через пневмонію відомий музикант Елтон Джон був змушений раптово припинити концерт у Новій Зеландії.