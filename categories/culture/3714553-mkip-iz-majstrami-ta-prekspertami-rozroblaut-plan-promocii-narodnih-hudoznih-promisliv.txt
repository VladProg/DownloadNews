Міністерство культури та інформаційної політики разом із майстрами та PR-експертами розробляє план заходів промоції народних художніх промислів (НХП) в Україні та за кордоном.

Як передає Укрінформ, про це повідомляє пресслужба МКІП.
Як зазначили в міністерстві, 25 травня у Києві зібрались представники народних художніх промислів, рекламних та PR-агентств, а також урядовці й галузеві експерти для напрацювання плану заходів промоції народних художніх промислів в Україні та за кордоном, адже інтерес до всього українського на міжнародній арені значно зріс, і саме час правильно представляти світу українські унікальні вміння.

Стратегічна сесія триває два дні та відбувається на замовлення МКІП за допомогою проєкту міжнародної технічної допомоги “Супровід урядових реформ в Україні” (SURGe).

"... Війна відкриває перед народними художніми промислами та креативними індустріями вікно можливостей. Мова йде про можливості нашого експорту, зростання продажів в України й створення промоційних майданчиків як за кордоном, так і всередині країни. ...Ми маємо не тільки багату історію, а й легендарну продукцію, натуральні матеріали й напрацювання. Я б дуже просив, щоб ви скористалися цією можливістю й дали нам доручення, а ми всіляко спробуємо допомогли вам у цій роботі. Ми зацікавлені й бачимо інтерес з боку наших міжнародних партнерів”, – підкреслив очільник МКІП Олександр Ткаченко.

Метою стратегічної сесії є розробка заходів промоції народних художніх промислів в Україні та за кордоном, а також визначення змісту, цільових груп та інструментів реалізації промоційних заходів для чотирьох пілотних видів НХП (косівська кераміка, писанкарство, решетилівська вишивка та гутництво) в Україні та за кордоном для подальшого впровадження.

"Наш проєкт надає підтримку уряду України у реалізації пріоритетних реформ, які безпосередньо впливають на якість життя громадян. Спочатку повномасштабного вторгнення ми першочергово підтримуємо ті ініціативи, які допомагають уряду реагувати на кризу, стабілізувати ситуацію і почати вже планувати відновлення в різних секторах”, – підкреслила заступниця директора проєкту SURGe Катерина Новохатня.

Заступниця міністра культури та інформаційної політики Галина Григоренко серед основних проблемних питань НХП назвала зменшення кількості майстрів, які володіють унікальними техніками, втрату системи передачі технік між поколіннями, а також ринків збуту, низький рівень підприємницьких та цифрових навичок майстрів, обмеженість або відсутність матеріально-технічної бази.

Над планом подолання цих проблемних питань експерти працюватимуть за методологією стратегічного планування і моніторингу RBM, а також враховуючи гендерно-чутливий підхід (GBA+) – врахування специфічних характеристик умов життя та потреб жінок і чоловіків.
Як зазначили в МКІП, народні художні промисли є унікальним кодом української нації, тому їх розвиток та популяризація дозволять не тільки зберегти старовинні техніки, а й розкрити економічний потенціал цього напрямку.
Як повідомляв Укрінформ, МКІП співпрацюватиме з урядом Канади у сфері популяризації української культури за кордоном та у боротьбі з російськими фейками.
Фото: mkip.gov.ua