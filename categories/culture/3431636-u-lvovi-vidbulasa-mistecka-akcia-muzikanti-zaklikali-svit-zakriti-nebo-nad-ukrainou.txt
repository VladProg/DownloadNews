У Львові біля пам’ятника Тарасу Шевченку відбулася мистецька акція під назвою «Вільне небо/Free Sky», спрямована підтримати заклик українського народу до світу закрити небо над Україною.


Про це у Фейсбуці повідомила пресслужба Львівської ОВА, передає Укрінформ.
"Сьогодні біля пам’ятника Тарасові Шевченку у Львові відбулася мистецька акція, створена на підтримку заклику українського народу та Президента України Володимира Зеленського до країн Заходу та інших держав світу закрити небо над нашою країною й зупинити війну», - йдеться у повідомленні.

Артисти симфонічного оркестру «INSO-Львів» Львівської національної філармонії, які залишилися в місті, під керівництвом диригента Віталія Протасова (м. Київ) виконали «Українську сюїту» Андрія Гнатишина.
Відеозапис акції зʼявиться в ефірі єдиного марафону усіх телеканалів.
Раніше така акція вже відбулася у Києві та Одесі.
24 лютого президент рф володимир путін оголосив про початок вторгнення до України. Російські війська обстрілюють та руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.