До 55-річчя Кузьми у Львові відбудеться фестиваль на честь легендарного артиста. Також концерти пройдуть в Києві та Одесі.

Про це кореспонденту Укрінформу повідомили у VINIL Concert Agency.

“Кузьма Скрябін був не тільки музикантом, а й завжди вірив у свої ідеали та боровся за їхню реалізацію. Його творчість не має строку дії, а його пісні актуальні та зворушливі і досі. Назва "Шампанські очі" у всіх на слуху, адже концерти, які започаткували батьки Кузьми разом з VINIL Concert Agency, відбувалися вже двічі, а цьогоріч концерт вперше пройде у форматі фестивалю. Це буде особлива дата, адже у 2023-му Кузьма святкував би свій ювілей – 55 років”, – зазначили у VINIL Concert Agency.
У Львові фестиваль відбудеться на FESTrepublic у день народження легендарного артиста – 17 серпня.

Фестиваль об’єднає на одній сцені відомих українських зірок, серед яких Ірина Білик, Олександр Пономарьов, Тарас Тополя, Михайло Хома, Pianoбой, Арсен Мірзоян, DILYA, Lizgunova, Ivan NAVI та інші. Популярні виконавці заспівають найкращі пісні Скрябіна.
Також концерти пам'яті Кузьми Скрябіна відбудуться у Києві - 17 серпня та Одесі - 20-го.
Як повідомляв Укрінформ, в серпні 2020 року Президент України Володимир Зеленський присвоїв українському співаку Андрію Кузьменку (Кузьмі Скрябіну), який загинув у ДТП у 2015 році, звання Герой України.