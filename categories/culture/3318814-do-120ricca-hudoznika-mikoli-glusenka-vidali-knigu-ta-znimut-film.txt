У Києві до 120-річчя українського художника Миколи Глущенка презентували книгу "Пейзажист", планується також провести виставку та зняти документальний фільм про художника.

Про це повідомив на пресконференції в Укрінформі директор видавництва «Саміт-книга» Іван Степурін.
"17 вересня виповнилося 120 років від дня народження видатного українського художника, розвідника Миколи Глущенка. До цієї дати у нашому видавництві вийшла книга відомого українського письменника Станіслава Стеценка про життя і діяльність цієї людини", - сказав Степурін.






Пресконференція, приурочена до 120-річчя українського художника Миколи Глущенка / Фото: Юлія Овсяннікова




























Своєю чергою директор Департаменту суспільних комунікацій виконавчого органу Київської міської ради Роман Лелюк зазначив, що до кінця року книга "Пейзажист" буде доступна у всіх публічних бібліотеках Києва.
"Я радий, що цього року видавнича рада при Департаменті суспільних комунікацій підтримала цей проєкт - книгу про Миколу Глущенка. Тут розкриті цікаві факти його біографії, його життя. Хтось його знає в першу чергу як художника, як автора більш як 10 тисяч художніх творів - це і пейзажі, і портрети, натюрморти. Хтось його знає, як геніального розвідника", - сказав Лелюк, зауваживши, що внесок Глущенка - і культурний, і військовий - важко переоцінити.
Письменник, член наглядової ради Нацiонального музею «Київська картинна галерея» Владислав Вакуленко повідомив, що до 120-річчя від дня народження Миколи Глущенка у Києві організують виставку його робіт.
"Ми зараз збираємося робити великий проєкт, безпосередньо разом з книгою. Максимально хочемо підібрати роботи у збірках приватних колекціонерів, з музеїв, ті речі, які будуть безпосередньо зроблені по книзі. Такий проєкт, я думаю, робиться в Україні вперше", - зазначив Вакуленко.
За його словами, попередньо виставку планують відкрити у листопаді.
Про зйомки документального фільму про Миколу Глущенка розповів продюсер Арсен Гаврилець. "Станом на сьогодні ми отримали підтримку з Держкіно для зйомки документального фільму "Людина, що хотіла розфарбувати світ". Сказати, що фільм про біографію, мабуть, буде мало... Основною ідеєю є аналіз його полотен психологами, фахівцями з художнього мистецтва", - сказав він.
Микола Глущенко - український художник, народний художник України (1944), лауреат Національної премії ім. Тараса Шевченка (1972).