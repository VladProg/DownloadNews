XXV фестиваль «Мельпомена Таврії» відкриється одночасно у 25 театрах України у першій декаді вересня.

Про це у розмові з кореспондентом Укрінформу розповів генеральний директор Херсонського обласного академічного музично-драматичного театру ім. Куліша та президент фестивалю Олександр Книга.
«Мельпомена Таврії» відбудеться у вересні, розпочнеться вона, безумовно, в Херсоні, і в Херсоні буде прем’єра нашого театру. І безпосередньо в Херсон доїдуть кілька театрів, незважаючи ні на що. І плануємо, що навіть карнавал у місті проведемо - нехай нас буде на вулиці і небагато», - каже Книга.
За його словами, XXV міжнародний театральний фестиваль «Мельпомена Таврії» відкриється водночас у 25 театрах України першій декаді вересня. Книга розповів, що, за задумом, актори українських театрів вийдуть у своїх містах перед театрами у костюмах на підтримку херсонського фестивалю.
Як повідомляв Укрінформ, у Херсоні готуються провести XXV міжнародний театральний фестиваль «Мельпомена Таврії» у вересні 2023 року під гаслом «Ми вдома!», частина колективів зможуть виступити в обласному центрі, інші долучаться онлайн.
Фото: Олександр Книга/Facebook