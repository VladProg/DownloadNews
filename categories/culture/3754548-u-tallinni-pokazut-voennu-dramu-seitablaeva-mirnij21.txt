У столиці Естонії – місті Таллінн відбудеться показ українського фільму "Мирний-21" і творча зустріч із режисером стрічки Ахтемом Сеітаблаєвим.

Про це Державне агентство України з питань кіно повідомило у Фейсбуці, передає Укрінформ.
Запланований показ на 18:00 понеділка, 4 вересня, у талліннському кінотеатрі Сипрус (Vana-Posti 8).
Показуватимуть "Мирний-21" українською мовою з англійськими субтитрами. Після перегляду буде можливість поставити запитання режисеру.
Як зазначається, "Мирний-21" – це історія про довіру і її відсутність на тлі подій у Луганській області на початку 2014 року. Події розгортаються довкола Луганського прикордонного загону, бійців якого сепаратисти і російські спецслужби намагаються змусити зрадити свою країну.
Показ стрічки пройде в межах Українського кіноклубу в Естонії. Організований він Асоціацією українських організацій в Естонії спільно з ISTMEN FILMS за підтримки Держкіно і UA Production, за сприяння посольства України в Естонській Республіці.
Перед показом "Мирного-21" запланована демонстрація документального фільму-новели "Culture vs War. Ахтем Сеітаблаєв", де героєм подій є український режисер.
Ця стрічка є частиною комплексного проєкту "Культура проти війни", ініційованого асоціацією "Дивись українське" для фіксації та донесення правди про війну Росії проти України через історії боротьби відомих митців, які пішли до лав українських Збройних сил і поставили творчість на паузу, щоб захищати батьківщину.
Як повідомляв Укрінформ, фільм Сеітаблаєва "Мирний-21" отримав запрошення на покази у 15 країнах світу.