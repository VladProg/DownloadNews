Американський режисер і сценарист Квентін Тарантіно виставить на аукціон NFT OpenSea сім вирізаних сцен зі свого фільму «Кримінальне чтиво», а також рукописний сценарій стрічки та ексклюзивні аудіокоментарі.

Про це повідомляє Укрінформ з посиланням на CNBC.
Зазначається, що фрагменти фільму матимуть змогу побачити лише покупці NFT.
«Секретна мережа та секретні NFT-токени відкривають абсолютно новий світ, який об'єднує митців та їхніх шанувальників, і я дуже радий бути частиною цього», — сказав Тарантіно.
«Кримінальне чтиво» (Pulp Fiction) — культовий художній фільм 1994 року виробництва США, одна з найвідоміших робіт режисера Квентіна Тарантіно. Картина вважається важливою віхою в історії кінематографа, що дала відчутний імпульс розвитку незалежного американського кіно.
Фільм здобув «Золоту пальмову гілку» (1994) Каннського фестивалю, премію «Оскар» (1995) за найкращий сценарій та нагороду MTV Movie Awards (1995) у номінації «Найкращий фільм».
Тривалість стрічки складає 154 хвилини, але початкова версія фільму тривала на 24 хвилини більше.
Як повідомляв Укрінформ, Національний художній музей України у співпраці зі стартапом StampsDaq випустить ексклюзивну колекцію NFT творів українського мистецтва. Придбати NFT-версії картин Олександра Мурашка, Олександри Екстер, Всеволода Максимовича чи Миколи Пимоненка всі охочі зможуть після офіційного запуску торгового майданчика StampsDaq на початку 2022 року
NFT - це унікальний цифровий актив, побудований на основі технології блокчейн. Токени NFT надають художникам і творцям контенту унікальну можливість монетизувати свої роботи. Сфера цифрового мистецтва була першою, де почалося масове використання NFT, завдяки здатності технології блокчейн забезпечувати унікальний підпис і право власності на NFT.