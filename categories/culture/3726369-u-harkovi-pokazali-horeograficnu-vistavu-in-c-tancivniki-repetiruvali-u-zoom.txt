У Харкові в рамках KharkivMusicFest показали хореографічну виставу «In C» німецької постановниці Саші Вальц, українські танцівники з двох міст репетирували у Zoom.

Про це організатори розповіли кореспонденту Укрінформу.
Українська прем’єра відбулася ввечері 21 червня. Постановку створила хореограф Саша Вальц на музику композитора-мінімаліста Террі Райлі. У виставі були зайняті 10 танцівників із Харкова та Києва.
“Репетиції танцівників відбувалися через Zoom одночасно в трьох містах: Берліні, Харкові і Києві. П’ять танцівників в Харкові та п’ять в Києві збиралися в залах кілька разів на тиждень, щоб порепетирувати разом із хореографом компанії Sasha Waltz & Guests Орландо Родрігезом, а також для самостійної роботи”, - зазначили організатори фестивалю.

Хореографічна вистава розповідає про фундаментальні людські цінності - пошук себе, свободу.
«Вистава «In C» про те, як людина шукає самоідентифікацію і можливість бути вільною у соціумі. Тобто як бути разом і при цьому мати свободу. В умовах війни вистава набуває іншого звучання. Бо це також про свободу, але в іншому контексті”, - сказала учасниця постановки Юлія Гришина.

Артдиректор KharkivMusicFest Віталій Алексейонок розповідає, що спочатку планували приліт кількох німецьких танцюристів до Харкова для співпраці з харківською трупою, однак повномасштабна війна внесла свої корективи.

«In C» була написана в 1964 році та поклала початок напрямку мінімалізму в музиці. Музичний твір складається з 53 фраз (фігур), написаних для будь-якого складу інструментів. Виконавці повторюють їх довільну кількість разів. Кожен танцівник на сцені веде свою партію, але всі вони об'єднані спільною грою і, взаємодіючи на власний розсуд, щоразу створюють унікальний твір. Автор Террі Райлі так розповідав про концепцію цього твору: «Я вимагав від музикантів максимальної участі у композиції, щоб вони самі приймали рішення і імпровізували, як у джазі, чи індійській музиці, чи північноафриканській, арабській музиці /.../ Так я винайшов свій метод і застосував його в «In C», який дає музикантам можливість вибору. Хоч я і задав 53 мелодичні фігури, є велика кількість варіантів їх поєднання між собою. Я поставив ціль звільнитися від диригента, який вказував би музикантам як грати та як спрямовувати розвиток твору, я хотів, щоб ансамбль став цілісним організмом і по своєму виражав музику».

Саша Вальц разом з Йохеном Сандігом заснувала танцювальну компанію Sasha Waltz & Guests у 1993 році, а в 1996 році - театр Sophiensaele, який зараз є центром незалежної танцювальної та театральної сцени не лише в Німеччині. З 2000 по 2004 рік вона була одним із директорів берлінського театру Schaubühne, а у сезоні 2019/20 директоркою Берлінського державного балету разом з Йоганнесом Оманом. Саша Вальц є засновницею жанру хореографічної опери. У фільмах «Дідона та Еней» (2005), «Медея» (2007) та «Мацукадзе» (2011) вона зробила три постановки про жінок. У 2007 році вона поставила «Ромео та Джульєтту».
Як повідомляв Укрінформ, у Харкові 13 квітня відкрився шостий щорічний фестиваль класичної музики KharkivMusicFest.
У 2022 році через повномасштабну агресію Росії відбулося символічне відкриття фестивалю: музиканти на станції метро «Історичний музей» виконали твори всесвітньо відомих композиторів, а також обробки українських народних пісень.