У Національному музеї «Київська картинна галерея» під патронатом Президента України й Міністерства культури та інформаційної політики України відкрилась виставка видатного українського митця Івана Марчука «Свою Україну любіть».

Про це повідомляє кореспондент Укрінформу.
Виставку організовує Центр сучасного мистецтва «Музей Івана Марчука» (філія Національного художнього музею України).
Експозиція виставки містить один з 15 творчих циклів, створених художником за його майже сімдесятирічну творчу діяльність, – «Шевченкіана», за який у 1997 році він удостоєний Національної премії України імені Тараса Шевченка.
Написаний на початку 80-х років минулого століття, цикл складається з понад 40 полотен, кожне з яких - це глибоке проникнення в поезію, розкриття суті Шевченкових образів і дум - фактично діалог через століття двох національних геніїв, що набуває особливої актуальності у наш драматичний час.
«Це дуже змістовний проєкт, який дійсно на часі. Він пов'язаний з тим, що зараз коїться у нашій країні. Ця експозиція є дуже важлива для України та українців, для нашої національної ідеї. Нам потрібен такий проєкт, який створює розуміння нас як нації», - сказав генеральний директор Національного музею «Київська картинна галерея» Юрій Вакуленко.

Більшість робіт «Шевченкіани» – створено у техніці гризайлю (коли автор використовує широку палітру відтінків одного кольору). І лише окремі твори – багатобарвні, але із дуже стриманим колоритом.
Відчути і побачити драматичну напругу Шевченкової поезії, відтвореної потужнім мистецьким арсеналом Івана Марчука, зможуть усі відвідувачі виставки, котра триватиме до кінця грудня.
«У цьому проєкті, на мій погляд, дуже гарно можна побачити тривожний, важкий шлях України як країни. Але коли ці полотна, під кожним з них читаєш рядки з віршів Шевченка, то розумієш, що перемога буде за нами і ми як нація вже є і будемо тільки краще», - наголосив Вакуленко.
Колекція надана Шевченківським національним заповідником (Канів).






Виставка видатного українського митця Івана Марчука "Свою Україну любіть" / Фото: Кирило Чуботін


































Як відомо, Іван Марчук – народний художник України, лауреат Національної премії України імені Тараса Шевченка, кавалер ордену Свободи, отримувач відзнаки Президента України "Національна легенда України", член Золотої гільдії Римської академії сучасного мистецтва. 2007-о року потрапив до рейтингу “100 найвизначніших геніїв сучасності”, який уклала британська газета The Daily Telegraph.
У доробку майстра близько 5000 картин, які є на всіх континентах світу. За півстоліття творчої діяльності він провів понад 150 монографічних та 50 колективних виставок.