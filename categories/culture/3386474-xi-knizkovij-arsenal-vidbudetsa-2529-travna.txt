XI Міжнародний фестиваль «Книжковий арсенал» відбудеться 25–29 травня.

Як передає Укрінформ, про це повідомляє пресслужба Книжкового фестивалю.
«ХІ Міжнародний фестиваль «Книжковий арсенал» розпочав прийом заявок на участь у подієвій програмі та у книжковому ярмарку. Цього року Фестиваль відбудеться 25–29 травня», - йдеться у повідомленні.
Зазначається, що структура Книжкового арсеналу залишиться незмінною — окрім традиційного книжкового ярмарку, подієва частина Фестивалю включатиме Програму фокус-теми, Літературну програму, низку спецпроєктів, Музичну програму, Програму для дітей та підлітків, професійні програми, програми з книжкового дизайну та ілюстрації, Конкурс «Найкращий книжковий дизайн».
Події Фестивалю розгортатимуться на 11 сценах.
Як повідомляється, будуть і зміни. Уся зона ярмарку, на відміну від минулого року, розташується в будівлі Арсеналу. Буде запроваджена нова секція «Універсальні видавництва» для учасників, які випускають літературу різних жанрів і раніше користувались правом мати 2 стенди. Секції «Малі видавці» та «Графічні романи й комікси» розмістяться на другому поверсі — для них запропоновані максимально лояльні умови участі.
Заявки на участь у виставці-ярмарку приймаються до 11 лютого 2022 року. Заявки до програми подій приймаються до 16 лютого 2022 року.
Міжнародний фестиваль «Книжковий арсенал» засновано Мистецьким арсеналом 2011 року. Щороку він збирає понад 100 іноземних гостей, більш як 200 видавців та культурних інституцій, понад 55 тисяч відвідувачів.
У 2019 році Міжнародний фестиваль «Книжковий арсенал» отримав звання «Найкращий літературний фестиваль світу». Його місія — створювати такі взаємодії між людьми, спільнотами, інституціями, коли поєднання естетичного переживання та інтелектуального включення в контексті книги посилює спроможність людини та суспільства.