В Івано-Франківську КП «Електроавтотранс» запроваджує автоматичне озвучення зупинок голосом письменника Юрія Андруховича.

Про це у Фейсбуці повідомляє місцева телекомпанія ТРК 3-Студія, передає Укрінформ.
«Саме голос письменника Юрія Андруховича незабаром почують у комунальному транспорті франківські пасажири. Нове озвучення муніципальних зупинок запровадило КП «Електроавтотранс», – повідомляє ТРК 3-Студія.
Сам письменник зізнається, що радий долучитися до цікавої справи.
«Міський транспорт – це для кожного міста, часом, просто пекло. І якось допомогти у благородній справі, щоб цей транспорт функціонував чіткіше, щоб у тому було більше системи і порядку, вважаю, це гарна ідея і радо її підтримую», – говорить Андрухович.

У КП «Електроавтотранс» запевняють, що роботу над автоматичним озвученням зупинок розпочали ще торік і мають намір завершити її до кінця серпня. Відтак, виникла потреба записати усі назви вулиць голосом відомого франківця.
Юрій Андрухович — український поет, прозаїк, перекладач, представник постмодернізму в літературі, есеїст. Кандидат філологічних наук. Живе і працює в Івано-Франківську.