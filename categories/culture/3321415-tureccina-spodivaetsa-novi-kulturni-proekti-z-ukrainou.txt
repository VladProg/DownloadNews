У Туреччині сподіваються на розвиток співробітництва з Україною, зокрема у сфері культури.

Про це заявив міністр культури та туризму Туреччини Мехмет Нурі Ерсой на V Міжнародному форумі «Креативна Україна», організованому Міністерством культури та інформаційної політики України, повідомляє кореспондент Укрінформу.
“Україна є дуже важливою для Туреччини. Наша тривала дружба з Україною поліпшилася завдяки співпраці у різних сферах. Ми вважаємо, що наше співробітництво буде розвиватися. Будемо актуалізувати цю співпрацю якомога швидше… Після цього форуму, я впевнений, що ми будемо продовжувати розвиток, робити наступні кроки, створювати нові проєкти”, - зазначив міністр.
Він також наголосив на необхідності вільного обміну культурними елементами з дотриманням авторських прав, і в цьому важливу роль відіграють урядовці.
“Це і захист авторських прав у кіберсвіті, щоб можна було ділитися контентом, але щоб це було законно, з дотриманням авторських прав. Щоб можна було легко обмінюватися елементами культури, копіювати і користуватися ідеями”, - наголосив турецький урядовець.
Як повідомлялося, 23 вересня розпочав роботу V Міжнародний форум «Креативна Україна», організований Міністерством культури та інформаційної політики.
Тема форуму - «Креативні індустрії: переоснащення», пошук нових інструментів і зміна звичних налаштувань заради збалансованого розвитку.


Фото: АА