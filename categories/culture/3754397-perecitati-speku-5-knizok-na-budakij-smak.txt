Пропонуємо 5 книжок від видавництва #книголав


«Кухонний фронт» Дженніфер Раян



Фото: #книголав

Це захоплива історія, заснована на реальних подіях, про чотирьох жінок, які протистоять випробуванням війни та знаходять силу у кулінарному мистецтві, змагаючись за місце ведучої у кулінарній програмі від «Бі-Бі-Сі».
За сюжетом, триває Друга світова війна, Британія потерпає від бомбардувань, руйнації та нестачі продовольства — німецькі підводні човни блокують шляхи постачання. Уряд намагається всіляко заохотити господинь зберігати спокій і бути вигадливими в приготуванні страв, для цього «Бі-Бі-Сі» запускає радіопрограму під назвою «Кухонний фронт» із популярним ведучим. Однак програма потребує жіночого голосу!
Щоб знайти співведучу, вирішено влаштувати кулінарний конкурс, і от уже в ньому змагаються четверо жінок. Для кожної з них — це нагода змінити своє життя. Для молодої вдови — можливість сплатити борги та зберегти дах над головою для своїх дітей. Для служниці — шанс вирватися з рабства і здобути свободу. Для господині маєтку — змога звільнитися від багатого чоловіка-деспота. А для професійної шеф-кухарки — нагода кинути виклик чоловікам, які стоять на вершині її професії.
Дивовижні поєднання продуктів і чудернацькі страви, сльози розпачу та радість згуртованості — попри воєнний час, тут є місце для всього. А головне, що є місце для надії та перемоги.

«Як стати (бездоганною) відьмою» Амброзії Готорн


Фото: Viktoria Moriweather


У захопливому посібнику із чаклунства зібрано давні знання та різноманітні практики, які допоможуть дізнатися про особисту внутрішню силу і змінити життя на краще.
З книжки легко дізнатися про те, що вас давно цікавило, але ви не знали, як до цього підійти: магія у повсякденному житті, стосунках, що таке ясновидіння та інтуїція, практики для здоров`я та внутрішньої сили, як використовувати ці знання у повсякденному житті для розширення своїх творчих можливостей і особистісного зростання. Але насамперед — це означає вирушити в дослідницьку подорож всередину себе й зануритися в глибини власної сили та унікальності. Передусім зрозуміти себе та, аналізуючи особистий досвід, обрати власний шлях.

«Переможці» Фредріка Бакмана



Фото: @innspirit
«Переможці» — завершальна частина трилогії про хокейну команду та життя містечка Бйорнстад.

Минуло два роки після подій, які досі ніхто не хоче згадувати. Кожен намагався йти далі, але в цьому місті завжди щось цьому заважає. Мешканці хокейного містечка продовжують шукати відповіді на найважливіші запитання: Що таке сім’я? Що таке спільнота? І чим вони готові пожертвувати, щоб захистити їх?
Поки жителі містечка Бйорнстад намагаються подолати минуле, великі зміни вже на горизонті. Хтось повертається додому після тривалої відсутності, хтось закохається, хтось спробує налагодити шлюб, а хтось піде на все, щоб врятувати своїх дітей. Хтось підкориться ненависті, хтось буде битися, а хтось візьме в руки рушницю і піде до катка.
То чим же готові пожертвувати жителі Бйорнстада заради свого дому?
Описуючи всі складнощі повсякденного життя та досліджуючи питання дружби, вірності, втрати та особистості, цей емоційний роман змусить вас переглянути своє ставлення до перемоги, поразок та прощення.


«Задум» Джин Ганфф Кореліц


Фото: @bookworm_nastasia
Захопливий психологічний трилер від американської письменниці Джин Ганфф Кореліц.

У центрі сюжету колись молодий перспективний письменник Джейкоб Фінч Боннер, чия перша книжка отримала добрі відгуки. Але нині він викладає літературну творчість у третьосортному коледжі й намагається підтримати залишки самоповаги, бо давно вже не писав – і тим паче не публікував – нічого путнього. Один з його студентів, зверхній і самовпевнений Еван Паркер, оголошує, що не потребує Джейкового наставництва. Адже головне в романі – задум, а його задум просто не може не вистрілити. Джейк готовий списати ці вихваляння на типовий нарцисизм новачка-аматора, але потім йому розповідають сюжет майбутнього твору. За кілька років Джейк, уже майже забувши про це, довідується про смерть Евана Паркера. Невже Паркер так і не написав свого роману? Невже пропаде така історія? І Джейк сідає сам писати чужий твір, навіть не підозрюючи, до яких наслідків може призвести ця «крадіжка».

«Мобі Дік, або Білий кит» Германа Мелвілла



Фото: #книголав

Оповідь Ізмаїла з корабля-китобоя “Пекорд”, що з волі знавіснілого капітана Ахава ганяється океанами за білим китом-убивцею, є одним із провідних текстів американської літератури. Історія гонитви за Мобі Діком - це не лише неймовірні пригоди, але й зріз епохи та світогляду, науки та філософії: ми бачимо, як змінилися часи і уявлення людей та якими на диво незмінними залишаються основні питання, що нас турбують.
Перше фото: Peakpx