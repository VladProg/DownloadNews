У Львові розпочали роботу перший в Україні простір дизайну та медіа Pixlab, а також нова міська Бібліотека Px з мережі публічних бібліотек міста.

Про це повідомляє пресслужба Львівської міської ради, передає Укрінформ.
«Ми живемо в такий час і в такій ситуації, що росія завжди буде нас атакувати, і ми маємо завжди бути готові давати їй відсіч. Щоб перемагати, потрібні нестандартні, мудрі, думки, креативне мислення, щоб бути попереду на 3-5 кроків. Сподіваюсь, що цей простір буде допомагати молоді вчитись, думати і творити», - розповів міський голова Андрій Садовий.


Зазначається, що простір Pixlab займатиметься розвитком сфери дизайну та прокачуванням українськомовного YouTube, проведенням івентів і курсів, де навчатимуть дизайну та медіаосвіті. Також там функціонуватиме безкоштовний коворкінг
У Бібліотеці Px вже створена полиця літератури, присвяченої креативним індустріям, яка перебуватиме у вільному доступі для відвідувачів бібліотеки. Планується, що місце буде простором для зустрічей та дискусій, читання, навчання та саморозвитку.

Як повідомлялось, Національний театр імені Марії Заньковецької, що у Львові, розпочав новий «воєнний» сезон концертом «Ми любимо Україну!».