У Львові відкрився виставковий проєкт куратора артцентру «Я Галерея» Павла Гудімова «Музи не мовчать». Понад пів сотні авторів з усієї України представляють тут мистецтво, яке з’явилось під час війни: від живопису до об’єкта, від архітектури до відео.

Про це повідомляє пресслужба міської ради, передає Укрінформ.
Як зазначається, проєкт відкрився у центрі архітектури, дизайну та урбаністики «Порохова вежа».

«На другий день повномасштабного вторгнення ворога мені прийшла ідея збирати всю інформацію про мистецтво, фольклор, музику, що народжується в час війни. Збираючи цю інформацію, я зрозумів, що ця вся творчість така самодостатня і актуальна, що можна зробити те, що мало хто вміє – музей мистецтв воєнного часу в режимі реального часу. Саме тому планується, що ця виставка буде постійно змінюватись, розвиватись, наповнюватись новими сенсами», – зазначив куратор виставки Павло Гудімов.






У Львові відкрили виставковий проєкт «Музи не мовчать» / Фото: Роман Кайман









































































Комісар проєкту Богдан Гой зауважив, що в останні три місяці «Порохова вежа» дуже активно долучилася до волонтерських процесів: тут плели сітки, розміщувався волонтерський штаб.
«Ми задумались над тим, щоб повертати центр до звичного життя. Для мене рушійний момент став – коли потонув крейсер «Москва». Нам було важливо показувати, для чого ми воюємо. Ми бачимо неймовірне піднесення в творчому середовищі, наші українські музи точно не мовчать», – сказав Гой.
У паралельній програмі проєкту передбачено виставки в інших просторах, дискусії та зустрічі, лекції, концерти й кінопокази. Частиною проєкту є створення онлайн-платформи, де представлять більшість творів авторів виставки.
«Ми всі знаємо пса Патрона, васильківського півника чи пісню «Стефанія». Ця виставка - про нас зараз, про нашу країну, про невід’ємну частину нашої реальності. Нам потрібно усвідомлювати подвиги, які ми здійснюємо зараз, і показувати їх світу. Ми повинні розуміти, звідки береться та незламність, міць українців, і цей виставковий проєкт це чудово показує», – наголосила директор департаменту розвитку Львова Наталія Бунда.
Виставковий проєкт триватиме до 18 вересня.
Як повідомляв Укрінформ, у римській галереї WEGIL відкрилася виставка робіт сучасних українських митців «The Captured House», присвячена історіям війни росії проти України. В ній зібрані понад 200 фото, скульптур, живопису, інсталяцій, діджитал та музичних робіт митців, які залишились і продовжили творити у регіонах, де були або тривають бойові дії.