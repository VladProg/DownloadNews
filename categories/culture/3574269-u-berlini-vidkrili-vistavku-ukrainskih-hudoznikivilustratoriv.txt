Українські художники-ілюстратори колективу Pictoric представили свої роботи в Берліні.

Про це повідомляє кореспондент Укрінформу.
Засновники Pictoric Illustrators Олег Грищенко, Олена Старанчук і Анна Сарвіра беруть участь у впливовій виставці сучасного дизайну та мистецтва Pictoplasma, який проходить у столиці ФРН 14-18 вересня. Це 18-а подібна виставка, українські художники запрошені на неї вперше. Відвідувачі виставки на конференції, організованій у її рамках, мають можливість подивитися на те, що відбувається у нашій державі очима художників, які працюють безпосередньо в Україні.






Виставка українських художників-ілюстраторів у Берліні/Фото: Ольга Танасійчук, Укрінформ











































Окрім того, Pictoric представили свої роботи та поспілкувалися з німецькими та українськими друзями на вечорі, організованому Ініціативою щодо обміну знаннями, розширенням можливостей та культури України в Німеччині (IWEK E.V.), активісткою Наталією Пригорницькою за підтримки нового молодіжного політичного руху Volt Deutschland, який декларує своєю метою «змінювати європейську політику» та «приносити нову енергію в Європу».

«Українські ілюстратори, як і всі українці, почали працювати буквально з першого дня війни на інформаційне висвітлення, розповідати про напад росії на Україну, більше розповідати про війну. Треба, щоби інформація доходила правдива. Кожен працює на своєму «фронті», - зазначила у бесіді з агентством Олена Старанчук.
«У кожну зі своїх робіт ілюстратор вкладає свою емоцію, те, що він хоче донести. Для мене одне з головного - підтримати українців у подальшій боротьбі, а також у житті, яке триває. Якщо наші плакати можуть щось змінити, когось надихнути – це головне», - сказав Грищенко. За його словами, реакція людей засвідчує, що художники роблять добру та правильну річ, що вони виконують свою соціальну місію.
Сарвіра зі свого боку додала, що для художників-ілюстраторів дуже важливим є роботи такі виставки про сучасну ситуацію по всьому світу, адже через них вони доносять свої меседжі про війну росії в Україні, про те, що часто бачили на власні очі. «Ми дуже захоплені тим, як нас підтримують за кордоном. Для нас важливо бути голоснішими, ніж росіяни – це один зі способів боротьби з росією», - зауважила вона.
Клуб Pictoric Illustrators було засновано 2014 року. Наразі він організовує виставки в Україні та за кордоном. У 2021 році художники опублікували книжкову ілюстрацію в Україні (CP Publishing) - збірник сучасної ілюстрації в Україні. З початком повномасштабної війни в Україні Pictoric ініціював проєкт #Supportukrainepic, який збирає ілюстрації про війну українських ілюстраторів. З березня 2022 року Pictoric організував уже понад 40 виставок цього архіву.