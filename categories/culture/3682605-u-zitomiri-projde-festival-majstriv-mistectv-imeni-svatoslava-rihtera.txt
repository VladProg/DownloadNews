У Житомирі 18 і 20 березня проходитиме фестиваль майстрів мистецтв імені Святослава Ріхтера.

Як передає Укрінформ, про це у Фейсбуці повідомляє Житомирська обласна філармонія ім. С.Ріхтера.
«Щорічно, на честь Дня народження блискучого піаніста, в березні, в Житомирській обласній філармонії ім. Святослава Ріхтера відбувається Фестиваль майстрів мистецтв, що має ім’я відомого генія сучасності. Цей традиційний фестиваль для Житомирщини є знаковою мистецькою подією. Концертна програма відбудеться впродовж двох днів. Відомі творчі колективи, ансамблі, окремі виконавці з багатьох регіонів приїздять до Житомира, щоб порадувати шанувальників високої музики своїм виконанням і співом. У рамках Фестивалю майстрів мистецтв ім. Святослава Ріхтера проводиться конкурс юних піаністів», - йдеться у повідомленні.
У суботу, 18 березня, у межах фестивалю о 16:00 відбудеться концерт академічного камерного оркестру «Арката» Вінницької обласної філармонії ім. М. Д. Леонтовича.
У понеділок, 20 березня, о 13:00 пройдуть роздуми на тему «Постмодерна сучасність» за участю докторів наук, представників Української школи архетипіки Едуарда Афоніна та Тетяни Новаченко. На 18:30 запланований гала-концерт та нагородження переможців конкурсу юних піаністів імені Святослава Ріхтера.
Міжнародний фестиваль майстрів мистецтв ім. С. Ріхтера започаткували в Житомирі у 1998 році. Крім того, у рамках фестивалю раз на три роки проводиться конкурс юних піаністів.
Музикант, піаніст Святослав Ріхтер народився у Житомирі 20 березня 1915 року.
Як повідомляв Укрінформ, в Івано-Франківську міжнародний фестиваль короткого метру 4:3 пройде у співпраці з Довженко-Центром. Учасники побачать спільну програму з фокусом на класичні українські стрічки 20-го століття.