Українська художниця Марина Палій провела на площі у центрі Берліна акцію, присвячену вшануванню пам’яті жертв Голодомору, впродовж якої створювала «жованки» - їстівні ляльки-мотанки.

Про це мисткиня повідомила у коментарі Укрінформу.
«Цей проєкт був для мене дуже важливим, адже 12 жовтня ПАРЄ визнало Голодомор геноцидом української нації. Проєктом я привернула увагу до того, що знищення українців почалось не в лютому 2022-го, а тривало вже десятиліттями», - розповіла художниця, крафт-мисткиня, що працює з українськими традиційними ремеслами, переосмислюючи вишивку, мотанки й інші атрибути української символіки.






Українська художниця провела в Берліні акцію до дня Голодомору - ляльки жованки / Фото: Анна Варгун












































































Палій додала, що через мистецтво і культуру вона хотіла ще раз нагадати європейцям про Україну, про те, що розв’язана Росією війна не закінчилась і не стала на паузу.
«В рамках мирної акції ми вшанували пам'ять жертв Голодомору та поширили інформацію про цю трагедію у німецькому суспільстві. Незважаючи на те, що на інформаційну підтримку було кілька днів (дозвіл від поліції отримала лише у вівторок), на акцію приїхали українці з інших міст, дехто з плакатами та фото про Голодомор. Погода була зовсім непривітна: дощ зі снігом, вітер і холод, але це не змінило моїх намірів», - сказала Палій.


Впродовж перформансу, який пройшов 25 листопада з 12.00 до 14.00, художниця планувала створити дев’яносто ляльок відповідно до дев’яностих роковин Голодомору 1932–1933 року.
«Я планувала створити 90 ляльок-мотанок, але вийшло зробити навіть більше. Мені допомагали створювати їх понад 30 людей, серед яких були українці та іноземці. Місце публічне і було багато туристів, що також захотіли створити ляльку і забрати на пам’ять. Вони цікавились трагічними подіями 30-х років і були вражені почутим», - розповіла художниця.

Жованка - це їстівна лялька-мотанка, голова якої виготовлена з хлібу і загорнута в тканину. Її створювали в українських селах замість пустушки. Дитина смоктала цю ляльку протягом дня, доки мама працювала. В Голодомор ці ляльки набули додаткового значення і стали буквально рятівними для багатьох дітей.