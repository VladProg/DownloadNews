Журі Pordenone Docs Fest відзначило головним призом два фільми, серед них – стрічка Ivan’s Land/Земля Івана українського режисера Андрія Лисецького.

Як передає Укрінформ, про це повідомляє пресслужба Держкіно, за підтримки якого створено фільм "Земля Івана".

«Це портрет художника з іншого часу: його картини відображають давній та простий всесвіт, прив’язаний до фермерських традицій, природи і магічних ритуалів, які повторюються разом із зміною пори року», - охарактеризували організатори Pordenone Docs Fest стрічку, що розповідає про Івана Приходька, одного з останніх народних художників України.

В Держкіно зазначили, що цьогорічний фестиваль також відзначив спеціальною міжнародною премією Special Images of Courage 2022 українську режисерку Аліну Горлову.
На підтримку України та на честь режисерки на фестивалі показали дві її стрічки: "Явних проявів немає" про українську жінку-воїна, яка після війни намагається повернутись до нормального життя, та фільм про нескінченний цикл війни та миру "Цей дощ ніколи не скінчиться", створений за підтримки Держкіно.

Як повідомляв Укрінформ, документальну стрічку Андрія Лисецького "Земля Івана" покажуть на Ukrainian Film Night в столиці Ірландії Дубліні.