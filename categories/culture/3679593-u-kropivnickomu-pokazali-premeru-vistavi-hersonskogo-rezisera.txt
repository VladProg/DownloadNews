Кіровоградський академічний обласний український музично-драматичний театр імені Марка Кропивницького 7 березня показав прем’єру вистави «Ханума» херсонського режисера Сергія Павлюка.

Про це повідомляє кореспондент Укрінформу.
«Комедія «Ханума» у нас дуже колоритна – і костюми, і декорації, і грим, і гра акторів. Більш як три місяці ми готувалися до прем’єри. Думаю, нам вдалося відтворити справжній грузинський дух. Дуже приємно, що глядач високо цінить нашу роботу й аншлаги вже стали доброю традицією. Саме «Хануму» глядачі чекали понад рік, і ми із задоволенням будемо презентувати нашу прем’єру наступними місяцями», - розповів директор-художній керівник кропивницького театру В’ячеслав Вандрашек.
Над виставою працював творчий колектив кропивницького театру у співпраці з режисером-постановником Сергієм Павлюком, херсонцем, заслуженим діячем мистецтв України.






У Кропивницькому театрі показали прем’єру вистави херсонського режисера / Фото: Мирослава Липа, Укрінформ































Події комедії «Ханума» за твором Авксентія Цагарелі відбуваються у старому Тифлісі, де відома на все місто сваха Ханума намагається видати свою багату, хоч і не дуже привабливу наречену заміж за князя. Та не все так просто! У місті є й інша, нічим не гірша сваха – Кабато, яка раз по раз створює неабиякі проблеми Ханумі та нав’язує князю свою наречену. Тож завзяте протистояння двох свах охоплює чи не все місто. Вся атмосфера – справжнє відтворення грузинської культури та запальних характерів.
Херсонець В’ячеслав Вандрашек керує роботою кропивницького театру з грудня 2022 року. До російського вторгнення він працював головним адміністратором Херсонського театру імені Куліша.
Сергій Павлюк — український режисер Херсонського обласного академічного музично-драматичного театру імені Миколи Куліша. Має творчі роботи не тільки у херсонському, а й в інших театрах України та інших країн - Румунії, Польщі, Франції, Угорщини, Португалії.
Глядачі сприйняли нову постановку із захватом. У залі був аншлаг, наприкінці вистави глядачі аплодували стоячи.