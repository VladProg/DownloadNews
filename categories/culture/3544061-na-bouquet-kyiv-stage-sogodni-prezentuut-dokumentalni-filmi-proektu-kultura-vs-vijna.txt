У Києві 5-7 серпня вже вп’яте пройде фестиваль високого мистецтва Bouquet Kyiv Stage. На території заповідника «Софія Київська» сьогодні презентують документальні фільми проєкту «Культура vs війна».

Як повідомляє Укрінформ, організатори фестивалю на сторінці у Фейсбуці анонсують програму кінопоказу.
“Запрошуємо на презентацію проєкту циклу документальних фільмів «Культура vs війна» що пройде на відкритті фестивалю «Кінобукет» 5 серпня в Софії Київській, о 19:00 у Хлібні”, - йдеться у повідомленні.
На презентації відбудеться спеціальний допрем’єрний показ перших двох короткометражних фільмів-новел проєкту «Культура vs війна». Проєкт представлять автори: режисер Кадім Тарасов та продюсер Андрій Різоль.
Цикл документальних фільмів-новел присвячено українським кінематографістам та відомим митцям, що боронять Україну у лавах ЗСУ, їхнім роздумам про власну трансформацію під час війни, переосмислення цінностей, творчість і війну.
Герої перших двох фільмів: кінооператор Сергій Михальчук і актор, режисер Ахтем Сеітаблаєв.

“У фільмах: пряма мова героїв проєкту, відверті світоглядні міркування, актуальні кадри військового життя героїв. Проєкт реалізується Асоціацією «Дивись українське!» та компанією «Вавілон»”, - зазначають організатори.
Вони додають, що тема цьогорічного фестивалю - «Заради життя».
Bouquet Kyiv Stage - це щорічний некомерційний, міждисциплінарний міжнародний фестиваль високого мистецтва, започаткований у 2018 році у Києві. Цьогоріч він об'єднав поціновувачів мистецтва слоганом "Заради життя".