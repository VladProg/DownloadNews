В Україні готується до друку перший у світі комікс про борщ.

Як передає Укрінформ, про це авторка коміксу Євгенія Кузнєцова повідомляє у Фейсбуці.
За словами Кузнєцової, написати комікс "Коротка історія українського борщу" їй запропонували рік тому. Для неї це був перший досвід написання мальописного сценарію.
«Перший у світі комікс про борщ! Історія вкладена в діалоги і пригоди героїв (пригоди, як я люблю, без гостросюжетності). Я постійно нудила, що давайте тільки без нудних відступів, типу, а зараз, любі читачі, ми вам впакуємо щось корисне під виглядом чогось красивого. Але ні, там гладенька цікава історія. При цьому в коміксу дві чудових наукових редакторки: Маріана Душар і Олена Брайченко, з якими ми вели дискусії про солене сало і колір прадавнього квасу. А на одному розвороті можна зустріти знайомих вам людей. Наприклад, раз Володимир Гевко не пише свою книжку, то я його хитрістю заманила у цю», - написала Кузнєцова.

Фото: Eugenia Kuznetsova, Фейсбук
Вона побажала коміксу багато перекладів і накладів.
З друку комікс чекають орієнтовно на початку липня.
Як повідомляв Укрінформ, у Харкові видали комікс «Пес Патрон і Шкарпетковий монстр».