Міністр культури та інформаційної політики Олександр Ткаченко заявив, що на створення Культурного центру у Львові ЮНЕСКО виділяє 1,5 млн доларів.

Як передає Укрінформ, про це він повідомив у Телеграмі.
Зокрема, Ткаченко нагадав, що на зустрічі минулого тижня з генеральною директоркою ЮНЕСКО Одрі Азуле обговорював питання створення Культурного центру у Львові, який міг би стати місцем для зустрічей митців, місцем обміну досвідом, місцем проведення навчальних програм та різноманітних заходів.

“Зараз вже точно можемо говорити про виділення 1,5 млн доларів від ЮНЕСКО на відкриття Культурного центру у Львові», - поінформував міністр.
Також, за його словами, «вдалося узгодити дії щодо прискорення фінансування з боку ЮНЕСКО конкретних потреб культурної сфери вже цього року та нових заходів щодо захисту української культурної спадщини, в першу чергу напередодні зими у 8 областях - Чернігівській, Сумській, Харківській, Дніпропетровській, Запорізькій, Миколаївській, Одеській, Херсонській”.
Як сказав Ткаченко, це дуже важливі кроки як для України, так і для світової спільноти, які є свідченням того, що Україна є важливою частиною світової спадщини, яка сьогодні потребує захисту ЮНЕСКО як ніколи.
Як повідомляв Укрінформ, МКІП під час зустрічі з Одрі Азуле ініціював включення історичного центру Одеси до списку всесвітньої спадщини ЮНЕСКО за прискореною процедурою.


Фото: Tkachenko.UA