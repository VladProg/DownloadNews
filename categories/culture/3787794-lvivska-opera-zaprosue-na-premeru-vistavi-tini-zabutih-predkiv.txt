У Львівській національній опері на початку грудня відбудеться прем’єра балету «Тіні забутих предків» на музику Івана Небесного та лібрето Василя Вовкуна.

Про це у Фейсбуці повідомляє Львівська національна опера, передає Укрінформ.
«У Львівській національній опері нова подія - премʼєра балету «Тіні забутих предків», у якому музика Івана Небесного підносить кохання Івана та Марічки до самих небес, хореографія Артема Шошина через пластику оголює душі усіх героїв постановки, сценографічне модерне рішення, сучасна світлова партитура Арвідаса Буйнаускаса та архітектурні костюми Наталії Міщенко творитимуть неповторну сценічну атмосферу. І все це дійство - під орудою диригента-постановника Юрія Бервецького», - зазначив генеральний директор-художній керівник театру, автор лібрето, режисер-постановник премʼєри Василь Вовкун.

Прем’єрні покази відбудуться 2, 3, 7 та 8 грудня.
За словами Вовкуна, кошти з прем’єри балету «Тіні забутих предків» скерують на підтримку Збройних Сил України.
Як повідомляв Укрінформ, у жовтні в Львівській національній опері відбулася прем'єра театралізованого музичного дійства «Псальми війни» Є.Станковича, яка в музиці передає події війни та емоції сьогодення для наступних поколінь.