Показ фільму “Будинок зі скалок” (A House Made of Splinters), який розповідає про те, як виживає дитячий будинок в Україні під час війни, відбудеться найближчого четверга у тбіліському кінотеатрі “Амірані”.

Як передає Укрінформ, про це повідомляє Новости-Грузия.
Показ фільму відбудеться у Тбілісі 9 березня о 19:00. Вхід вільний, проте кількість місць обмежена розмірами зали.
Як повідомляв Укрінформ, стрічка Сімона Леренґа Вільмонта “Будинок зі скалок”, створена за участю України, вийде в український прокат 9 березня.
Фільм розповідає історію дитячого будинку в нині окупованому Лисичанську. Героями стрічки стали діти, позбавлені батьківського піклування. У притулку вони очікують на вирішення своєї долі: повернення до старої домівки або ж переїзду до нової. Водночас самовіддані соцпрацівниці дарують дітям миті радості та спокою і повертають у вже майже втрачене дитинство.
Стрічку створено за підтримки Держкіно в копродукції Швеції, Фінляндії, Данії та України. Українськими співпродюсерками фільму стали Дар’я Бассель та Віка Хоменко, а лінійним продюсером та другим режисером – Азад Сафаров.
A House Made of Splinters – другий фільм в історії незалежної України, який отримав номінацію на “Оскар”. Стрічка змагатиметься у номінації “Найкращий документальний повнометражний фільм”. Переможців премії “Оскар” оголосять 12 березня.
Як повідомлялося, першим фільмом, який було подано від України на премію «Оскар» за найкращий фільм іноземною мовою, став фільм режисера В'ячеслава Криштофовича "Приятель небіжчика" (1997 рік).