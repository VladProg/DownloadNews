В останні дні року Львівська національна опера дивуватиме глядачів особливою прем’єрою – ексклюзивною концертною програмою «Штраус-бал».

Про це розповіли у Львівській національній опері, повідомляє кореспондент Укрінформу.
«Ввійшовши до театру, ви поринете у святкову гру. Ми просимо подбати про вечірній дрес-код, щоб дарувати святковий настрій одне одному. Після концерту ви зможете залишитися ще на годину, щоб потанцювати та насолодитися святковою атмосферою театру», – наголосив режисер дійства, генеральний директор - художній керівник Львівської опери Василь Вовкун.
Організатори запевняють, що лише переступивши поріг театру Львівської національної опери відвідувачі відразу опиняться на майданчику для танців та веселощів. Також у ціну квитка буде входити спеціальний сюрприз, який додасть загадковості дрес-коду відвідувачів.
Основне дійство відбуватиметься на сцені, де у виконанні оркестру театру прозвучать найвідоміші твори танцювальної музики династії австрійських композиторів Йоганна Штрауса та його синів – Йоганна та Йозефа. Їхні польки, вальси, марші та фрагменти з оперет були найбільш виконуваною танцювальною музикою на межі ХІХ-ХХ століть.
За словами диригента програми Івана Чередніченка, концерт буде сповнений несподіванок.
«Музиканти оркестру дозволять собі пожартувати, і для цього їм знадобляться також геть незвичні музичні інструменти як от гудок, ковадло і кілька пістолів», - зазначив Чередніченко.
Вражатимуть і чарівні солістки Львівської національної опери – сопрано Анастасія Корнутяк, Дарина Литовченко та Маріанна Цвєтінська, які виконуватимуть найбільш віртуозні й святкові номери з класики оперної музики.
Танці у виконанні артистів балету стануть окрасою програми не лише на сцені, але й у фоє театру. Балетмейстери-постановники – Артем Шошин і Сергій Наєнко.
Фото: Ruslan Lytvyn/Shutterstock