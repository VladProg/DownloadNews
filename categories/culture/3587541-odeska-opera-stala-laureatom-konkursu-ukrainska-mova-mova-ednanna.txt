Одеський національний академічний театр опери та балету став лауреатом ХХІІІ загальнонаціонального конкурсу «Українська мова – мова єднання» та отримав почесну відзнаку.

Як передає Укрінформ, про це повідомляє пресслужба театру в Фейсбуці.
«Спеціальними дипломами конкурсу у номінації «На видноті світу» за світову прем’єру опери «Катерина» відзначений творчий колектив театру та генеральна директорка – художня керівниця Надія Бабіч», - йдеться у повідомленні.



Зауважимо, що цьогорічний 212-й театральний сезон театр увінчав прем‘єрний показ опери Олександра Родіна «Катерина» за мотивами творів Тараса Шевченка.



Загальнонаціональний конкурс «Українська мова – мова єднання» проходить 23-й рік поспіль, охоплюючи всі сфери суспільного життя.