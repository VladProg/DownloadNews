Єдиним вирішенням російського питання для України є переформатування російської федерації на сукупність національних демократичних держав, адже росія становитиме загрозу для України, доки існуватиме у форматі імперії.

Таку думку висловив історик і народний депутат Володимир В’ятрович в Івано-Франківську перед презентацією книг «УПА. Історія нескорених» та «Наша столітня. Короткі нариси про довгу війну» в Університеті Короля Данила, передає кореспондент Укрінформу.
За словами В’ятровича, поштовхом для написання останньої стала фраза, яку він часто чув на початку повномасштабного вторгнення росії в Україну: «Хто б міг подумати, що почнеться ця війна».
«Я спробував у цій книзі пояснити події, які відбуваються зараз, через нашу столітню історію, через нашу війну з росією, яка, на мою думку, почалась ще у 1917 році, після першої спроби українців проголосити свою незалежність… Так, це – відповідь на запитання, які звучали і продовжують звучати: чому росіяни такі агресивні, чому вони так ненавидять нас, чому війна набуває рис геноциду, чого ще очікувати від росіян, і як ми можемо перемогти у цій війні», – зазначив В’ятрович.
Він зізнається, що спочатку робив записи у телефоні, намагаючись дати відповіді на ці запитання, потім виставляв тексти у соцмережах. Каже, спробував навіть відкрити свій канал в Ютюбі, але не зміг з ним подружитися через надмірну кількість попереджень про чутливий контент. Тоді почав писати книгу «Наша столітня».
У той час паралельно в соцмережах художник Нікіта Тітов постив свої малюнки, які пізніше увійшли до книги. «Насправді ми не домовлялись про те, що ми будемо робити це спільно… Потім виникла ідея у редакторки Катерини Новак поєднати ці речі в одну книжку, і це вийшло дуже гармонійно», – додав історик.
Він переконаний, що «росія повернула не туди» ще у 1993 році, коли там розстріляли російську Думу. «В Україні тоді все завершилось дочасними виборами Президента та парламенту, а в росії відбулось силове вирішення цього питання, і країна відкинула саму ідею, що владу можна передавати демократичним шляхом. Тому все інше в росії стало імітацією демократії як такої», – зазначив В’ятрович.
На його думку, єдиним вирішенням російського питання для України є переформатування російської федерації на сукупність національних демократичних держав. «До тих пір, поки росія існуватиме у форматі імперії, доти вона буде загрозою», – переконаний В’ятрович.
Ще одна його книга – «УПА. Історія нескорених». Вона вийшла у 2007 році, але у ці дні українці побачать її четверте видання. В’ятрович переконаний, що книга досі не втратила своєї актуальності та цінності. За його словами, тут довелося змінити вступ і висновки, відповідно до викликів повномасштабної війни з росією. Натомість книга залишає свій великий формат, багато ілюстрацій, фотографій та додаткової інформації зі спогадами і документами, вперше виявленими в архівах.
«Упевнений, що історія УПА дає дуже серйозну відповідь на запитання, звідки в українців є та сила чинити спротив, здавалося б, у безвихідній ситуації», – зазначив В’ятрович.
Обидві книги побачили світ завдяки видавництвам Харкова та Києва. Усі друкарські потужності нині зосереджені в Харкові, де, попри великий ризик, за словами В’ятровича, працюють люди, щоб видавати українські книги.
Як повідомлялося, презентація книги В'ятровича «Наша столітня. Короткі нариси про довгу війну» в Києві відбулася у березні.