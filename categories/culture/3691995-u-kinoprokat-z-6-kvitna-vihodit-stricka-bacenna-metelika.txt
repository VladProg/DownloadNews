У всеукраїнський прокат з 6 квітня виходить стрічка Максима Наконечного - «Бачення метелика».

Про це повідомляє пресслужба Державного агентства з питань кіно, передає Укрінформ.
««Бачення метелика» — дебютна повнометражна робота режисера Максима Наконечного. Сценарій фільму він написав спільно з письменницею та режисеркою Іриною Цілик («Земля блакитна, ніби апельсин», «Я і Фелікс»). У головній ролі знялась акторка Рита Бурковська, відома зі стрічки «Парфенон» Мантаса Кведаравічюса. Одну з ключових героїнь картини виконала знана драматургиня Наталка Ворожбит (сценаристка «Кіборгів», сценаристка й режисерка «Поганих доріг»)», - йдеться у повідомленні.

У Держкіно надали графік спеціальних показів фільму в Києві, що відбудуться за участі команди. Зокрема, 5 квітня у кінотеатрі «Оскар», а 9 квітня - у кінотеатрі «Жовтень». Заразом 8 квітня - у Планеті Кіно пройде спеціальний показ з Наконечним та кінокритиком Ігорем Кромфом. Усі заходи відбудуться о 19 годині.


Інфографіка: Держкіно
Сюжет воєнної драми ґрунтується на історії аеророзвідниці добровольчого батальйону із позивним «Метелик», яку обмінюють після двох місяців полону.
Повернувшись додому, головна героїня відновлюється від отриманих травм, але дізнається, що вагітна від зґвалтування своїм наглядачем. Ця дитина видається приреченою на смерть із самого початку свого існування, найперше, для "Метелика", але перед самим абортом вона починає сумніватись.
Продюсерки стрічки — Ліза Сміт (режисерка фільму «Школа № 3»), Дар’я Бассель («Будинок зі скалок», «Розділові Наживо»).
Міжнародні копродюсери — Аніта Юка, Даґмар Седлачкова, Маріо Адамсон, Серхіо С. Аяла. Країни виробництва: Україна (TABOR), Чехія (MasterFilm), Хорватія (4Film), Швеція (Sisyfos Film Production).
Фільм створено за підтримки Державного агентства України з питань кіно, Eurimages, Чеського кінофонду, Хорватського аудіовізуального центру, Шведського кіноінституту, Українського культурного фонду та Українського інституту.
Український дистриб’ютор — кінокомпанія «Артхаус Трафік».
Як повідомлялося, картина «Бачення метелика» брала участь у Каннському фестивалі, а також стала переможницею Одеського міжнародного кінофестивалю.