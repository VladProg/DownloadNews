Солісти Львівської національної опери презентували онлайн-проєкт «Колискова для солдата», відео для якого знімали в бомбосховищах театру.

Про це кореспондентові Укрінформу повідомив ініціатор проєкту соліст Львівської опери Петро Радейко.
«Цей проєкт ми втілюємо своїми силами, прагнучи створити якісні відеозаписи українських пісень, насамперед – для моральної підтримки та музичної релаксації. Щоб ті ж самі солдати розуміли, за що вони воюють, і це, зокрема, наша культура й найкращі голоси України. Хочемо бути корисними, адже ми теж на війні, але кожен – на своєму фронті», - сказав Радейко.
За його словами, у межах проєкту найкращі оперні співачки України записують твори українських композиторів та обробки народних пісень. Тож основною метою проєкту є не лише підтримати бойових дух українських воїнів, а й подарувати нотки спокою, самозаглиблення та натхнення українською культурою.
Символічними є також місця зйомок – укриття оперного театру чи технічні приміщення, де доводиться ховатися артистам під час оголошення повітряних тривог.
Відео, яке дало старт проєкту – українська народна пісня «Маєва нічка» в обробці львівського композитора Анатолія Кос-Анатольського у виконанні солістки Львівської національної опери Маріанни Цвєтінської (сопрано) та піаністки Мар’яни Самотос.

Надалі пвикладатимуть відеозаписи солоспівів українських композиторів, народних пісень в авторських аранжуваннях, колискових у виконанні артисток Львівського оперного театру Аліни Діденко, Дар’ї Литовченко, Любові Качали, Софії Соловій та ін.
Як повідомлялося, у травні Львівська національна опера розпочала серію благодійних онлайн-концертів «Together with Ukraine», квиток на трансляцію яких можна придбати у будь-якому куточку світу. Отримані кошти будуть спрямовані на благодійні ініціативи, зокрема на потреби Військово-медичного клінічного центру західного регіону, що потребує закупівлі реанімаційного обладнання.