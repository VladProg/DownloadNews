Ще одну пісенну прем’єру, створену за час повномасштабної війни росії проти України, представив відомий співак та композитор Tabakov (Павло Табаков).

Про це Укрінформу повідомила PR-менеджер музиканта Галина Гузьо.
«Пісня «Наш Маріуполь» присвячена місту-герою і всім його незламним захисникам. За добу після прем'єри лише у Фейсбуці цю потужну композицію прослухали понад мільйон користувачів мережі», - ідеться в повідомленні.
Прем'єра «Наш Маріуполь» на YouTube за посиланням.

Як зазначається, «Наш Маріуполь» - це пісня про героїв, для яких найбільший страх - зламатися духом.
«Маріуполь – місто-символ героїчної боротьби українського народу за волю своєї землі. Місто, яке російська армія не може взяти уже два місяці. Місто, яке стоятиме до переможного кінця. Місто, яке уже увійшло в історію України та світу. Місто Марії, якому уже зараз присвячують пісні», - прокоментував Tabakov.
Обкладинкою синглу «Наш Маріуполь» стала ілюстрація київської художниці Марії Лонюк, яка від початку війни створила десятки промовистих ілюстрацій на теми боротьби українців і злочинів росіян.
Як повідомляв Укрінформ, за останні два місяці Tabakov презентував також пісні «Забирайся, війна!» та «Брате мій, вставай!».
Фото: ілюстрація Марії Лонюк