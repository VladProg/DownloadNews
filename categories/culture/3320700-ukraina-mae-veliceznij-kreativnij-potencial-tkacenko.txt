Міністр культури та інформаційної політики Олександр Ткаченко переконаний, що Україна має величезний креативний потенціал і може пишатися своїми талановитими людьми та компаніями.

На цьому він наголосив, відкриваючи V щорічний міжнародний форум «Креативна Україна», повідомляє кореспондент Укрінформ.
«Волта Діснея звільнили з газети «Канзас сіті стар» за те, що вважали його не дуже креативним. Всі знають, що сталося після цього. Волт Дісней створив відому в усьому світі компанію, Мікі-Мауса ви купуєте своїм дітям. Історії Коко Шанель, Армані, Стіва Джобса та Біла Гейтса також відомі усім. Але важливо, що останнім часом ми маємо можливість пишатися не тільки тими, кого знає увесь світ, а й українцями, які стають відомі усьому світу. Наприклад, у фенш-індустрії Юлія Магда, Руслан Багінський, Ксенія Снайдер, Оксана Полонець. В ІТ-індустрії Grammarly, Reface, Petcube, в аудіовізуальній сфері - Radioaktive Film. Ці компанії відомі вже у світі. І це свідчить про величезний креативний потенціал нашої країни. В час, коли природні ресурси стають все менше доступними, світ зрозумів, що майбутнє цієї планети полягає саме у креативній економіці», - сказав Ткаченко.






Щорічний міжнародний форум «Креативна Україна» / Фото: Володимир Тарасов, Укрінформ




























За його словами, загалом, коли говорять про креативну економіку та про креативність, то завжди згадують одну рису, яка має бути притаманна цій сфері. Це - безперечно, талант. «Я б додав ще один важливий інгредієнт, який називається наполегливість. Я це називаю ще методом дятла», - сказав урядовець.
Він зачитав привітання від Президента України Володимира Зеленського з нагоди відкриття форуму. «Високий представницький рівень заходу, що вже став найбільшим у східній Європі, засвідчує визнання авторитету України як держави із багатою культурною спадщиною та якісним культурним продуктом. В Україні успішно втілюється безліч ініціатив на підтримку креативних індустрій. Держава продовжує створювати ефективні механізми політики сприяння креативному сектору, що демонструє стрімкий розвиток і, переконаний, має значні перспективи», - зацитував глава МКІП Президента.
Як повідомлялося, 23 вересня розпочав роботу V щорічний міжнародний форум «Креативна Україна», організований Міністерством культури та інформаційної політики України.
Тема форуму - «Креативні індустрії: переоснащення», тобто пошук нових інструментів і зміна звичних налаштувань заради збалансованого розвитку.
У програмі 23-24 вересня відбудуться презентації Стратегії розвитку креативних індустрій в Україні, виступи, панельні дискусії та секторальні модулі з 10 креативних секторів, зокрема з кіно, моди, маркетингу, концертної та музичної індустрії, книговидання, дизайну, народних художніх промислів. Участь у події візьмуть дипломати, політики, експерти, бізнесмени та лідери українського ринку креативних індустрій.
V щорічний міжнародний форум «Креативна Україна» відбувається за підтримки програм USAID «Конкурентоспроможна економіка України» і «Трансформація комунікацій».