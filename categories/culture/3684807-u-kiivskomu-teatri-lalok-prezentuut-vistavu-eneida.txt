Київський академічний театр ляльок 25 березня презентує масштабну виставу за поемою Івана Котляревського «Енеїда».

Про це повідомляє пресслужба Київської міської державної адміністрації, передає Укрінформ.
«25 березня Київський академічний театр ляльок презентує масштабну виставу за поемою Івана Котляревського «Енеїда», - йдеться в повідомленні.
Зазначається, що у постановці глядачі зможуть побачити 25 акторів, більше 40 масок і ляльок, у тому числі величезних ляльок під управлінням кількох людей, сценічні бої та вишукані художні рішення, а також почути оригінальну музику, створену спеціально для цієї постановки.
«Героїчна містерія рівня «Енеїди» не могла вийти камерною, так само мені не хотілося повторювати традиційний хід постановок за Котляревським – шаровари і оселедці. Саме тому ми додали цій виставі епічного розмаху, що нагадує нам про першоджерело – «Енеїду» Вергілія. Звісно, важливе слово залишається за Котляревським, тож у постановці вистачає комедійних моментів та персонажів, проте на глядача чекають також і декілька серйозних драматичних робіт. Для мене важливим було не лише розповісти цю історію, але й підкреслити її актуальність в контексті найновішої історії України», – зазначив режисер Дмитро Драпіковський.
За словами художнього керівника постановки Ігоря Гулого, це перша велика прем’єра театру від початку повномасштабного вторгнення і, можливо, наймасштабніша постановка за всю його історію.
Перші прем’єрні покази вистави відбудуться 25 березня, 7 квітня та 25 квітня.
Фото: Вандрівка