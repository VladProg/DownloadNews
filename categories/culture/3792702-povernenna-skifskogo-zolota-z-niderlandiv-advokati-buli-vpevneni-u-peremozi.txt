Нідерландські та українські адвокати, які представляли інтереси нашої країни у справі про “скіфське золото”, наголосили, що завжди вірили у перемогу та повернення колекції.

Про це юристи сказали в коментарі кореспонденту Укрінформу в Гаазі.
“Дуже чекали на такий результат. Це найбільша винагорода за багаторічну працю. Усвідомлюєш, що система європейського правосуддя працює, і вся наша команда спромоглася довести правоту позиції нашої держави. Основні емоції для нас як юристів, звичайно, були після прийняття рішення Верховним судом Нідерландів. Далі - то були вже більш технічні питання, але наші колеги з Bergh Stoop & Sanders брали безпосередню участь у процесі узгодження умов повернення колекції. З нетерпінням чекаємо, коли колекція буде експонуватись, і, звичайно, відвідаємо виставку особисто”, - сказав адвокат Андрій Карнаухов, партнер адвокатського об’єднання “Сергій Козьяков та Партнери”, що разом з нідерландською юридичною компанією Bergh Stoop & Sanders захищають інтереси держави Україна у справі “скіфського золота”.

Своєю чергою один з нідерландських адвокатів, які представляли інтереси України у справі про “скіфське золото”, Маартен Сандерс зазначив, що багаторічна судова тяганина була завершена, коли Верховний суд Нідерландів оголосив остаточне рішення у справі про належність “скіфського золота”.

“Судовий розгляд завершився у червні 2023 року, коли Верховний суд Нідерландів підтвердив законність рішень судів нижчих інстанцій від 2016 та 2021 років. У кожному з цих рішень йшлося про те, що Музей Алларда Пірсона в Амстердамі має передати колекцію Національному музею історії України у Києві. Таким чином, позов кримських музеїв про повернення колекції на окуповану територію Криму було відхилено трьома нідерландськими судами. З червня 2023 року Національний музей історії України співпрацював з Музеєм Алларда Пірсона в Амстердамі, де дев'ять років зберігалися скарби, для огляду та підготовки їх транспортування до Києва. Для нас, команди юристів Bergh Stoop & Sanders в Амстердамі, які працювали над цією справою дев'ять років, велике полегшення, що скарби досягли свого призначення та перебувають в Києві”, - розповів Сандерс.
Як повідомляв Укрінформ, Музей Алларда Пірсона в Амстердамі підтвердив передачу Україні колекції, відомої під назвою "Скіфське золото".
Усі артефакти, що залишилися з виставки “Крим – золотий острів у Чорному морі”, були передані Україні і доставлені до Національного музею історії в Києві.
У червні 2023 року Верховний суд Нідерландів оголосив остаточне рішення у справі про належність “скіфського золота”. Суд повністю відмовив у касаційній скарзі кримських музеїв і залишив чинним рішення апеляції, яким було задоволено позовні вимоги України.
Після майже 10 років судових баталій Верховний суд Нідерландів зобов’язав музей Алларда Пірсона передати Національному музею історії України музейні експонати з виставки “Крим – золотий острів у Чорному морі”.
Варто зазначити, що над поверненням експонатів додому з 2014 року працювали команди Мін'юсту, Мінкульту, МЗС, адвокатів нідерландської фірми Bergh Stoop & Sanders та українського адвокатського об’єднання “Сергій Козьяков та Партнери”.
26 січня 2022 року музеї в тимчасово окупованому Криму подали касаційну скаргу на рішення Апеляційного суду Амстердама щодо повернення колекції “скіфського золота” Україні. Поки тривала судова тяганина, колекція, орієнтовна вартість якої 10 млн євро, зберігалася у музеї Алларда Пірсона.
Перше фото: nmiu.org