Українсько-канадський гурт Balaklava Blues запустив проєкт NFT «Shelter Our Sky» для збору коштів на підтримку Збройних Сил України.

Про це кореспондентові Укрінформу повідомила музикантка гурту Марічка Марчик.
"Shelter Our Sky" — це колекція з 500 унікальних генеративних аватарів, створених виключно для підтримки України в нашій колективній боротьбі проти Путіна. 100% виручених коштів підуть на криптогаманець фонду "Повернися живим". Це проєкт гуманітарної допомоги з метою зібрати 1 млн доларів", - розповіла співачка.
За її словами, це також проєкт соціальної та культурної ідентичності. Кожен аватар створено українсько-канадською художницею Kat Caution на основі знакових та традиційних фольклорних елементів.
"Ми хочемо, щоб люди «носили» їх з гордістю і дозволяли блокчейну долучитися до підтримки України", - зазначила Марчик.
На підтримку проєкту гурт видав однойменний сингл. «Shelter Our Sky» базується на українській народній пісні з Дніпропетровщини у вільній інтерпретації Balaklava Blues. Його було створено до вистави “Dogs of Europe” - “Cобаки Європи”, світова прем’єра якої відбудеться незабаром, у березні, у Лондоні, у всесвітньо відомому центрі Barbican.

"Ми кричатимемо на весь світ та вимагатимемо захистити небо над Україною, аби ми всі знову могли дивитися на зорі", - зауважила Марічка.
Як повідомляв Укрінформ, Марічка Марчик - українська співачка, солістка проєкту «Balaklava Blues», у минулому — гуртів «Божичі», «Сонцекльош», «Куку Шанель». Нині зі своїм чоловіком Марком, з яким познайомилася під час Євромайдану, мешкає у Торонто. Подружжя створило виставу “Counting Sheep” про події Революції Гідності і з 2014 р. підтримує українську армію.