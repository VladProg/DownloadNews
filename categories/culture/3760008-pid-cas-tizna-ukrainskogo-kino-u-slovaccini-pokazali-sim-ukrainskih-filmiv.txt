На Тижні українського кіно у Словаччині, що тривав з 3 по 10 вересня, показали чотири художні стрічки та три документальних фільми українських режисерів.

Про це інформує пресслужба Державного агентства з питань кіно на сторінці у Фейсбуці, передає Укрінформ.

"Протягом семи днів глядачі мали змогу подивитися чотири художні стрічки: "Мирний-21", "Снайпер. Білий ворон", "Черкаси", "Передчуття", а також три документальні картини: "Область Героїв", "Мистецтво Відродження" та "Йди за мною", - йдеться у повідомленні.
У відомстві нагадують, що відкрила покази воєнна екшн-драма режисера Ахтема Сеітаблаєва "Мирний-21", а фільмом-закриттям стала стрічка В’ячеслава Криштофовича "Передчуття".
Також у межах Тижня відбулася дискусійна панель на тему: "Словаччина та Україна: копродукція та перспективи". Результатом дискусії стало підписання Меморандуму про співпрацю між Державним агентством України з питань кіно та Словацьким інститутом кіно.
Тиждень українського кіно відбувся за ініціативи та підтримки Офісу Президента, Держкіно, Словацького кіноінституту та Міністерства культури Словаччини та за сприяння Посольства України в Словацькій Республіці. Захід проходив у межах місяця української культури в Словацькій Республіці у містах Братислава та Кошиця.
Як повідомляв Укрінформ, на кінофестивалі в Торонто показали робочі матеріали фільму «Буча».
Фото: Держкіно, Facebook