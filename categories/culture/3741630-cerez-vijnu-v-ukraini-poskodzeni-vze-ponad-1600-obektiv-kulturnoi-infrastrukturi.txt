Унаслідок повномасштабного вторгнення пошкоджено або зруйновано 1605 об'єктів культурної інфраструктури.

Про це інформує пресслужба Міністерства культури та інформаційної політики, передає Укрінформ.
"За останній місяць загальна чисельність постраждалих об’єктів культурної інфраструктури зросла на 23 одиниці, більша частина з яких припадає на Херсонщину (дев'ять одиниць або 39%). Найбільших втрат і збитків культурна інфраструктура зазнала у Донецькій, Херсонській, Харківській, Київській, Миколаївській, Запорізькій та Луганській областях", - йдеться в повідомленні.
Як зазначають у відомстві, станом на 25 липня, збитків зазнали 1605 об’єктів культурної інфраструктури, без урахування пам’яток культурної спадщини.
Згідно з повідомленням, найбільше зазнали руйнувань клубні заклади - 48% від загальної кількості всіх закладів культурної інфраструктури, які зазнали збитків. Загалом постраждало 760 клубних закладів, 607 бібліотек, 90 музеїв і галерей, 28 театрів і філармоній, 120 закладів мистецької освіти.
Зазначена інфраструктура, а також об'єкти культурної спадщини було пошкоджено чи зруйновано внаслідок російських обстрілів на території 225 територіальних громад (15,3%) у Вінницькій (3%), Дніпропетровській (17%), Донецькій (87%), Житомирській (12%), Закарпатській (2%), Запорізькій (33%), Київській (29%), Луганській (42%), Львівській (4%), Миколаївській (42%), Одеській (4%), Сумській (49%), Харківській (36%), Херсонській (37%), Хмельницькій (5%), Черкаській (3%), Чернігівській (16%) областях та м. Києві.
Водночас у відомстві підкреслюють, що обрахунок точної кількості закладів, які постраждали, унеможливлюється, оскільки майже вся територія Луганської та значні частини територій Херсонської, Запорізької та Донецької областей досі перебувають у тимчасовій окупації.
Як повідомляв Укрінформ, МКІП презентувало Програму трансформації культури під час війни та до 2033 року «Україна 2033. Трансформація за 10 років».
Фото: Марія Ковальчук