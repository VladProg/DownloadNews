Традиції ткацтва селища Іванків Київської області пропонують подати на розгляд спеціалістів щодо внесення іванківського ткацтва до списку нематеріальної культурної спадщини України.

Як передає кореспондент Укрінформу, про це повідомила членкиня Експертної ради з питань НКС при Міністерстві культури та інформаційної політики Влада Литовченко на відкритті культурно-документального проєкту "І на оновленій землі...".

"Я впевнена, що спільними зусиллями, зокрема, за допомоги місцевих органів влади й активістів, ми зможемо правильно скласти номінаційне досьє, отримати консультацію експертної ради та подати іванківське ткацтво на розгляд спеціалістів", - сказала Литовченко.
Також Литовченко повідомила, що раніше була спроба включити цей різновид мистецтва до списку національного надбання, однак вона виявилася невдалою.






У Києві відкрили культурно-документальний проєкт «І на оновленій Землі...» / Фото: Руслан Канюка, Укрінформ






























































"Свого часу Іванківська селищна рада подавала на розгляд експертної ради з НКС цю традицію, але, на жаль, тоді заявку відхилили, тому що в документах були деякі неточності", - сказала вона.
Специфіку ткацької традиції Київщини уособили вишиванки й рушники династії ткаль Пособчук-Верес, себто Марії Посипчук, Ганни та Валентини Верес , які жили та творили на іванківській землі. Їх презентували в Національному музеї Тараса Шевченка на виставці "І на оновленій землі....", кураторкою якого стала Литовченко.
Зазначається, що експонати надали кілька музеїв, зокрема, була представлена врятована частина колекції з Обуховицького музею ткацтва, який постраждав під час російського обстрілу. Ініціатори заходу повідомляють, що ідея проєкту виникла під час експедиції до Іванкова та Обуховичів, де комісія встановила, що частина творів ткаль є знищеною або пошкодженою.
"Цей проєкт є симбіозом, з одного боку, втрат нашого надбання, які понесла Україна із 24 лютого, і величі української культури - з іншого", - підкреслила кураторка.
Його мета полягала в зборі робіт творчої династії, пошуку фотозображеннь та описів втрачених робіт Ганни Верес в архівах, а також дослідженні її творчого доробку, "задля донесення до громадськості думки про унікальність робіт мисткині".
Організатори зазначили, що експозиція продовжуватиме жити у форматі пересувних виставок Київською та іншими областями України, водночас її презентуватимуть дипломатичним представникам від інших держав.
Як повідомлялося, міністр культури та інформаційної політики Олександр Ткаченко наголосив, що " такі виставки, які створюються під час війни, свідчать про те, що українська спадщина заслуговує на те, щоб її бачили".