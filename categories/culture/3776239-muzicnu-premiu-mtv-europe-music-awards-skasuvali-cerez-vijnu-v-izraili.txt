Організатори церемонії вручення музичної премії MTV Europe Music Awards повідомили, що захід, який мав відбутись наступного місяця у Парижі, скасовано, через "нестабільність світових подій" на тлі конфлікту в Ізраїлі та секторі Гази.

Про це повідомляє Reuters, передає Укрінформ.
"З огляду на нестабільність світових подій, ми вирішили не проводити MTV EMA у 2023 році з обережності для тисяч співробітників, членів знімальної групи, артистів, фанатів і партнерів, які подорожують з усіх куточків світу, щоб втілити шоу в життя", - йдеться в заяві прессекретаря телеканалу.
Церемонія нагородження, яка мала транслюватися в прямому ефірі, і на якій серед номінантів були Тейлор Свіфт, зірки K-pop - BTS, Bad Bunny і Foo Fighters, мала відбутися 5 листопада в паризькому Nord Villepinte.
"MTV EMA - це щорічне свято світової музики. Коли ми спостерігаємо за подіями в Ізраїлі та Газі, які продовжують розгортатися, ми не відчуваємо, що зараз настав час для глобального святкування. Тисячі життів вже втрачено, це момент жалоби. Ми з нетерпінням чекаємо на проведення MTV EMA в листопаді 2024 року", - заявили організатори.
Щорічна церемонія вручення музичних нагород MTV Europe Music Awards проводиться щороку в іншому місті. Минулого року церемонія проходила в німецькому Дюссельдорфі.
Востаннє церемонія нагородження в Парижі проходила в 1995 році.
Нині Франція перебуває у стані "надзвичайної готовності до нападів" після вбивства шкільного вчителя 13 жовтня в результаті ймовірного ісламістського нападу.
Як повідомляв Укрінформ, учнів та вчителів ліцею Гамбетта у французькому місті Аррас (департамент Па-де-Кале) евакуювали вранці у понеділок після повідомлення про загрозу вибуху.
У середу у восьми французьких аеропортах було оголошено тривогу, повідомило авіаційне управління DGAC, а Версальський палац знову закрився через третю за п'ять днів загрозу безпеці.