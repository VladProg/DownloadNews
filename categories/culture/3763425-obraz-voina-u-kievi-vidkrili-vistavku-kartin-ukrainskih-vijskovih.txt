У музеї "Київська фортеця" відбулось відкриття виставки «Образ воїна», де презентували картини, створені українськими військовими під час арттерапевтичних майстер-класів від художника Лева Скопа.

Про це повідомляє кореспондент Укрінформу.
"Ми провели серію майстер-класів в різних містах та місцях, де проходять реабілітацію військові. Учасники вперше в житті створили свою першу роботу, яку ми можемо зараз побачити. У нас було чотири області, і по завершенні проєкту ми створили таку виставку", - сказав співорганізатор проєкту Костянтин Кляцкін.

Він зазначив, що цей проєкт задумали ще до початку повномасштабного вторгнення Росії. "Ми ще тоді вважали, що мистецтво може бути хорошим містком між тими, хто повернувся з війни, і цивільним населенням", - сказав Кляцкін.
За його словами, після повномасштабного вторгнення проєкт "Образ воїна" став ще більш актуальним.
Художник і волонтер Лев Скоп зауважив, що на майстер-класах військові малюють ангелів, бо саме їх ніхто у своєму житті не бачив, і кожен починає малювати його так, як собі уявляє.
"Починається внутрішній творчий процес. Починає кожен бачити свого ангела. У кожній роботі якийсь космос, якесь фентезі. І кожна людина починає розкриватися. Принцип майстер-класу по суті своїй є принципом середньовічного мистецтва", - сказав художник.
Скоп додав, що майстер-клас може тривати до трьох-чотирьох годин.
Під час відкриття виставки також презентували короткий документальний фільм про власний метод арттерапії Лева Скопа, розроблений за роки роботи із пораненими ветеранами.
Виставка триватиме до 15 жовтня.
Проєкт реалізується за підтримки Українського культурного фонду.
Як повідомлялося, у заповіднику «Києво-Печерська лавра» відбулась презентація унікальної програми духовного відновлення військових за допомогою культури.
Фото: Київська фортеця, Facebook