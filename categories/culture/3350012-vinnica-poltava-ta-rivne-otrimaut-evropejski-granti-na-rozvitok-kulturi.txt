В офісі Представництва ЄС в Україні 11 листопада офіційно оголосили українські міста-переможці попереднього етапу конкурсного відбору в межах проєкту EU4Culture.

Як передає Укрінформ, про це повідомляє пресслужба Міністерства культури та інформаційної політики.
«Це Вінниця, Полтава та Рівне. Міста отримають гранти від проєкту на створення своїх стратегій розвитку культури в розмірі 30 тисяч євро», - йдеться у повідомленні.

Зазначається, що проєкт EU4Culture фінансується ЄС і реалізується Goethe-Institut у партнерстві з Данським інститутом культури, Чеськими центрами та Французьким інститутом у Грузії. Метою проєкту є допомога містам в розробленні та реалізації Стратегії розвитку культури, керуючись підходом культурних столиць Європи.
Проєкт триватиме до 31 грудня 2024 року. Він підтримує посилення ролі культурного сектора як рушія економічного розвитку, сприяє вдосконаленню місцевого самоврядування в секторі культури.
У межах цього проєкту великим нестоличним містам чи малим містам з Вірменії, Азербайджану, Грузії, Республіки Молдова та України запропонували взяти участь у конкурсі заявок. На першому етапі було відібрано п’ять міст у кожній країні, тобто загалом 25 міст. Обрані міста отримали попереднє фінансування у розмірі до 1000 євро для підготовки першої заявки. На другому етапі з цих п’яти міст обрали до трьох міст у кожній країні, які отримають гранти в розмірі 30 000 євро для розробки Стратегії розвитку культури. На третьому етапі буде обрано одне нестоличне місто в кожній із країн, яке отримає до 300 000 євро для реалізації своєї Стратегії, а також освітню підтримку у сферах: стратегічний розвиток інтернаціоналізації, креативне підприємництво та управління, культурні показники та статистика.
Фото: mkip.gov.ua