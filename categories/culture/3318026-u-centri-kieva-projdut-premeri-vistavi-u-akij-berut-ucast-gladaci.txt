У Києві з 20 по 26 вересня на дитячому майданчику на Володимирській гірці відбудуться прем'єрні покази імерсивної вистави «SVOI», створеної київською командою театру поза театром uzahvati.

Про це Укрінформу повідомили організатори.
«Це імерсивна театральна вистава, у якій глядачі беруть активну участь. Постановка досліджує тему дружби: що це таке, чи потрібні друзі та якими вони мають бути. Вона занурює у художню історію за допомогою навушників. Голоси героїв розмірковують про дружбу, пропонують глядачі знайти свій погляд на тему, а природна, жива атмосфера місця дії - дитячого майданчика, підсилює та доповнює сюжет», - зазначила режисер uzahvati Поліна Бараніченко.






Прем'єрні покази вистави SVOI пройдуть на дитячому майданчику у Києві








































За її словами, дитячий майданчик обрано для показу не просто так. «Це одне з перших місць, де маленька людина соціалізується та зустрічає друзів. Воно неймовірне та атмосферне, якщо дозволити собі бути там учасником, а не спостерігачем. Всі дорослі колись були дітьми, тільки не всі про це пам'ятають», - каже режисер.
Вона розповіла, що у виставі три сюжетні лінії - три герої, три характери, які дивляться на дружбу з різних боків та проживають її по-своєму. Перед початком вистави глядач обере для себе звичну модель поведінки або приміряє роль, яку ніколи не дозволяв собі у житті.
Вистава «SVOI» триває 60 хвилин. Голоси-герої вистави - діти від 3 місяців до 13 років, з якими uzahvati працювали в межах сценарію понад 2 місяці, розмовляли про дружбу, слухали та записували, без репетицій і постановок.
Імерсивне мистецтво спрямоване на розвиток чуттєвого сприйняття людини, розширення меж свідомості (від англ. іmmersive — «створювати ефект присутності, занурення»). Таким чином, імерсивний художній твір занурює людину в її почуття, де вона стає і учасником, і співавтором.
uzahvati – київська команда, яка створює імерсивні проєкти поза театральними просторами. Усі вистави у репертуарі - про людину, її долю та почуття.
Перша постановка з'явилася у 2017 році. Відтоді у доробку команди вже 6 імерсивних театральних проєктів - як для груп глядачів, так і для одного. Засновниками є Олександр Орловський, Олександр Стужук та Поліна Бараніченко.