Міністерство культури та інформаційної політики запрошує дітей до 12 років долучитися до конкурсу малюнків.

Як передає Укрінформ, про це повідомляє пресслужба МКІП.
"До Міжнародного дня театру херсонський храм Мельпомени випустить "Театральну абетку". Для оформлення цієї унікальної книги запрошують юних талантів віком до 12 років включно! Нижче прикріплені терміни на кожну із 33 літер абетки! Долучайтеся до конкурсу – створюйте малюнок, який на Вашу думку схарактеризує ту чи іншу літеру", - йдеться у повідомленні.
Аби взяти участь у конкурсі, потрібно: зобразити мінімум 3 театральні терміни, які починаються на одну обрану вами літеру (окрім «ь»). Терміни не обов’язково брати із рекомендованих, проте вони обов’язково мають стосуватися театру. Потім опублікувати фото роботи з хештегом #театральна_абетка, відмітити сторінку Херсонського театру ім. М.Куліша у Facebook чи/та Instagram, та чекати результатів конкурсу.
Переможцям потрібно буде передати оригінали робіт для їхньої подальшої публікації. Зробити це можна буде, завітавши до театру, або виславши на пошту театру: 73000, м.Херсон, вул. Театральна,7.
Разом із кожною літерою буде опублікований всього лиш 1 малюнок. Дедлайн – до 30 січня. Результати буде оголошено 21 лютого.
Як повідомлялося, Міністерство культури та інформаційної політики оголосило про старт прийому заявок на участь у III Конкурсі короткометражних проєктів імені Кіри Муратової «Короткі зустрічі».