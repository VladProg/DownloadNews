Скульптури Йоанна Пінзеля експонують у Королівському замку на Вавелі у Польщі у межах виставки «Експресія. Львівська рококова скульптура».

Про це у Фейсбуці повідомила пресслужба Львівської національної галереї, передає Укрінформ.
«Від сьогодні, 31 березня 2023 року, скульптури Йоанна Ґеорґа Пінзеля зі збірки Львівської національної галереї мистецтв імені Б. Г. Возницького експонуються у Королівському замку на Вавелі», - йдеться у повідомленні.






У Кракові відкрили виставку скульптури Йоанна Пінзеля / Фото: Тарас Возняк і Zamek Królewski na Wawelu








































Окрім скульптур зі Львова, Вроцлава та однієї з вавельських колекцій, відвідувачі мають можливість ознайомитися з «майстернею скульптора», яку куратори виставки спробували реконструювати за допомогою графіки та зразків робочих інструментів різьбяра по дереву. Також представлені 3D-моделі, виготовлені зі сканів оригінальних боцетто Пінзеля (тривимірних скульптурних ескізів), які зберігаються у Баварському національному музеї в Мюнхені.
Виставка «Експресія. Львівська рококова скульптура» є ще одним прикладом співдружності польського народу з українським.
На відкритті експозиції побував директор Львівської національної галереї Тарас Возняк, який був вражений експозиційним підходом польських фахівців музейної справи та кількістю відвідувачів.
«Актова зала Вавеля не могла вмістити всіх бажаючих - відкриття на екранах достойна публіка оглядала ще у трьох залах - сотні і сотні людей вишикувалися у довжелезну чергу - від дипломатів до студентів. На відкриття прибули чи не всі директори музеїв Польщі, Литви і Львова», - написав Возняк.
Поліхромні та позолочені шедеври, що були створені Пінзелем для костелу в Годовиці біля Львова, раніше виставлялися в Луврі у Парижі, Зимовому палаці музею Бельведер у Відні та Національному музеї «Палац Великих князів Литовських» у Вільнюсі.
Виставка триватиме до 22 жовтня 2023 року.
Як повідомляв Укрінформ, 16 лютого 2022 року у Національному музеї «Палац Великих князів Литовських» у Вільнюсі відкрилася виставка «Містика барокової скульптури: Йоанн Ґеорґ Пінзель та інші майстри Львова XVIII ст.» з колекції Львівської національної галереї мистецтв імені Б.Г.Возницького. Виставку приурочили до 700-річчя столиці Литви. Чимало скульптур львівськими фахівцями були спеціально відреставровані саме для цієї події й були представлені для загального огляду вперше.