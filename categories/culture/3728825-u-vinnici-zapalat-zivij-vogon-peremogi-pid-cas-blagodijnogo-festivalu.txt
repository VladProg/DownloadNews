У Вінниці 1 липня відбудеться ХІІІ Міжнародний благодійний фестиваль звичаєвої культури «Живий Вогонь».

Про це у Фейсбуці повідомляє оргкомітет, передає Укрінформ.
Програма заходу передбачає концерт за участю провідних вокалістів і танцювальних колективів, показові виступи козацьких колективів та бойових мистецтв.
У вечірньому блоці фестивалю - благодійний рок-концерт за участю Дмитра Андрійця, рок-гурту «Не лізь, бо вб’є!» та хедлайнерів — гурту «SPIV BRATIV» з хітом «Москва згоріла і втонула».
Під час фестивалю працюватимуть локації військових реконструкторів, пластунів і козаків. Гості також зможуть ознайомитись із національними традиціями на локаціях народних майстрів, взяти участь у майстер-класах та скуштувати козацькі страви.
Завершиться фестиваль запаленням «живого вогню перемоги».
Усі кошти, зібрані під час фестивалю, будуть передані на потреби 14 штурмової бригади Нацгвардії «Червона Калина».
Вхід вільний. Організатор фестивалю — КТ «Вінницький козацький полк ім. Івана Богуна».