російський письменник опозиційних поглядів Дмитро Глуховський, автор романів «Метро» та «Текст», заявив, що слідчий комітет росії порушив проти нього кримінальну справу за статтею про «фейки» про російську армію.

Про це він повідомив у своєму ТГ-каналі, повідомляє Укрінформ.
«Мене обвинувачують у дискредитації всієї росії за допис в Інсті. Стаття 207.3, частина 2 (про «фейки» про російську армію, - ред.). Як обтяжливі обставини - обвинувачення президента росії у розв'язанні війни з Україною. Готовий повторити все, що там сказано: “Зупиніть війну! Визнайте, що це війна проти цілого народу і зупиніть її!» – заявив Глуховський.
Відповідний допис в Інстаграмі від 12 березня супроводжують два короткі відео, на першому показаний танк з символікою «Z» і попадання снаряда в житловий будинок, на другому президент росії путін каже «У во… у цій операції беруть участь», після чого ролик обривається.
Правозахисний портал «Медіазона» виявив у базі даних МВС росії, що Глуховський оголошений у федеральний розшук, оскільки став фігурантом кримінальної справи.
Глуховський після початку повномасштабного російського вторгнення публікував у соцмережах антивоєнні пости, а також розповідав про втрати російських військ та вбивство мирних українських жителів.
Після початку війни у ​​російському законодавстві з'явилася нова кримінальна стаття 207.3 про «фейки» про дії російських збройних сил, за якою масово порушують кримінальні справи.