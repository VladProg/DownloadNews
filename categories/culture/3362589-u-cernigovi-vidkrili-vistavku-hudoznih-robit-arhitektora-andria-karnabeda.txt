У Національному архітектурно-історичному заповіднику "Чернігів стародавній" відкрили виставку робіт легендарного архітектора, краєзнавця і художника Андрія Карнабеда, якого за життя за принципову позицію щодо збереження та охорони пам’яток називали "останнім Дон Кіхотом старого міста".

Про це повідомляє кореспондент Укрінформу.
"Сьогодні ми маємо унікальну можливість поринути в багатий творчий світ цієї неординарної особистості. Він був кандидатом архітектури, надзвичайно ерудованою людиною, інтелігентом вищого ґатунку, якого поважали академіки і професура. Водночас він був дуже незручною людиною для влади, тому що до кінця залишався пам’яткоохоронцем. Не випадково журналісти називали Андрія Антоновича "останнім Дон Кіхотом старого Чернігова" та "невгамовним Карнабедом". Адже він послідовно захищав і відстоював пам’ятки історії й архітектури, розташовані на теренах Чернігово-Сіверщини", - розповіла на відкритті виставки заступниця директора заповідника з наукової і культурно-просвітницької роботи Олена Ванжула.
За її словами, Карнабед був великим ентузіастом своєї справи, стояв біля витоків створення заповідника "Чернігів стародавній" та формування його фондових колекцій, оскільки понад 30 років очолював відділ фондів цієї установи. У спадок нащадкам залишив близько 140 художніх робіт, більшість із яких - архітектурні пейзажі.






У Чернігові відкрили виставку художніх робіт легендарного архітектора Андрія Карнабеда / Фото: "Чернігів стародавній"




























На виставці можна побачити 44 з них - виконані в пастельних тонах акварелі та графіку, створені в період з 1946-го по 2000 роки. Писав Карнабед пам’ятки різних міст і містечок України - Києва, Суботова, Львова, Прилук, Седнева та інших, проте найбільше - рідного Чернігова, міста, яке митець любив усім серцем і самобутній спадок якого захищав до останнього свого дня.
Зі слів молодшої наукової співробітниці заповідника Ірини Бугери, яка розповіла біографію архітектора й презентувала експонати виставки, помер Карнабед "на посту" - відразу після палкої й емоційної промови на нараді з питань розвитку туризму в Чернігівській ОДА. Це сталось 29 березня 2005 року, пам’яткоохоронцю тоді було 77 років.
Відкриття виставки "Архітектурна спадщина у творчості Андрія Карнабеда" відбулося онлайн, проте оглянути її може кожен, хто завітає до Колегіуму заповідника на умовах відповідності карантинним обмеженням.
Андрій Карнабед - уродженець Чернігівщини, народився 14 жовтня 1927 р. Закінчив архітектурний факультет Київського інженерно-будівельного інституту та аспірантуру при Київському науково-дослідному і проєктному інституті містобудування. У 1966 році він став засновником і першим головою Чернігівської міської організації Українського товариства охорони історії і культури. З 1967 року, після створення Чернігівського державного архітектурно-історичного заповідника, був зберігачем його багатопрофільних фондів. За час роботи в установі значно примножив і розширив їх, займаючись архітектурно-археологічними дослідженнями й обмірами чернігівських пам’яток, печер і підземель.
Також Карнабед - автор понад 500 статей, нарисів та книг, присвячених памʼяткам Чернігова та області, учасник та організатор низки науково-пошукових експедицій.