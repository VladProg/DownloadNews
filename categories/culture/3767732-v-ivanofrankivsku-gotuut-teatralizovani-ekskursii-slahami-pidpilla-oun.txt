В Івано-Франківську театр-студія «Жива історія» готує театралізовані екскурсії «Шляхами підпілля ОУН». Для шанувальників історії «оживуть» легендарні постаті визвольного руху.

Про це кореспонденту Укрінформу повідомила художній керівник театру-студії «Жива історія» Тетяна Зарецька.
«Для патріотів і тих, хто хотів би глибше пізнати визвольний змах українського народу 1940-50 років, в Івано-Франківську проведемо першу театралізовану екскурсію «Шляхами підпілля ОУН». Це буде історична достовірність, драматична виразність визвольної боротьби у розповідях, інсценівках і діалогах. Оживуть легендарні постаті визвольного руху, як знані, так і невідомі. На екскурсії побачать провідника «Роберта», референта СБ ОУН «Митаря», Миколу Твердохліба «Грома» з дружиною Ольгою Герасимович та Василя Бандеру з дружиною Марією. Це рідний брат провідника (Степана Бандри – ред.), який був заарештований нацистами у вересні 1941 року», - зазначила Зарецька.
За її словами, екскурсії готують 10 акторів, які познайомлять туристів з 10 історичними локаціями міста.
«Образи створювала я на основі історичних консультацій, довідок, вивчення життєпису, кримінальних справ. Моя героїня – Стефанія Процак, подруга «Марта» - розвідниця УПА, і поведе наших туристів та симпатиків вулицями «по зв’язку», аби вони теж могли включитись у боротьбу за Українську соборну самостійну державу», - додала Зарецька.
Екскурсії пройдуть 7 і 8 жовтня, розпочнуть від площі Шептицького.
«Буде 10 артистів, 10 героїв, 10 локацій і Декалог українського націоналіста», – запевняє Зарецька.
Василь Андрійович Бандера — учасник національно-визвольних змагань, член ОУН, син Андрія Бандери, брат Степана Бандери. В 1941 році працював у відділі пропаганди ОУН у Станіславі, де у грудні 1941 з дружиною Ґлодзінською-Бандерою був заарештований. Після допитів, які проводив сам шеф станіславського ґестапо Кріґер, був відправлений до нацистського табору Аушвіц, де його закатували.