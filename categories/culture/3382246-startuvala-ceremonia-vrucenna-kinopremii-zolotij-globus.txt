У Сполучених Штатах розпочалася церемонія нагородження лауреатів кінопремії Голлівудської асоціації іноземної преси «Золотий глобус» 2021 року.

Про це повідомляє кореспондент Укрінформу.
На відміну від попередніх років, нинішня церемонія не транслюється на телебаченні - переможців оголошують на офіційному сайті та у соціальних мережах «Золотого глобуса».
Премія «Золотий глобус» вважається однією з найпрестижніших у сфері кіно і телебачення (на відміну від «Оскара», її вручають і серіалам). Зазвичай вона відкриває сезон престижних нагород та визначає напрямок для інших кінопремій і міжнародних конкурсів.
Переможців визначають у 25 номінаціях: 14 - у сфері кіно, 11 - телебачення.
Традиційно «Золотий глобус» присуджується з 1942 року за результатами голосувань акредитованих при Голлівуді іноземних журналістів.
Цьогорічне визначення номінантів могло зірватися через скандал у зв’язку з гучними звинуваченнями на адресу Голлівудської асоціації іноземної преси (HFPA). Після того, як на початку року видання The Los Angeles Times написало про неетичну поведінку HFPA та вказало, що серед 87 журналістів асоціації не було жодного темношкірого експерта, репутація «Золотого глобуса» в Голлівуді почала руйнуватися.
Від співпраці з HFPA почали відмовлятися великі компанії та кіностудії, зокрема Netflix. Телеканал NBC відмовився транслювати святкову церемонію. Кінозірка Том Круз оголосив, що поверне присуджені йому раніше три «Золоті глобуси». А Скарлет Йоханссон заявила, що намагається не відвідувати ці церемонії через прояви сексизму.
З огляду на це у HFPA заявили про глибоку реформу. Зокрема, у її складі з’явився 21 новий журналіст, у тому числі шестеро темношкірих, а також директор з питань різноманіття. Крім того, через гучні звинувачення в асоціації був введений новий кодекс поведінки, і HFPA уклала партнерський контракт з Національною асоціацією сприяння прогресу кольорового населення (NAACP).