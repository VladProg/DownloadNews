Фільм режисера Олега Мартиросяна "Подарунок" візьме участь в основному конкурсі короткометражних фільмів 31-го Міжнародного кінофестивалю в Котбусі (Німеччина), що відбудеться з 2 до 7 листопада 2021 року.

Як передає Укрінформ, про це повідомляє пресслужба Держкіно.
“У стрічці йдеться про "живих істот", яким подобається ховатися від своїх хазяїв. Серед них на першому місці – мобілка. Знайти її легко, якщо є інша мобілка. Якщо іншої немає, пошуки можуть перетворитися на детектив, драму, комедію, абсурд. Для того, щоб розплутати цей детектив, не перетворити його на драму і посміхнутися над абсурдом, герою фільму "Подарунок" знадобилася одна квітнева ніч і допомога половини села”, - йдеться про сюжет фільму.

Автор сценарію – Михайло Іллєнко, режисер – Олег Мартиросян, оператор – Ілля Єгоров, продюсери – Юлія Чернявська та Олег Щербина. Головні ролі виконали Богдан Бенюк, Роман Вискребенцев та Анастасія Герг. Виробництво стрічки здійснила компанія "Фреш Продакшн Груп" за підтримки Державного агентства України з питань кіно.
Як зазначили у пресслужбі, ще два українські фільми, які створюються за підтримки Держкіно, будуть представлені на авторитетному європейському кіноринку Connecting Cottbus, що проводиться в межах Film Festival Cottbus. Кінопроєкт Марини Ер Горбач "Клондайк" відібрано до секції Work in progress cocoWIP 2021, а картина Нарімана Алієва "ORTALAN" – у секції пітчингів cocoPITCH 2021.
Film Festival Cottbus (FFC) був започаткований у 1991 році. Сьогодні він є одним із найбільш знаних у світі кінофестивалів Східної Європи. Чотири конкурси та інші національні й тематичні розділи програми пропонують глядачам унікальну можливість побачити фільми зі Східної та Центральної Європи. Всього на FilmFestival Cottbus буде вручено 17 призів загальною вартістю понад 75 000 євро.
Фото: usfa.gov.ua