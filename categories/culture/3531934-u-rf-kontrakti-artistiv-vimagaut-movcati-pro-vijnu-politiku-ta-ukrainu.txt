Великі концертні агенції у рф почали включати до контрактів з артистами пункт, який забороняє політичні заяви зі сцени, а також використання української символіки.

Як передає Укрінформ, про це пише РБК із посиланням на представників індустрії.
Видання отримало копію договору з одним з російських гуртів. Договір зобов'язує «уникати будь-яких політичних тем під час проведення концерту» та забороняє «розповсюджувати інформацію, що не відповідає дійсності, про хід спеціальної військової операції в Україні будь-яким способом, включаючи аудіовізуальний спосіб».
Також у договорі прописано заборону на використання символіки: української державної, схожої на неї та іншої «з метою формування неправильних висновків про цілі та завдання збройних сил росії на території України, будь-яку дискредитацію російської федерації, державних органів росії, у тому числі збройних сил росії».
Якщо ці умови будуть порушені, а концерт перенесуть чи скасують, виконавцю доведеться компенсувати витрати на організацію заходу та упродовж трьох днів заплатити штраф 500 тисяч рублів, йдеться у договорі.
Раніше подібних обмежень у договорах з артистами не було, каже одне з джерел РБК. Їхня поява пов'язана з необхідністю «застрахувати виступ артиста», заявив Едуард Ратніков — голова агентства TCI, яке влаштовувало концерти Rammstein, «Арії», «Аліси» та інших колективів.
У договорах із деякими артистами може бути прописана заборона на політичні висловлювання не лише безпосередньо зі сцени, а й у рамках промокампанії конкретного концерту чи туру, розповіло ще одне джерело. Ця заборона торкається, зокрема, соціальних мереж, інтерв'ю та спілкування з фанатами. Однак надати зразок такого контракту співрозмовник РБК відмовився.
Після початку повномасштабної війни у рф стали скасовувати виступи артистів, які висловлювали антивоєнну позицію. Деякі музиканти, які виступають проти війни, самі скасовували свої концерти у росії.
На початку липня російські ЗМІ опублікувало список російських артистів, чиї виступи нібито визнані владою небажаними. До нього увійшли, зокрема, ДДТ, Нойз МС, Монеточка, Земфіра.
24 лютого росії розпочала новий етап війни проти України – повномасштабне вторгнення. Загарбники обстрілюють та бомбять мирні міста та села України, вбивають мирне населення.