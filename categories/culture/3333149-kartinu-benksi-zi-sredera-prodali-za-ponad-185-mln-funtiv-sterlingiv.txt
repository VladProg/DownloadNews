Картину британського художника Бенксі, яку майже знищив шредер під час попереднього аукціону, продали за 18 582 000 фунтів стерлінгів (25 млн доларів США) на аукціоні Sotheby’s.

Як передає Укрінформ, про це повідомляється на сайті аукціону після завершення торгів.
Очікувалося, що картина під назвою "Дівчинка з повітряною кулею" принесе всього від 4 до 6 мільйонів фунтів стерлінгів.

За словами журналіста AP Зіка Міллера, для Бенксі це є найбільша сума, яку досі платили за його роботу.
Як повідомляв Укрінформ, у жовтні 2018 року картина "Дівчинка з повітряною кулею" вуличного художника Бенксі сповзла в шредер просто під час аукціону Sotheby's, що викликало розгубленість не тільки в поціновувачів мистецтва, а й буквально у всіх. Власницею самознищеної роботи стала жінка з Європи, чиє ім'я не називається.