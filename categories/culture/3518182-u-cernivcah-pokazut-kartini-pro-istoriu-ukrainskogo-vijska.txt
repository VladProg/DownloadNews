У Чернівцях відкриють виставку батального живопису художника Андрія Холоменюка під назвою «Військо Руси-України на захисті України та Європи».

Про це у Фейсбуці повідомляє Чернівецька обласна рада, передає Укрінформ.
«Картини відкриватимуть події, що мали місце в нашій історії, але зусиллями радянської пропаганди були приховані від широкого загалу. Йдеться і про події, пов’язані з нашим краєм та боротьбою проти Московії», - зазначають у Чернівецькій обласній раді.

За їхньою інформацією, в експозицію виставлять також ескізи до картин, які відображатимуть сьогодення української армії. Загалом, представлять близько 30 картин Андрія Холоменюка. Для цього частину його робіт привезли зі столиці.


«Ця виставка – це військова героїчна історія. Історія нашої зброї, наших перемог та сміливості українських воїнів. Ми поєднуємо давню історію із сьогоденням, але наголошуємо на тому, що стратегічний ворог у нас завжди був один. Це орда, це Московія», - розповідає художник.
Зазначається, що виставку батального живопису Андрія Холоменюка відкриють 1 липня у Культурно-мистецькому центрі імені Івана Миколайчука.

Фото: Молодий буковинець