Т.в.о. міністра культури й інформаційної політики Ростислав Карандєєв виступає за перегляд системи відзначень званнями «заслужених» і «народних» і вважає, що професійну відзнаку у сфері культури має надавати професійне середовище.

Таку думку він висловив у ефірі Радіо Культура, передає Укрінформ.
«Є політичні відзнаки, як, наприклад, ордени за заслуги перед країною. А що таке звання, зокрема професійні звання заслужених, народних артистів, заслужених працівників чи діячів мистецтв? На мою думку, це не політична відзнака, це професійна. І професійну відзнаку має здійснювати професійне середовище, а не політики. Може бути побудована так система, що політики чи навіть Президент України можуть посвідчувати його рішення своїм актом. Але, на мою думку, в першу чергу має бути рішення за тими, хто є експертами у цій сфері мистецтв», - заявив Карандєєв.
З іншого боку, додав посадовець, мистецтво суб'єктивне, тому рішення про відзначення такої особи має бути загальносуспільним.
Очільник МКІП зазначив, що ініціюватиме скасування і перегляд цих норм.
«Я вважаю, що це є певним архаїзмом. І це не сприяє мотивації до зростання професійного рівня українських митців. Більше того, для сфери бюджетної, зокрема для працівників державних та комунальних закладів культури, мотивація цих звань полягає ще в тому, що вони дають надбавку до зарплати - плюс 20% за звання заслуженого артиста і 40% за звання народного артиста або художника. Це важливий чинник», - сказав Карандєєв.
При цьому він висловив переконання, що для більшості артистів фінансова складова не є визначальною, для них важливіша ментальна складова, яка стоїть за цим званням.
Як повідомлялося, у Києві провели тренінг зі стратегічних комунікацій для міністерств та центральних органів виконавчої влади, організований Міністерством культури та інформаційної політики разом із Центром стратегічних комунікацій та інформаційної безпеки, за підтримки Програми розвитку ООН (ПРООН) та уряду Японії.