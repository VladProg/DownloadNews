У Державному історико-культурному заповіднику «Межибіж» відкрили виставку печаток «Матриця державності», найдавнішій з яких майже 900 років.

Про це заповідник повідомляє у Фейсбуці, передає Укрінформ.
«Найціннішими експонатами виставки є печатки Української Центральної Ради 1917 року, Велика печатка Української Держави, якою було скріплено ратифікаційні грамоти Берестейського мирного договору 1918 року, а також велика печатка Української Народної республіки. Ці артефакти для експонування надано приватним Музеєм Шереметьєвих (м. Київ), в якому зібрано унікальну колекцію сфрагістики», - йдеться у повідомленні.

Зазначається, що найдавнішій печатці виставки майже 900 років, а наймолодшій – трохи більше 100. Їхні відбитки на документах ставилися свинцем, сургучем або чорнилом.

Виставка печаток «Матриця державності» в Державному історико-культурному заповіднику «Межибіж» триватиме до Дня Незалежності України. Її відкриттям розпочався «Місяць історії Державності», впродовж якого відвідувачі Меджибізького замку побачать кілька тимчасових експозицій, що доповнюватимуть одна одну.
Наступною в заповіднику буде виставка до 105-річчя створення у Меджибожі 1-го Українського армійського корпусу під командуванням Павла Скоропадського.
Фото: Фейсбук Державного історико - культурного заповідника "Межибіж"