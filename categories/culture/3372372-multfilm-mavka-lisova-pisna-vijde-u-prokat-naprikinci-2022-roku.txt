Мультфільм «Мавка. Лісова пісня» вийде з 29 грудня 2022 року у національний кінотеатральний прокат.

Як передає Укрінформ, про це Міністерство культури та інформаційної політики повідомляє у Телеграмі.
«Студія Animagrad (FILM.UA Group) презентує офіційний трейлер анімаційного фільму «Мавка. Лісова пісня». Разом із прем'єрою творці назвали дату релізу - мультфільм вийде у національний кінотеатральний прокат із 29 грудня 2022 року», - йдеться у повідомленні.

Анімаційні герої, яких глядачі побачать у трейлері, заговорили голосами відомих українських зірок Артема Пивоварова, Олени Кравець, Юлії Саніної та DZIDZIO.
«Мавка. Лісова пісня» - найочікуваніший український мультфільм останніх років, і ось нарешті відомо день, коли можна буде купити квиток у кіно і всією родиною поринути у магію прадавнього Лісу Мавки. Проєкт створено за мотивами «Лісової пісні» Лесі Українки та адаптовано під жанр сімейної анімації. Також в основі мультфільму - образи зі слов’янських міфів і легенд», - сказано в повідомленні.
Як повідомляв Укрінформ, 29 січня Президент Володимир Зеленський підписав указ про відзначення 150-річчя від дня народження Лесі Українки (25 лютого 2021 року) на державному рівні.