У Міністерстві культури та інформаційної політики зазначили: якщо заклади культури хочуть працювати на повну, то мають обслуговувати виключно вакцинованих хоча б 1 дозою або тих, хто має дійсні довідки про тестування.

Як передає Укрінформ, про це ідеться на сторінці міністерства у Фейсбуці.
Зокрема зазначається, що з 23 вересня в Україні встановлюється “жовтий” рівень епідеміологічної небезпеки через COVID-19.
“Кінотеатри, клуби, театри та інші заклади сфери культури можуть працювати, але з дотриманням карантинних вимог та обмежень”, - наголошують у МКІП.

Так, у “жовтій” зоні варто обов'язково дотримуватись маскового режиму, фізичної дистанції у 1,5 м, при цьому забороняється проведення масових заходів за участю більш як 1 особи на 4 кв. м. площі будівлі або території, з наповненістю кінозалів або залів інших закладів культури понад 2/3 місць (при схемі розміщення "2 заповнені ряди - 1 порожній") або понад 50 % місць (при розміщенні у шаховому порядку). Водночас уточнюється, що обмеження по часу роботи закладів відсутні.
“Аби карантинні умови жовтого й наступних рівнів нас не обмежували — слід вакцинуватись! Якщо заклади культури хочуть працювати на повну - мають обслуговувати виключно вакцинованих, хоча б 1 дозою, або тих, хто має чинні довідки про тестування. При цьому треба мати мінімум 80% працівників також вакцинованих хоча б 1 дозою або з чинними негативними результатами тестів”, - пояснюють у МКІП.
Також зазначається, що для роботи в умовах жовтого рівня достатньо отримати хоча б одне щеплення та мати хоча б “жовтий” внутрішній COVID-сертифікат або тимчасово довідку 063-О, видану сімейним лікарем.
Окрім того, тимчасово для безперешкодного відвідування закладів культури чи будь-яких заходів дозволено мати негативний результат ПЛР-тестування чи експрес-тестування на антиген. Такий результат дійсний 72 години”,- пояснюють у міністерстві.
Як повідомляв Укрінформ, 20 вересня Кабінет Міністрів ухвалив рішення про продовження адаптивного карантину та режиму надзвичайної ситуації до 31 грудня 2021 року.
21 вересня за рішенням Державної комісії з питань техногенно-екологічної безпеки та надзвичайних ситуацій в усіх регіонах України з 23 вересня буде встановлено "жовтий" рівень епіднебезпеки.
Фото: EPA/UPG