Дебютний фільм «Пелюшковий торт» режисерки та сценаристки Анастасії Бабенко з 28 жовтня по 3 листопада можна буде побачити у вільному доступі на онлайн платформі Takflix в межах онлайн-кінофестивалю «7+7».

Про це Укрінформу повідомили у пресслужбі кінофестивалю.
«Пелюшковий торт» — це історія двадцятилітніх Лєни і Віті, у яких щойно з’явилася дитина. Це 17 хвилин про перші емоції та усвідомлення нової реальності - реальності батьківства. Обоє у післяпологовій палаті, як у чистилищі, намагаються прийняти зміни у власному житті, а також одне одного. А “пелюшковий торт” - подарунок новоспеченим мамі й татові, - ніби абсурдний пам’ятник їхньому батьківству, увінчує кімнату і чекає свого часу. Як буде складатися їх спільне життя з малюком і як по-новому вони пізнають один одного – залишається тільки здогадуватися, подумки продовжуючи лінію сюжету під музику ‘Poriatui’ by KALUSH”, - ідеться у пресрелізі.
Як зазначається, фільм демонструє батьківство зовсім молодих людей без прикрас та спонукає глядачів до запитань про свідоме ставлення до батьківства. Для старшої аудиторії, яка вже отримала такий досвід, ця стрічка стане нагадуванням “як це було”: перший день в пологовому відділенні, незабутні й часто неоднозначні емоції, які закарбовуються в пам’яті назавжди.
Повідомляється, що головні ролі виконали молоді актори Ганнуся Ярмоленко («Секс, Інста і ЗНО») та Любомир Валівоць (“Свінгери”, “Подорожники”). Ганнуся Ярмоленко отримала спеціальну відзнаку за акторське виконання ролі на фестивалі 4:3 int’l short film festival (Івано-Франківськ).
Режисерка та сценаристка Анастасія Бабенко. Продюсерка Міра Асадова-Оєторо. Креативна продюсерка Марія Пономарьова. Оператор-постановник Роман Хімей. Звукорежисер Андрій Борисенко. Художниця-постановниця Марія Хомякова. Режисер монтажу Микола Базаркін.
Саунд-дизайнер Андрій Борисенко. Музика ‘Poriatui’ by KALUSH (Sony Music Entertainment / Come True GmbH).
Фільм знято в межах програми “ЄС за гендерну рівність: разом проти ґендерних стереотипів та ґендерно-зумовленого насильства", що фінансується Європейським Союзом та реалізується спільно структурою «ООН Жінки» та ЮНФПА.
«Укорінені стереотипи та традиційні норми часто заважають чоловікам активно долучатися до хатніх справ та виконання сімейних обов'язків по догляду за дитиною. Фільм "Пелюшковий торт" дарує дуже інтимний та щирий погляд на стосунки всередині молодої сім’ї, що торкається тем усвідомленого батьківства та партнерських стосунків. Ми впевнені, що рівноправний розподіл ролей у родинах є важливим фактором успіху суспільства загалом», - коментує консультант та координатор програми Кирило Краснокутський.
Фото: facebook.com/TheDiaperCake.shortfilm