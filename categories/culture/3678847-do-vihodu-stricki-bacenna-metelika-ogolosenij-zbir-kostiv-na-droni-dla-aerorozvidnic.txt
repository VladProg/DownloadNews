Громадська організація “Жіночий ветеранський рух” — Veteranka, мережа кінотеатрів Multiplex та команда фільму “Бачення метелика” розпочинають благодійний збір коштів на дрони для аеророзвідниць, збір триватиме до 6 квітня - дня виходу фільму в український прокат.

Як передає Укрінформ, про це повідомляє Державне агентство України з питань кіно.
Мета акції “Збір на Метелики” — зібрати 200 тисяч гривень на три квадрокоптери до виходу фільму в українських кінотеатрах.
“Бачення метелика” — стрічка, що розповідає про українську аеророзвідницю, яка повертається з полону. Її чекають рідні, друзі, побратими та коханий, але нове життя приносить і нові виклики.
Фільм створено за підтримки Державного агентства України з питань кіно, Міністерства культури та інформаційної політики, Eurimages, Чеського кінофонду, Хорватського аудіовізуального центру, Шведського кіноінституту, Українського культурного фонду та Українського інституту.
Український дистриб’ютор — кінокомпанія “Артхаус Трафік”.
Фільм “Бачення метелика” виходить в український прокат 6 квітня, і саме до цієї дати триватиме благодійний збір коштів на банку.

Також напередодні старту прокату в мережі кінотеатрів Multiplex відбудуться благодійні допрем’єрні покази стрічки — всі гроші з квитків будуть перераховані на користь збору.
Цей фільм — портрет української войовниці, історія однієї незламної жінки, яка торкається багатьох тем: від рівності в армії до адаптації колишніх полонених.

Cаме на ці проблеми спрямована діяльність "Жіночого ветеранського руху". У стрічці знялися членкині руху Veteranka, учасниця бойових дій парамедик Катерина Приймак та розвідниця, санінструктор Аліна Гордєєва.
Долучитися до збору можна будь-якою пожертвою.
Деталі благодійної акції — на сайті.

Як повідомляв Укрінформ, світова прем'єра дебютної повнометражної стрічки Максима Наконечного "Бачення метелика" відбулася на Каннському фестивалі в програмі "Особливий погляд" у травні 2022 року. На Одеському міжнародному кінофестивалі, який у 2022 році відбувся в межах Варшавського міжнародного кінофестивалю, картина здобула нагороду як "Найкращий український повнометражний фільм". Українська прем’єра стрічки пройшла на шостому Київському тижні критики.
Фото: Кінобаза