Острів Зміїний, крім військового та безпекового, має також і культурне значення.

Як передає Укрінформ, про це міністр культури та інформаційної політики Олександр Ткаченко заявив у Телеграмі.
За словами міністра, Зміїний став одним із символів цієї війни, і повернення на нього українського прапора - це великий сигнал противнику, що Україна поверне всі свої землі.
«Крім військового та безпекового значення, острів має також і культурне. «Культурний шар острова Зміїний» занесений до Державного реєстру нерухомих пам'яток України як пам’ятка археології національного значення та як об’єкт культурної спадщини, який є витвором зниклої цивілізації», - зазначив Ткаченко.
За словами міністра, острів відігравав значну роль у стародавній історії та релігійних уявленнях грецьких колоній Північного Причорномор’я як місце розміщення храму, присвяченого культу Ахілла - покровителя моряків та Чорного моря. Культурний шар острова із знахідками античних виробів та монет як однієї із форм жертв богам є визначною пам’яткою археології та невідворотнім джерелом інформації про минуле України і людства загалом.
«Зміїний неодноразово згадувався в античних писемних джерелах. Як бачимо, острів досі не сходить з перших шпальт новин. Дякую ЗСУ, що острів знов наш», - підкреслив Ткаченко.
Як повідомляв Укрінформ, підрозділи ЗСУ завершили військову операцію із зачищення острова Зміїний від техніки та озброєння російських загарбників, що втекли до тимчасово окупованого Криму.
Фото: Телеграм Tkachenko.UA