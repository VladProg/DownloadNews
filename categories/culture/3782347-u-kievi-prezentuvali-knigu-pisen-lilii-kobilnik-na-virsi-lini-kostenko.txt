У Києві відбулася презентація книги пісень української виконавиці Лілії Кобільник "Присутність" на вірші поетеси Ліни Костенко.

Захід відбувся в Укрінформі.
“Сьогодні (3 листопада – ред.) відбудеться презентація книги "Присутність" Лілії Кобільник, в якій подано пісні на слова Ліни Костенко. Ми матимемо нагоду почути ці пісні вживу у виконанні прекрасних артистів, які працюють в своєму жанрі вже не один десяток років”, – сказав на початку презентації керівник Головної редакції проведення пресзаходів та артпроєктів Укрінформу Сергій Сай-Бондар.

Авторка збірки "Присутність" розповіла, що познайомилася з Ліною Костенко 30 березня 1995 року у Дрогобицькому театрі, де співала її твори. "Увесь збірник – це половина мого життя. Усе збиралося по крупинці. Назва "Присутність" – це, у першу чергу, присутність Господа в моєму житті і моєму серці, який підказував, що я маю робити. За це я дякую долі, Богу і Ліні Василівні”, – зазначила Кобільник.

На презентації збірки була присутня донька Ліни Костенко – українська письменниця, перекладачка, культурологиня і професорка Оксана Пахльовська.
“Поезія і музика — це магічна зустріч. Вона магічна в тому контексті, де є хуртовина айстр, а особливо, вона загадкова, таємнича і магічна в час апокаліпсису, під час якого ми живемо з вами… У назві книги "Присутність" закодовано багато сенсів. Є сутність. Ми всі до неї наближаємося тієї чи іншою мірою. І ми бачимо сутність тією мірою, яку здатні бачити", – підкреслила Пахльовська.
Письменниця також повідомила, що Ліна Костенко не змогла прийти на презентацію збірки, оскільки працює над своїми новими книгами. "Зараз у неї період, так би мовити, монастирського відлюдництва, тому що вона закінчує нові книжки", – додала Пахльовська.






У Києві презентували книгу пісень Лілії Кобільник на вірші Ліни Костенко / Фото: Кирило Чуботін


































Під час презентації книги Кобільник разом зі своєю донькою Оленою – солісткою муніципального хору міста Києва, провідним скрипалем Львівської опери Юрієм Войтинським, а також гітаристом і композитором Сергієм Гуріним виконали пісні зі збірки "Присутність". Зокрема прозвучали пісні "Доля", "Вечірнє сонце", "Шопенівський ноктюрн", "Що в нас було?…", "Маркова скрипка", "В пустелі сизих вечорів...".
Актриса Львівського музично-драматичного театру імені Юрія Дрогобича Тетяна Лучейко зачитала вірші Ліни Костенко "Мати", "Осінній день березами почавсь…", "Усі вже звикли: геніїв немає", "Біле – біле – біле поле…"

Актриса також розповіла, що програма за книгою "Присутність" була створена до початку повномасштабного вторгнення Російської Федерації на територію України.
"Було продемонстровано (під час презентації збірки – ред.) невеликий шматочок програми. Але ми це робимо не для того, щоб забути про війну, а для того, щоб згадати як благословенно і гарно ми жили", – підкреслила Лучейко.

Як повідомлялося, "Присутність" – видавничий проєкт Лілії Кобільник – авторки пісень на слова Ліни Костенко та поліграфічної фірми "Коло" міста Дрогобич. Книга "Присутність" пропонує читачеві тексти поезій Ліни Костенко та ноти пісенних творів Лілії Кобільник. Художнє оформлення збірки зробила Олена Завітайло. Кошти з реалізації книги пісень та концертів будуть спрямовані на підтримку Збройних Сил України.