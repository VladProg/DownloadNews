Національна спілка театральних діячів України оприлюднила шортлист V Всеукраїнського театрального фестивалю-премії ГРА.

Про це спілка повідомила у Фейсбуці, передає Укрінформ.
Так, у фінал фестивалю-премії пройшли 14 вистав. Переможці будуть обрані у п'яти номінаціях.
Зокрема, у номінації «За найкращу драматичну виставу» боротимуться:

TOP GIRLS (Львівський академічний драматичний театр імені Лесі Українки);
«Зерносховище» (Рівненський обласний академічний музично-драматичний театр).

У номінації «За найкращу камерну виставу» змагатимуться:

«Білка, яка прожила 100 років» (Київський академічний театр «Золоті ворота»),
«Дім» (Київський академічний театр драми і комедії на лівому березі Дніпра);
«Калігула» (Національний академічний драматичний театр імені Івана Франка).

До фінального етапу фестивалю в номінації «За найкращу музичну виставу у жанрі опери/оперети/мюзиклу» пройшли:

«Вишиваний. Король України» (Харківський національний академічний театр опери та балету імені М.В. Лисенка);
«Сокіл» та «Алкід» (Львівський національний академічний театр опери та балету імені Соломії Крушельницької).

У номінації «За найкращу виставу на перетині театральних жанрів, мистецького синтезу і перформативних форм» змагатимуться:

«146 зірок, видимих неозброєним оком» ( Львівський академічний драматичний театр імені Лесі Українки);
«Вертеп» (Харківський державний академічний театр ляльок ім. В.А. Афанасьєва);
«Вертеп. Необарокова містерія» (ГО «Ігнеа Корда»);
«Лісова пісня на полі крові» (Івано-Франківський національний академічний драматичний театр ім. Івана Франка).

Участь у боротьбі за перемогу в номінації «За найкращу виставу-рефлексію на події російсько-української війни» братимуть наступні вистави:

«Нехай щастить» (Харківський державний академічний український драматичний театр ім. Т.Г. Шевченка);
«Саша, винеси сміття» (Одеський академічний український музично-драматичний театр ім. Василя Василька);
«Я, війна і пластикова граната» (Київський академічний театр на Печерську).

У номінаціях «За найкращу виставу для дітей» та «За найкращу танцювальну виставу і виставу фізичного театру» жодна з вистав не набрала достатньої кількості голосів для виходу у фінал.
Як повідомлялося, засновником й організатором фестивалю-премії ГРА є Національна спілка театральних діячів України. Головна мета заходу - популяризувати й стимулювати розвиток вітчизняного театрального мистецтва в усіх його жанрах, стилях і формах.
У 2022 році через початок повномасштабного вторгнення в Україну російських військ фестиваль не проводився. Цьогоріч захід відбудеться за підсумками 2021 і 2022 календарних років.
До лонгліста цьогорічного фестивалю-премії потрапили 35 вистав.