Голлівудські сценаристи завершать майже п’ятимісячний страйк у середу опівночі за тихоокеанським часом (10:01 за київським часом).

Як передає Укрінформ, про це повідомляє ВВС.
У Гільдії письменників Америки (WGA) заявили, що лідери профспілок «одноголосно проголосували за припинення страйку».
Пізніше 11 500 членів Гільдії мають проголосувати про схвалення трирічної угоди, яка передбачає підвищення зарплати та захист у зв’язку із використанням штучного інтелекту в кіноіндустрії.
Страйк акторів Голлівуду, які приєдналися до страйку сценаристів, досі триває.
Як повідомлялося, голлівудські актори приєдналися до страйку сценаристів, припинивши теле- та кіновиробництво в рамках першого спільного страйку в індустрії за понад шість десятиліть після провалу переговорів із великими кіностудіями та стримінговими сервісами.
Протестувальники вимагають, щоб кіностудії й стримінгові сервіси погодилися на більш справедливий розподіл прибутків та кращі умови праці. Вони також хочуть гарантій, що штучний інтелект і створені комп’ютером "цифрові обличчя" та голоси не будуть використовуватися для заміни акторів.
У понеділок голлівудські сценаристи заявили про досягнення попередньої угоди з босами кіностудій, згідно з якою вони можуть припинити довготривалий страйк.
Фото: SHUTTERSTOCK