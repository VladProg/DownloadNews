Дружина Президента Олена Зеленська заявила, що українські культурні сезони у Великій Британії мають стати територією свободи і правди.

Як передає Укрінформ, про це вона повідомила у Телеграмі.
Зеленська виступила на відкритті Сезону культури Велика Британія/Україна, який днями розпочався на Sheffield DocFest — найбільшому у Великій Британії і третьому за величиною у світі фестивалі документального кіно.
Сезон культури, присвячений 30-річчю встановлення дипломатичних відносин між Україною і Великою Британією, відкрився світовою прем‘єрою стрічки "День українського добровольця" Володимира Тихого. Всього ж на фестивалі покажуть 10 українських фільмів, а також чотири відеороботи та вісім проєктів у розробці.
"Доєдналася до відкриття через відеозвернення, щоб подякувати кожному, хто нині допомагає українцям, та уряду Великої Британії за стратегічне партнерство — адже сезон є його справжнім втіленням", - зазначила Зеленська.
За її словами, коли почалась російська агресія, в Україні відклали усі культурні заходи, бо вагалися: чи доречне мистецтво під час війни? Але невдовзі зрозуміли – саме під час війни воно дуже доречне. "Кожен звук музики, кожен кадр фільму є культурним фронтом, який протистоїть хаосу", - наголосила перша леді.
"Я хочу, щоб українські сезони стали територією свободи і правди – про те, що відбувається в Україні. І щоб, попри забаганки всіх диктаторів, ця свобода завжди залишалася в світі", - підкреслила дружина Президента.
Програма сезону налічує 24 мистецькі, освітні та комунікаційні проєкти у шести містах та на ключових культурних подіях Великої Британії. Частина заходів відбудеться онлайн на локаціях у всьому світі.
Сезон культури Велика Британія/Україна був ініційований і розроблений British Council Ukraine та Українським інститутом за сприяння Міністерство закордонних справ України та Посольства Великої Британії в Україні. Детальніше про нього можна дізнатись на офіційному сайті.
Як повідомляв Укрінформ, Сезон культури Велика Британія/Україна для підтримки українського мистецького сектору, триватиме до березня 2023 року. На реалізацію проєктів за результатами відкритого конкурсу виділено грантів на суму до 30 тисяч фунтів стерлінгів.