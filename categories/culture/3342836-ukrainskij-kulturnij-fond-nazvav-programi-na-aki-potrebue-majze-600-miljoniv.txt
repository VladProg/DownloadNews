Запитувана сума коштів Українським культурним фондом на програми у 2022 році становить 588 мільйонів гривень.

Про це повідомив виконавчий директор Українського культурного фонду Владислав Берковський під час пресконференції в Укрінформі.
"Запитувана сума коштів, яку ми заклали до бюджету на наступний рік, становить 588 млн. Це лише і винятково на підтримку програм. В цілому сума, яку попросив і просить УКФ у державного бюджету - 707 млн, з яких 588 млн йде на безпосередньо самі гранти. Інша сума це безпосередньо діяльність і фінансування наших експертів", - сказав він.
Берковський зазначив, що УКФ визначив такі програми на 2022 рік: "Дослідження. Освіта. Резиденції. Стипендії (ДОРС)", "Інноваційний культурний продукт", "Аудіовізуальне мистецтво", "Культура без бар'єрів", "Культурна спадщина", "Культура.Регіони", "Гранд-подія", "Культурні столиці України", "Культура плюс".
За його словами, у 2022 році буде розширено можливості для заявників при використанні коштів гранту: дозволено витрати на утримання підприємств, установ, організацій, в тому числі тих, що є учасниками проєктів, які пов'язані з безпосередньою реалізацією проєкту, збільшено граничну суму для придбання основних засобів до 50 тис. грн (без ПДВ) за одиницю (було не більше 6 тис.).
Також для уникнення суб'єктивності експертного оцінювання при складанні рейтингового реєстру при формуванні загальної кількості балів в розрахунок не беруться найвищий та найнижчий бали експертів.
Берковський додав, що серед пріоритетних напрямків діяльності УКФ на 2022 рік: сприяння збереженню, захисту та популяризації культурної спадщини; підтримка розвитку та функціонування української мови в усіх сферах суспільного життя на території України, а також поза її межами; підтримка проєктів, спрямованих на протидію інформаційній складовій російської військової агресії.
Як повідомляв Укрінформ, під час фінального етапу конкурсу 27 квітня Наглядова рада Українського культурного фонду обрала Владислава Берковського виконавчим директором УКФ.