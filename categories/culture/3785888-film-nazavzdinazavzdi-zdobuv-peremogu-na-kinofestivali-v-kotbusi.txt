Фільм «Назавжди-Назавжди» української режисерки Анни Бурячкової переміг в основному конкурсі міжнародного кінофестивалю Film Festival Cottbus.

Про це Державне агентство України з питань кіно повідомило у Фейсбуці, привітавши команду стрічки з перемогою, передає Укрінформ.
Як зауважили в Держкіно, «Назавжди-Назавжди» – це історія про виживання і любов, сором і безтурботність, свободу і залежність від свого тіла.
«Це про відчайдушність, ніжність, біль, насолоду та пошук себе та правильних рішень. А ще це фільм про юність тих, кому зараз за 30, тих, хто в новітні часи став найбільш пристрасним і відданим борцем за свободу», – додали у відомстві.

Як повідомляв Укрінформ, «Назавжди-Назавжди» є повнометражним ігровим дебютом Анни Бурячкової. Дія фільму відбувається в Києві наприкінці 90-х років. Головні ролі виконали Аліна Чебан, Захар Шадрін, Артур Алієв, Єлизавета Цілик і Дар‘я Жихарська.
Світова премʼєра стрічки відбулася на 80-му кінофестивалі Mostra internazionale d'arte cinematografica у Венеції
Фото: Держкіно