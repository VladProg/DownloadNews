З нагоди Дня Львівського національного університету імені Івана Франка в головному корпусі відкрили виставку відомого американського митця українського походження Макса Вітика, щоб зібрати кошти для студентів, які захищають Україну.

Про це повідомляє кореспондент Укрінформу.
«Коли я працював над серією «Воїнів Світла», я думав про людей, яких бачив у Києві під час революції: відкриті, доброзичливі, нерозважливо хоробрі, наївні і чисті, майже як діти», – розповідає Макс Вітик. Я зображую по-дитячому щирих істот, які уособлюють сторожу нашого спокою, світла та поєднують у собі символічні, фольклорні та релігійні риси. Для когось ці герої є казковими, химерними, для когось – метафоричними й глибокими», - розповів Вітик.
Колекція картин складається з 12 творів, які розмістили у головному корпусі Львівського національного університету імені Івана Франка. Макс Вітик - українсько-американський художник і геолог, який народився у Львові, вивчав геологію у Львівському університеті, здобув науковий ступінь кандидата мінералогічних наук, тривалий час перебував у Канаді, США, Єгипті, Нідерландах, а з 2020 року постійно проживає і працює в Україні.
Упродовж останніх двадцяти років Вітик мав багато виставок, які привертали увагу міжнародної авдиторії своїм особливим мистецьким баченням. Нещодавні персональні виставки містять проєкти в Українському інституті Америки в Нью-Йорку, галереї ArtMarts у Каїрі, міжнародному музеї мистецтва в Макаллені, Техас та Національному музеї Київська Картинна Галерея. Його персональні виставки були представлені на ярмарках Scope Art у Базелі, Context Art у Нью-Йорку та Маямі, а також на Art Kyiv в Україні.
«Урочисте відкриття виставки «Воїни світла» у День Львівського університету зовсім не випадкове, адже Університет є не лише місцем, де твориться наука, формується свідомість та культивується любов до власної держави; це осередок культури та мистецтва, яким зможуть насолодитися не лише студенти та викладачі, а й усі відвідувачі», - зазначив під час відкриття ректор університету Володимир Мельник.






У Львівському національному університеті відкрили благодійну виставку Макса Вітика / Фото: Альони Николаєвич, Укрінформ











































Виставка Макса Вітика у Львівському університеті має благодійну місію. Під час відкриття відбувся аукціон на підтримку працівників та студентів Львівського університету, що зараз у лавах ЗСУ. Також кожен відвідувач може зробити донат для «ФранКотиків» - захисників, які з університетської alma mater пішли захищати Україну.
Як повідомляв Укрінформ, у Львові в Національному музеї імені А. Шептицького відкрилася виставка ковальського мистецтва народного художника України Олега Боньковського.