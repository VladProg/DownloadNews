Прокурори у Рівненській області домоглися внесення палацу Красицьких до Державного реєстру нерухомих пам'яток архітектури.

Про це повідомляє Укрінформ із посиланням на пресслужбу обласної прокуратури.
Як зазначається, палац Красицьких у смт Володимирець побудований 1827 р. Фердинандом Красицьким. На початку ХХ століття його викупила бельгійська родина Де Пурбе, якій він належав до 1939 року. За радянських часів приміщення використовували як сиротинець. Це єдиний збережений палац на все Полісся, наголошують у відомстві.
Проте прокурори Вараської окружної прокуратури з'ясували, що дані про палац Красицьких досі не внесені у Держреєстр нерухомих пам'яток.
"Відсутність відомостей про історичну пам’ятку в Реєстрі не забезпечує її належного захисту, догляду та збереження і створює ризики незаконних дій щодо неї. Втрутившись у ситуацію, прокурори в суді домоглися скерування облікової документації до Міністерства культури та інформаційної політики України для внесення до Державного реєстру нерухомих пам'яток України пам’ятки архітектури «Палац Красицьких»", - йдеться у повідомленні.
Нині на Рівненщині налічується майже 70 об’єктів культурної спадщини України, які не підлягають приватизації, 20 із них – національного значення.
Фото: volodymyrets.city