Президент України Володимир Зеленський поспілкувався у форматі відеозв’язку з американським телеведучим, актором і коміком Джиммі Феллоном.

Про це в Телеграм повідомляє Офіс Президента, передає Укрінформ.
Співрозмовники обговорили варіанти співпраці, які дали б змогу привернути увагу світу до подій в Україні.
«Час іде, і люди, на жаль, звикли навіть до того, що в Європі у XXI столітті точиться війна. Нам не можна цього допустити. Цю тему потрібно постійно піднімати. І в цьому нам можуть допомогти саме такі люди, як ви, Джиммі», – сказав глава держави.

Він відзначив творчість Джиммі Феллона й додав, що до війни іноді був його глядачем.
«Зараз ми переживаємо дуже темний період. І, здавалося б, нині зовсім не до жартів. Проте часом саме гумор дає додаткові сили рухатися вперед», – зазначив Володимир Зеленський.
Президент запросив Джиммі Феллона до України.
Як повідомлялося, раніше цього ж дня керівник Офісу Президента Андрій Єрмак провів розмову у режимі відеозв’язку з американським режисером, сценаристом і продюсером Браяном Фогелем. Останній планує зняти фільм про війну в Україні.