Легендарний британський рок-гурт Pink Floyd вперше з 1994 року випустить нову пісню. Вона записана на підтримку українського народу.

Як передає Укрінформ, про це повідомляє Metro.
Пісня називається Hey Hey Rise Up ("Гей, ей, вставай"), а всі кошти від її продажу підуть на гуманітарну допомогу для України.
Записаний минулого тижня трек містить вокал українського музиканта Андрія Хливнюка, взятого з кліпу, який він опублікував у Інстаграмі. У ньому Хливнюк співає пісню «Ой у лузі червона калина» на Софійській площі в Києві.
«Ми, як і багато хто з них (українців – ред.), відчуваємо лють і розчарування цього підлого акту вторгнення проти незалежної, мирної демократичної країни. Багато людей були вбиті однією з найбільших держав світу», - зазначив гітарист і вокаліст Pink Floyd Девід Гілмор, який має невістку з України.
Нещодавно благодійний фонд All Within My Hands Foundation легендарної групи Metallica пожертвував 500 000 доларів США на допомогу українським біженцям.
Як повідомлялося, 24 лютого російський президент путін оголосив про початок широкомасштабного вторгнення в Україну. Війська рф обстрілюють та знищують об'єкти інфраструктури, здійснюють масовані обстріли житлових районів українських міст і сіл із використанням артилерії, реактивних систем залпового вогню та балістичних ракет.
Фото: Getty