Пасажири приміських поїздів у Ліверпулі насолоджуватимуться музикою українських вуличних музикантів, оскільки місто приймає пісенний конкурс Євробачення.

Про це повідомляє Укрінформ з посиланням на британське інформагентство PA Media.
“Вуличні музиканти, які втратили свою аудиторію через війну, будуть виконувати традиційні українські пісні, а пасажири зможуть просканувати QR-коди, щоб таким чином зробити пожертвування та дізнатися більше про музикантів”, - йдеться у повідомленні.
Зазначається, що акція “Звуки метро” стартувала у вівторок. Її розроблено залізничним оператором Merseyrail у партнерстві з громадською організацією Supplies for Ukraine (C.I.C.) з метою збору коштів на життєво необхідні речі для цивільного населення та волонтерів на лінії фронту.
“Ми раді, що можемо надати цим музикантам можливість поширити свою музику під час Євробачення. Цей шанс вони б отримали, якби Україна змогла прийняти у себе цей захід... Упевнені, що наші пасажири приєднаються до цієї акції й нададуть допомогу та підтримку Україні в цей важкий для неї час, пожертвувавши гроші на цю добру справу”, - зазначила комерційний директор Merseyrail Сюзанна Грант.
Своєю чергою директор CIC (Supplies For Ukraine) Альфі Робертс сказав: “Сподіваємося, що завдяки цій акції ми зможемо привернути увагу та проінформувати більше людей про ситуацію в Україні та показати неймовірний талант українського народу”.
Як повідомляв Укрінформ, гурт TVORCHI, що цьогоріч представляє Україну на Євробаченні, на церемонії відкриття конкурсу підтримав збір на порятунок передчасно народжених українських дітей.
Фото: Liam Thorpe, liverpoolecho.co.uk