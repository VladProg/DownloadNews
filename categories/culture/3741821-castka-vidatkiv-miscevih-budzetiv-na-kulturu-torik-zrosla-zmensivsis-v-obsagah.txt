Видатки на культуру з місцевих бюджетів зросли і, попри війну, у 2022 році досягли свого максимального значення (3,1%), починаючи з 2015 року, поступово наближаючись до показника 2014 року (3,8%), при цьому фактичні обсяги коштів, спрямовані на культуру, були меншими.

Про це повідомив Тарас Маршалок, автор дослідження, експерт проєкту “Restoring Ukraine Together” Мережі захисту національних інтересів “АНТС” та аналітик Центру аналізу публічних фінансів та публічного управління KSE під час презентації аналітичного звіту «Стан фінансування культури та мистецтва з місцевих бюджетів: основні тенденції 2022 року» в Укрінформі.
Аналіз минулорічних бюджетних видатків за сферою “Культура та мистецтво” показав, що фактичні суми коштів, передбачені в місцевих бюджетах на культуру у 2022 році значно зменшилися відносно попередніх років. Загалом у державному бюджеті вони склали минулого року усього 0,16% від загальних видатків.
“2022 рік є рік війни, економічних та соціальних потрясінь і не дивно що ми маємо якісь перекоси у виконанні місцевих і державного бюджетів, і зокрема в частині фінансування сфери культури та мистецтв. Показовим є те, що у порівнянні з 2021 роком “воєнний” рік усе ж показав приріст відсоткового співвідношення видатків на культуру на місцях з 2,79% до 3,01%. Це є другим показником за аналізований десятилітній період з 2012 до 2022 року”, - відмітив Маршалок.
За його словами, така частка видатків на культуру в структурі місцевих бюджетів показує переважно увагу до важливості підтримки розвитку культури з боку місцевих управлінців, оскільки, не дивлячись на відносно високий показник, фактичні суми коштів, передбачені на культуру в місцевих бюджетах у 2022 році, були значно меншими у порівнянні до попередніх років.
“Варто повторити, для цього є обʼєктивні причини - війна, через яку видатки державного бюджету спрямовувались переважно на оборонну сферу. У 2022 році вони становили 42,2% усіх видатків, тоді як ще у 2021-му цей показник становив 8,6%”, - підкреслив Маршалок.
Найбільшу частку “культурних” бюджетів, за даними дослідження, становить зарплата працівникам сфери культури - близько 61%. І лише 4,5% - це капітальні видатки.
Середня заробітна плата штатних працівників сфери мистецтв та розваг, а також працівників бібліотек, архівів музеїв та інших закладів культури у 2022 році була в середньому на 25,6% меншою, ніж середньомісячна заробітна плата штатних працівників загалом в економіці.
Метою дослідження є покращення планування фінансування на наступні періоди, тому Мережа захисту національних інтересів “АНТС” пропонує громадськості висловлювати пропозиції та рекомендації щодо того, як покращити стан фінансування культури на місцевому рівні та підвищити ефективність використання існуючих коштів.
Проєкт «Restoring Ukraine Together», реалізується за підтримки Європейського Союзу мережею захисту національних інтересів АНТС з метою побудови довіри між ключовими стейкхолдерами процесу відновлення України: органами державної та місцевої влади, міжнародними донорами та партнерами, експертними та професійними спільнотами, представниками громадянського суспільства.
Як повідомлялося, у Державному бюджеті України на 2023 рік передбачено 4,3 млрд грн на фінансування культури за загальним та спеціальним фондами.