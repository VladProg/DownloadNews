Відомий український художник Анатолій Криволап подарував столиці картину в стилі церковного розпису «Архистратиг Михаїл», її передали до Музею історії Києва.

Про це у Фейсбуці повідомив київський міський голова Віталій Кличко, передає Укрінформ.
«Столиця прийняла в дар від відомого українського художника Анатолія Криволапа картину в стилі церковного розпису «Архистратиг Михаїл». І сьогодні, напередодні Дня Архистратига Михаїла, який за новоюліанським календарем в Україні відзначатимуть 8 листопада, цей цінний подарунок ми передали Музею історії Києва», - зауважив Кличко.
Він зазначив, що Архангел Михаїл – це символ-оберіг столиці, нашої країни та її захисників.

«І ми вдячні за таке мистецьке втілення образу Архистратига. Впевнений, що кияни та гості столиці оцінять таку щиру і символічну роботу Анатолія Криволапа. Київ, серце України, завжди був під захистом вищих сил і вистоїть та здолає навалу російських варварів! Слава Україні! Слава її Героям!» - написав мер столиці.
Як повідомляв Укрінформ, у Чернівцях дружина відомого художника і скульптора Темістокля Вірсти Орися передала 19 картин митця в обласний музей.