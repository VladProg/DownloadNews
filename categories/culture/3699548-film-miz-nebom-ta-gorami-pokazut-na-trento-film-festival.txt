Фільм режисера Дмитра Грешка «Між небом та горами» покажуть на кінофестивалі, що відбудеться з 28 квітня по 7 травня в місті Тренто (Італія).

Про це повідомляє пресслужба Державного агентства з питань кіно у Фейсбуці, передає Укрінформ.
«Документальну стрічку режисера Дмитра Грешка і продюсерки Поліни Герман буде представлено у секції HIGH LANDS, яка презентує творчі документальні фільми про гірські суспільства, традиції та мінливі ландшафти», - йдеться в повідомленні.
Картина розповідає про життя в гірському селі Колочава на Закарпатті у 2020 році - у час, коли світу загрожувала пандемія нового та невідомого коронавірусу.
«Гірське село Колочава на Закарпатті продовжує жити буденним життям, адже люди тут постійно постають перед труднощами. Єдина станція швидкої допомоги в селі та чотири жінки-фельдшерки працюють у звичайному режимі», - йдеться у повідомленні.
Фільм створено UP UA STUDIO за підтримки Держкіно і Міністерства культури та інформаційної політики України.
Як повідомляв Укрінформ, фільм “Між небом та горами” показали на кінофестивалі FIPADOC - International Documentary Festival у Франції, який проходив з 20 по 28 січня 2023 року.
Trento Film Festival - найстаріший міжнародний кінофестиваль, присвяченим горам, пригодам і дослідженням, який було засновано у 1952 році.