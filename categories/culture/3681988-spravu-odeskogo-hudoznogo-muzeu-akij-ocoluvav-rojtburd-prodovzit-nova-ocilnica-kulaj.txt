Справа колишнього директора Одеського художнього музею Олександра Ройтбурда продовжується. Наразі тут працюють над оформленням документів для офіційного отримання музеєм статусу Національного.

Про це кореспондентові Укрінформу розповіла нова очільниця музею Катерина Кулай.

«Справа Ройтбурда продовжується. Його метою була велика реставрація, але, на жаль, зі зрозумілих причин ми зараз «застрягли» з цим питанням. Проте в нас є ще одна незавершена справа – це отримання статусу Національного. Процедура досі не завершена через деякі бюрократичні питання, але ми будемо над цим працювати і будемо продовжувати той план і той шлях, який розпочав Олександр Ройтбурд», - сказала Кулай.
За словами нової очільниці ОХМ, Президент Володимир Зеленський надав Одеському худмузею статус Національного ще в жовтні 2021 року, але процес переоформлення документів досі триває.
Зазначається, що основним завданням команди музею є наразі збереження колективу. Через війну фінансування установи зменшилось, працівники не отримують ні премій, ні надбавок.
«На жаль, зараз маємо лише «голу» зарплату. Але ми працюємо з різними грантами. В нас є громадська організація Museum for Change, яка зараз взаємодіє з різними світовими фондами. На минулому тижні ми також подали дві заявки в Український культурний фонд.
Це допомагає підтримувати музей і колектив», - розповіла Кулай.
Зараз музей працює чотири дні на тиждень. Але відвідувачів в ОХМ чимало.
У межах циклу «Мова війни» тут періодично відкриваються нові виставки. Дві такі відкриють наприкінці квітня. Також в музеї проводять екскурсії в його знаменитий грот, а з літа планують поновити дитячі відвідування.
10 березня Катерину Кулай призначили виконувачкою обов'язків директора Одеського художнього музею. Вона почала працювати в музеї ще у 2016 році, за два роки до призначення Олександра Ройтбурда (колишнього директора Художнього музею). Її попередниця, Олександра Ковальчук, залишається працювати в ОХМ на посаді заступниці з питань розвитку.
Олександр Ройтбурд - відомий український художник-постмодерніст, який очолював музей з кінця 2017 року до своєї смерті 8 серпня 2021 року. За цей час колекція ОХМ поповнилася майже на 1000 експонатів – це подарунки сучасних художників, меценатів, колекціонерів, а також більшість власної колекції самого Ройтбурда. Художній музей став одним із найбільш відвідуваних музеїв країни: тут навіть влаштовували рок-концерти. Окрім цього, Ройтбурд розпочав ремонт в установі: за кошти спонсорів полагодили дах, який протікав роками, оновили зали тощо. Протягом усіх років роботи Ройтбурд мріяв, аби заклад отримав статус Національного. Після смерті митця музею пропонували присвоїти ім’я Олександра Ройтбурда.