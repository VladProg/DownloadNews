У смт Нью-Йорк Донецької області 2-3 жовтня вперше проходитиме Нью-йоркський літературний фестиваль.

Про це повідомляє Укрінформ із посиланням на організаторів.
Як зазначається у пресрелізі, фокусна тема цьогорічного НЛФ — "Справжні імена. Справжні історії". Адже Нью-Йорк — так своє поселення називали зокрема німецькі колоністи, що їхали до України у пошуках східного Ельдорадо. Однак з 1951 по 2021 рр. населений пункт мав назву Новгородське.
"Сталінський режим колись змінив Нью-Йорк на Донеччині до невпізнання: справжнє ім’я відібрали в 1951-му, історію — ще раніше... Справжнє ім'я Нью-Йорк собі вже повернув, тепер — час повертати справжню історію. Чи радше — історії. Бо таке складне минуле та сьогодення, з яким маємо справу повсюди в Україні, можна повернути та осмислити лише в багатоголоссі — в добрій літературі та добрій довірливій розмові", — зазначила засновниця НЛФ письменниця Вікторія Амеліна.

Учасники та відвідувачі заходу разом відкриватимуть справжні історії Донеччини — історії європейських переселенців, підприємців, селян, дисидентів, поетів та музикантів.
На поетичних читаннях, дискусіях, лекціях та концертах зберуться найкращі українські письменники, зокрема Галина Крук, Сергій Жадан, Тамара Горіха Зерня, Катерина Міхаліцина, Світлана Поваляєва, Олена Стяжкіна, Ольга Герасим'юк, Руслан Горовий, Галина Вдовиченко, Олена Гусейнова, Олексій Чупа, Сашко Дерманський. А львівський режисер Ольга Поворозник зніматиме про це фільм.

Дитячу програму НЛФ курує Катерина Міхаліцина. Упродовж двох днів діти малюватимуть місто майбутнього, будуватимуть машину світла з гірлянд і шкарпеткових монстрів, спілкуватимуться з авторами книжок та бібліотекарями.
Крім літературної програми, у межах НЛФ відбудеться екскурсія містечком. Поетеси літературної студії “Голос Нью-Йорка” візьмуть участь у поетичному марафоні разом з провідними українськими письменниками. Передбачена й музична програма - поряд із музикантами з Торецька, Нью-Йорка та Авдіївки виступатимуть відомий харківський гурт "Лінія Маннергейма" та вінницький проєкт "Очеретяний кіт".
Окрасою фестивалю стане проєкт "Брехт & Джаз | Жадан & Токар: німецька поезія, американська музика, український Нью-Йорк".

Для старшокласників Нью-Йорка започаткували конкурс есе "У пошуку справжніх історій". Журі, що складається з письменників та журналістів, визначить п'ятьох переможців, які поїдуть в освітню мандрівку до Києва та Львова.
Головною організаторкою фестивалю є Олександра Папіна, засновниця фестивалю “Кальміюс” на Донеччині.
Нью-йоркський літературний фестиваль відбувається за підтримки українського осередку міжнародного ПЕН-клубу, ГО "Ініціативна молодь українського Нью-Йорка", Донецької ОДА, Торецької міської ВЦА, ГО "Твоє нове місто", Львівської обласної бібліотеки для юнацтва імені Романа Іваничука, ГО "Студія громадських жіночих ініціатив" та Авдіївської міської ВЦА.
Організатором виступає ГО "Культурний елеватор".