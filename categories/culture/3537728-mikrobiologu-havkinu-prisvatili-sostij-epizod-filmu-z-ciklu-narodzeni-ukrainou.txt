Шостий епізод документального циклу "Народжені Україною" кінопродакшн FILM.UA Group присвятив винахіднику вакцин проти чуми й холери Володимиру Хавкіну.

Про це повідомляє пресслужба Державного агентства з питань кіно на сторінці у Фейсбуці, передає Укрінформ.
"російські джерела й досі називають Володимира Хавкіна "російським та французьким ученим", замовчуючи найголовніший факт: Володимир – українець. Він народився, ріс, навчався та розпочинав свою кар'єру в Одесі", - підкреслюється в повідомленні.

Держкіно інформує, що виконавчим продюсером фільму стала Тетяна Носенко, продюсерами – Юлія Мордас, Олена Малкова. Сценаристи - Марія Квітка, Леонора Пащенко. Над графікою працював Євген Санніков.
Володимир Хавкін - український, французький, швейцарський та індійський бактеріолог єврейського походження, який працював наприкінці ХІХ - на початку ХХ ст. Він створив перші вакцини проти чуми та холери. Відзначений премією Паризької медичної академії, став почесним членом багатьох наукових товариств у Європі. В Індії дослідника назвали "махатма Хавкін" за порятунок місцевого населення від епідемії чуми.
Подивитися фільм можна за посиланням: Народжені Україною. Володимир Хавкін. Епізод 6.