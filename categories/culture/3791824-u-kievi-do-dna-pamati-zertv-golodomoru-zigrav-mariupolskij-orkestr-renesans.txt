У київському Будинку архітектора до Дня пам’яті жертв Голодомору зіграв маріупольський камерний оркестр «Ренесанс».

Про це в Телеграмі повідомляє Маріупольська міськрада, передає Укрінформ.
«У київському Будинку архітектора пройшла мистецька акція до Дня пам'яті жертв Голодомору. У заході взяв участь маріупольський камерний оркестр «Ренесанс» та київські митці», - йдеться в повідомленні.

Під час концерту грала класична музика та проходила декламація монологів, віршів та псалмів. Таким чином, усі присутні могли відчути біль тих, хто пережив Голодомор.
«Маріупольці особливо близько відчувають цю трагедію, адже вони також голодували під час блокади міста весною минулого року», - додали в міськраді.

Як повідомляв Укрінформ, у четверту суботу листопада о 16:00 українці запалюють свічку пам’яті про тих, чиє життя було забране в час Голодомору-геноциду.