У Національній філармонії 29 листопада відбудеться концерт пам’яті видатного диригента Алліна Власенка.

Про це Укрінформу повідомили в Національній філармонії.
Концерт пам’яті ініціювали учні Власенка, нині знані українські диригенти.
Усі свої знання й секрети диригентської майстерності Аллін Власенко передавав їм, багато років, паралельно із концертною діяльністю, викладаючи у київській консерваторії.
Кожен з диригентів, що диригуватиме на концерті 29 листопада, у різні роки був студентом класу професора Власенка: Ігор Андрієвський (1988), Володимир Сіренко (1989), Вікторія Жадько (1993), Наталія Пономарчук (1997), Сергій Голубничий (2007), Іван Чередніченко (2014), Ігор Пучков (2018).
Вечір за участю Національного симфонічного оркестру України відбудеться у форматі своєрідної естафети: музиканти почергово з`являтимуться за диригентським пультом, кожен зі своїм твором.
Концерт пам’яті Алліна Власенка – передовсім жест шани і глибокої вдячності учнів учителю, а також це унікальна можливість побачити й почути на одній сцені дійсно зірковий парад українських диригентів.
Аллін Власенко (30 червня 1938, Челябінськ — 23 листопада 2021, Київ) — український диригент, народний артист України, професор Національної музичної академії України імені Петра Чайковського, який сформував не лише нове покоління яскравих українських диригентів, а й свою диригентську школу.
Власенко був учнем славетного українського диригента Михайла Канерштейна.