До Дня Незалежності України артисти Львівської національної опери виступлять на кількох знакових фестивалях в Італії та Польщі.

Про це повідомили у Міністерстві культури та інформаційної політики, передає Укрінформ.
"Львівська національна опера єдина з-поміж усіх оперних театрів України візьме участь в одному із наймасштабніших музичних фестивалів Європи, присвяченому творчості славетного італійського композитора Джакомо Пуччіні. Напередодні Дня Незалежності України, 23 серпня, солісти, хор та оркестр театру під орудою музичного керівника Івана Чередніченка на запрошення Фонду фестивалю імені Дж. Пуччіні виступатимуть в Італії", - інформують у МКІП.
Тим часом 24 серпня інші солісти виступатимуть у польському місті Кудова-Здруй. Там співпрацюватимуть з Галицьким академічним камерним хором.

"У День Незалежності України інший склад солістів, хору та симфонічного оркестру Львівської національної опери, у співпраці з Галицьким академічним камерним хором (художній керівник – Василь Яциняк), візьмуть участь у ювілейному 60-му Міжнародному фестивалі імені С. Монюшка. Фестиваль проводиться у м. Кудова-Здруй (Польща) та цьогоріч присвячений 150-річчю з дня смерті патрона фестивалю, одного із найвизначніших польських композиторів-романтиків Станіславові Монюшку", - йдеться у повідомленні.

Також 25 серпня Львівська національна опера дасть концерт з нагоди 31-річчя Незалежності України у Вроцлавському оперному театрі. У тому ж складі артисти театру представлять концерт «Найгарніші голоси Львівської опери – класика української польської та італійської опер». Подію організували генеральне консульство України у Вроцлаві та Вроцлавське коло об’єднання українців у Польщі.
У МКІП зазначили, що львівська публіка також почує програму української та світової оперної класики, яка буде представлена у Польщі. На сцені Львівської національної опери ця концертна програма під назвою «Опера-Гала» відбудеться 27 серпня.
Як повідомлялося, Кабінет Міністрів затвердив план заходів із відзначення 31-ї річниці незалежності України.
Фото: МКІП