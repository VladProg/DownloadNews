Агресивна атака російських військ руйнує християнські храми та інші святині релігійних спільнот України.

Про це повідомляє пресслужба Міністерства культури та інформаційної політики, передає Укрінформ.
«З 24 лютого вже зазнали руйнувань щонайменше 116 споруд духовного значення, не враховуючи прилеглих будівель, у щонайменше 13-х областях України: Київській, Дніпропетровській, Донецькій, Житомирській, Запорізькій, Луганській, Львівській, Миколаївській, Одеській, Сумський, Харківській, Херсонській та Чернігівській», - ідеться в повідомленні.

Як зазначається, переважна більшість із них - 91 із 116 - православні храми. Руйнувань зазнали також мечеті, синагоги, католицькі та протестантські церкви, релігійні освітні заклади та важливі адміністративні будівлі релігійних організацій.
Найбільше об’єктів, що зазнали руйнувань внаслідок вторгнення рф в Україну, на сьогодні виявлено в Донецькій, Київській і Харківській областях - щонайменше 20 у кожній з них.

Інформацію, зокрема світлини, про ушкодження культових споруд та інші наслідки вторгнення рф до України для релігійних спільнот прохання надсилати на religion@dess.gov.ua.

Також прохання реєструвати свідчення на ресурсі Міністерства культури та інформаційної політики України для документування воєнних злочинів проти людяності та об’єктів культурної спадщини, скоєних армією росії: https://culturecrimes.mkip.gov.ua.

Переглянути зафіксовані воєнні злочини на цьому ресурсі можна тут.
Карта з об'єктами https://cutt.ly/FS8KpIw
Як повідомляв Укрінформ, у селі Нова-Буда на Житомирщині 1 березня внаслідок падіння російської авіаракети зазнала ушкоджень Свято-Хрестовоздвиженська церква, побудована в 1900 році, а у селі В’язівка російські війська знищили дерев’яну церкву ХІХ ст., що є пам’яткою архітектури національного значення.
24 лютого президент рф путін розпочав повномасштабне вторгнення в Україну. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та сіл з використанням артилерії, реактивних систем залпового вогню та балістичних ракет.
Фото: МКІП