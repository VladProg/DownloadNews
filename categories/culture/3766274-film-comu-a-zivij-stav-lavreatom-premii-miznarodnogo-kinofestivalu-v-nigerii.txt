Драма Віллена Новака "Чому я живий" здобула перемогу у трьох номінаціях на Міжнародному кінофестивалі в Ібадані (Нігерія).

Як передає Укрінформ, про це інформує пресслужба Державного агентства України з питань кіно на сторінці у Фейсбуці.
"Фільм "Чому я живий" українського режисера Віллена Новака став Лауреатом премії міжнародного кінофестивалю Ibadan одразу в кількох номінаціях. Вітаємо з перемогами в Ibadan International Film Festival: Найкраща операторська робота (Данил Дедков), найкраща чоловіча роль (Віктор Жданов, роль Олекси), найкращий повнометражний фільм", - йдеться в повідомленні.
Стрічку створено за автобіографічним оповіданням Євгена Митька «Тепер я турок, не козак…». Історія розгортається в Маріуполі в 1940-ві роки. Фільм розповідає про довоєнне життя в невеличкому українському місті на березі Азовського моря, з добрим сімейним побутом, сварливими сусідами, самодіяльною оперою, із танцмайданчиком у міському саду, з гонінням за віросповідання, доносами й, певна річ, з любов’ю.
Ролі виконали Роланд Мішко, Анастасія Марків, Віктор Жданов, Ірина Мельник, Ольга Радчук, Олексій Горбунов, Георгій Делієв. Продюсери фільму - Андрій Осіпов та Олена Дементьєва.
Фільм створено Одеською кіностудією за підтримки Державного агентства України з питань кіно.
Ibadan International FILM Festival — це триденна подія, на якій демонструються різні короткометражні та повнометражні фільми. Цього року кінофестиваль проходив у місті Мбадан, штат Ойо, Нігерія з 21 по 23 вересня.