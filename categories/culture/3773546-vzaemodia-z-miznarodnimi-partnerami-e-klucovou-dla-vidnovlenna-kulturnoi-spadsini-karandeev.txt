Взаємодія з міжнародним партнерами є ключовим та визначальним фактором у побудові рішень щодо відновлення і збереження культурної спадщини.

Про це сказав т. в. о. міністра культури та інформаційної політики України Ростислав Карандєєв під час публічної конференції «UREHERIT. Архітектори для спадщини в Україні: відтворення ідентичності та пам’яті», повідомляє кореспондент Укрінформу.
"Уряд України на сьогодні позбавлений достатніх можливостей забезпечити всі роботи з відновлення об'єктів культурної спадщини. Ми звертаємось до міжнародних партнерів по допомогу. Вона є двох глобальних напрямків. Перше - оперативна допомога при руйнаціях від ворожих обстрілів. Це невеликі суми коштів. І це, можливо, нескладні задачі з технічної точки зору, з точки зору архітектурного підходу. Це відновлення даху, вікон, фасадів. Це те, що страждає в першу чергу в об'єктах, розташованих поруч з епіцентрами вибухів", - сказав Карандєєв.
За його словами, дуже важливо скласти адресні програми по кожному знаковому об'єкту.
"Координація і взаємодія з міжнародним співтовариством є для нас зараз ключовим, визначальним фактором в побудові наших рішень і виробленні алгоритмів щодо відновлення і збереження культурної спадщини", - підкреслив Карандєєв.
Крім того, він зазначив, що важливо не просто отримати разову допомогу, а необхідно сформувати інститут патронатства культурних інституцій.
"Ці об'єкти повинні бути не просто відновлені, а включені в загальну, бажано глобальну систему туризму. Історичного туризму. Щоб вони були підготовлені до прийняття в подальшому туристів і для надання необхідних культурно-освітніх послуг відвідувачам цих об'єктів. Це теж дуже важлива функція використання культурної спадщини", - додав він.
Як повідомлялося, через російську агресію в Україні постраждали 835 пам’яток культурної спадщини.
МКІП запропонувало організації ALIPH взяти під патронат зруйновані культурні пам'ятки для реставрації.