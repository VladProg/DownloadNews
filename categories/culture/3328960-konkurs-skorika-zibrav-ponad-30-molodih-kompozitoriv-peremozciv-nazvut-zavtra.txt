До участі в першому Всеукраїнському композиторському конкурсі ім.Мирослава Скорика було допущені твори 32 молодих українських композиторів.

Про це повідомляє пресслужба Львівської ОДА, передає Укрінформ.
"До розгляду членів журі допустили 36 симфонічних партитур від 32 молодих українських композиторів з таких міст, як Київ, Харків, Старобільськ, Одеса, Умань, Чернівці, Львів та ін.", - йдеться у повідомленні.
За умовами конкурсу, було подано партитури виключно для симфонічного оркестру без участі інструментів соло чи вокалістів, а також без застосування електроніки чи мультимедіа. У Конкурсі взяли участь молоді українські композитори, яким у 2021 році виповнюється не більше 40 років і які є громадянами України.
До складу міжнародного журі увійшли композитори з України Євген Станкович (голова журі), Віктор Камінський, Олександр Щетинський, Богдан Сегін, українська музикознавиця Ірина Тукова і двоє музикантів з Польщі: композитор Єжи Корновіч і композитор та диригент Вінсент Козловський.
Як поінформували в ОДА, вже завтра, 8 жовтня, на концерті 27 Міжнародного фестивалю сучасної музики «Контрасти» назвуть імена переможців. Твір лауреата I премії буде виконано на закритті фестивалю 10 жовтня. Композиції інших двох лауреатів лунатимуть впродовж цього концертного сезону у стінах Львівської національної філармонії ім. Мирослава Скорика.
Зазначають, що Всеукраїнський композиторський конкурс імені Мирослава Скорика започаткували у Львові у 2021 році та присвятили пам’яті видатного українського композитора. Головним його завданням є підтримка і промоція симфонічної творчості нової генерації молодих українських композиторів, збереження та розвиток традицій національної композиторської школи, яскравим представником якої є Мирослав Скорик. Конкурс організовує і проводить Львівська національна філармонія у співпраці з Департаментом з питань культури, національностей та релігій Львівської ОДА за підтримки Львівської обласної державної адміністрації та Львівської обласної ради. Партнером Конкурсу є ЛОНСКУ, Львівська організація Національної Спілки композиторів України.
Фото: oda.gov.ua