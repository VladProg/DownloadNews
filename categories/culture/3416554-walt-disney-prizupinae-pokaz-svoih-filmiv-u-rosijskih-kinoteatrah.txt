Корпорації призупиняють показ своїх фільмів у кінотеатрах на території Росії "у зв'язку з неспровокованим вторгненням в Україну та трагічною гуманітарною кризою" .


Корпорація The Walt Disney Company призупиняє показ своїх фільмів у кінотеатрах на території Росії.
Як передає Укрінформ, про це повідомляється в заяві компанії.

«У зв'язку з неспровокованим вторгненням в Україну та трагічною гуманітарною кризою ми зупиняємо показ фільмів у Росії, у тому числі майбутнього "Я червонію" (Turning Red) від Pixar. Ми ухвалюватимемо майбутні ділові рішення залежно від розвитку ситуації», - йдеться у заяві.
Також в компанії наголосили, що працюють над наданням гуманітарної допомоги біженцям.
«Тим часом, враховуючи масштаб кризи з біженцями, ми працюємо з нашими партнерами з-поміж громадських організацій над наданням термінової допомоги та іншої гуманітарної допомоги біженцям», - зауважили у Walt Disney.
Крім того, американська компанія Warner Bros. відклала реліз фільму «Бетмен» на території РФ, прем’єра якого була запланована на 2 березня.
«У зв'язку з гуманітарною кризою в Україні WarnerMedia призупиняє випуск свого художнього фільму "Бетмен" у Росії… Ми продовжуватимемо стежити за розвитком ситуації. Ми сподіваємося на швидке та мирне вирішення цієї трагедії», - йдеться у заяві речника WarnerMedia, яку цитує Variety.
Також кінокомпанія Sony Pictures оголосила про плани призупинити вихід фільму «Морбіус» та інших з огляду на «воєнні дії, що продовжуються в Україні, і невизначеність, що виникла в результаті цього, і гуманітарну кризу, що розгортається в цьому регіоні».
«Наші думки та молитви з усіма, хто постраждав, і сподіваємося, що ця криза буде швидко вирішена», - сказав у понеділок представник Sony Pictures Entertainment.
Як повідомляв Укрінформ, Міжнародний олімпійський комітет рекомендував не запрошувати спортсменів Росії та Білорусі на міжнародні змагання, а ФІФА позбавило російську команду права грати свій гімн та демонструвати прапор.
24 лютого президент РФ Володимир Путін оголосив про початок вторгнення в Україну. Введено воєнний стан. Глава Української держави Володимир Зеленський підписав указ про загальну мобілізацію.