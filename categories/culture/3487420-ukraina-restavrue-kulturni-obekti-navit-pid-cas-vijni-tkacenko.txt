Навіть в умовах війни в Україні продовжується реставрація культурних об’єктів, до якої залучені міжнародні партнери.

Про це заявив під час національного телемарафону міністр культури та інформаційної політики Олександр Ткаченко, повідомляє кореспондент Укрінформу.
«Нам уже пообіцяли конкретну допомогу, деяка надходить безпосередньо до закладів культури. І ми розділяємо цю історію на два напрямки. Перший – те, що варто робити зараз. По-перше, відновити деякі пошкоджені будівлі культурної спадщини та забезпечити охорону наших експонатів. Друге - це створення великого європейського, панамериканського фонду щодо відновлення культури та продовження реставрації», - зазначив Ткаченко.
Водночас він додав, що в деяких місцях реставрація продовжується навіть зараз, і багато європейських міністрів культури «натхнені ідеями того, що під час війни ми можемо продовжувати ту реставрацію, яку розпочали до війни».
«Тому тут повне розуміння як з боку колег-міністрів, так і наших американських і канадських друзів, так і ЮНЕСКО, що важливо, існує. Тому ми очікуємо не тільки на ці гроші, але й на конкретні роботи, які, ми сподіваємося, розпочнуться найближчим часом», - підкреслив міністр.
Як повідомляв Укрінформ, МКІП разом із західними партнерами планує поновити проєкт «Велика реставрація» на деокупованих територіях.