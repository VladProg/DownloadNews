На Донеччині розпочався мистецький проєкт "Культурний фронт" для емоційної підтримки мешканців області, перші заходи якого відбулися в селах Рубці та Новоселівка Лиманської громади.

Про це інформує пресслужба Міністерства культури та інформаційної політики, передає Укрінформ.
"Метою проєкту є надання сучасних культурних послуг жителям області насамперед на територіях, де зруйновані або пошкоджені заклади культури, для поліпшення психоемоційного стану мешканців області", - йдеться в повідомленні.

Зазначається, що в межах проєкту села Рубці та Новоселівка Лиманської громади Донецької області відвідала концертна бригада Національного академічного драматичного театру ім. Івана Франка, зокрема народний артист України Анатолій Гнатюк, заслужені артисти України Олексій Паламаренко й Андрій Романій.


Концертна програма для мешканців громади складалася з музичних композицій, українських пісень, театральних байок з життя акторів й авторської поезії Олексія Паламаренка.


Проєкт "Культурний фронт" відбувається за підтримки Міністерства культури та інформаційної політики України та Донецької облдержадміністрації.
Як повідомляв Укрінформ, на Донеччині у Покровську відбулася фотовиставка, присвячена майже знищеному російськими загарбниками місту Соледар.
Фото: МКІП, Національний академічний драматичний театр імені Івана Франка