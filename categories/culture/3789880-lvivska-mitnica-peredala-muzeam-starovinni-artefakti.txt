Львівські митники передали трьом музеям монети, датовані ХVIII- XIX ст., марки та цінні папери століттям. Загальна вартість артефактів становить півтора мільйона гривень.

Про це у Фейсбуці повідомила Львівська митниця, передає Укрінформ.
Зазначається, що сьогодні Львівська митниця зібрала представників Львівського історичного музею, «Національного музею історії України у Другій світовій війні. Меморіального комплексу» та Державного історико-культурного заповідника «Межибіж», щоби передати їм монети ХVIII- XIX століття, старовинні поштові марки та бони (короткочасні боргові зобов'язання у вигляді цінних паперів). Всі ці предмети були вилучені працівниками служби при спробі незаконного переміщення через кордон. Загальна вартість переданих цінностей 1,5 млн грн.
«Якщо говорити про Львівський історичний музей, то за п’ять минулих років Львівська митниця передала нам близько 50 предметів історично-культурної цінності. Найбільша колекція - це 43 одиниці стародавньої зброї. Своєю чергою ми провели близько п’яти тис. експертиз вилучених предметів старовини, які згодом пішли в розпорядження Міністерства культури» - зазначив директор музею Роман Чмелик.

З його слів, ідентифікація одного предмета може займати від 10 хвилин до кількох тижнів. В планах працівників музею організувати виставку з експонатів – предметів порушення митних правил, які були повернені і належать до культурної спадщини України.
В.о. начальника Львівської митниці Андрій Кузнік зазначив, що дуже символічно, що саме в День гідності та свободи цінності передали музеям і вони залишаться в Україні.
«Важливо розуміти, що митниця працює також для збереження історії України та її культурної спадщини», - додав Кузнік.
Як повідомляв Укрінформ, працівники Львівської митниці передали Лубенському краєзнавчому музею імені Г. Стеллецького нагрудний службовий знак міського голови міста Лубни 1870 року.