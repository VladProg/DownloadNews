У тимчасово захопленому російськими військами Маріуполі внаслідок обстрілів зруйновані шедеври монументалістики - мозаїки Алли Горської.

Про це повідомив у Фейсбуці журналіст Іван Станіславський та оприлюднив фотографії пошкоджених панно, передає Укрінформ.
Йдеться про роботи «Дерево Життя» та «Боривітер», створені в інтер'єрі ресторану «Україна» бригадою митців (А.Горська, В.Зарецький, Г. Зубченко, Б.Плаксій, Г.Пришедько за участю В.Прахніна і Н. Світличної) впродовж творчого відрядження у травні- червні 1967 року.
«Маріупольським шедеврам Алли Горської прийшов кінець… Сюжетно позачасові, досконалі естетично та позбавлені будь-яких соцреалістичних концепцій, ці дві роботи бригади Алли Горської були перлинами маріупольського зібрання монументалістики», - написав Станіславський.
Алла Горська - українська художниця та дисидентка, громадська діячка, одна із засновниць та найяскравіших творчих особистостей покоління руху шістдесятництва, одна з перших представниць андерграунду, діячка правозахисного руху 1960-их в Україні. Працювала в монументальних творах, мозаїці, графіці та живопису. Була вбита 28 листопада 1970 у віці 41 року.



Як повідомлялося, агресія росії спричинила в Маріуполі одну з найбільших гуманітарних катастроф. Місто практично повністю зруйноване внаслідок ворожих обстрілів.
Загарбники вивезли всі цінні експонати з місцевих Музею краєзнавства та Художнього музею ім. Куїнджі.