Державне агентство з питань мистецтв та мистецької освіти оголосило імена претендентів та назви творів, що номінуються на премію імені Олеся Гончара у 2022 році.

Як передає Укрінформ, про це Держмистецтв повідомляє у Фейсбуці.
“Премію присуджують за кращі літературні твори, які утверджують ідеали гуманізму, духовні цінності українського народу, ідеї незалежності України”, - ідеться у повідомленні.
Загалом у 2022 році на здобуття премії претендують 35 авторів.
Кандидатами на здобуття премії є Ірина Власенко - роман “Спіраль мовчання”, Алла Люта - літературно-художнє видання “Древо життя: Козубівка. Як під дідовими липами та й зібрались люди” , Тетяна Руменко - дитяча книга ”У пошуках зимового сну”, Ігор Гургула - збірка повістей "Проза життя", Олександр Козинець - збірка віршів “Дороги світла : поетичний календар”, Оксана Барнецька - поетично-прозова збірка “Світанок дарує надію”, Ольга Кушнір (Melissa Lewis) - твір “Мамині руки”, Валентина Жук (Валентина Попелюшка) - книга “Украдені” , Галина Лицур-Щадей - збірка оповідань "Таке життя”, Юрій Лігун - роман “Булава Іллі Муромця”, Людмила Марчук Людмила - збірка повістей, оповідань і новел “Та, що виходить на світло”, Олександр Малюта - роман “Падіння хв’юрера”, Юрій Нікітінський - збірка розповідей “Вовчик, який осідлав бомбу”, Ольга Воробйова - збірка “Бабусині казки”, Сергій Шинкарчук - зібрання творів “Ява”, Марія Єщенко - збірка новел “життЯ моЄ”, Володимир Ворона - історична дилогія “Хоробор”, Микола Павленко - роман “Далеке марево часу, або Останній рубіж отамана Шалого”, Олександр Гунько - книга поезій “Квантова нереальність”, Любава Обуховська - книга “Родина Обуховських. Творчість як принцип життя”, Марія Вайно - роман “Нотатки її життя, або Кохання в запропонованих обставинах”, Артем Захарченко - книга “Помру за Україну (але це не точно)”, Людмила Таран - роман “Айвенко, або Чоловіки — це…”, Юлія Мусаковська - поетична збірка “Бог свободи”, Сергій Дзюба та Артемій Кірсанов - детективний шпигунський роман “Позивний Бандерас. Операція “Томос”, Антон Каплінський - документальний детектив “Англо-українські “містерії”, Олександр Герасименко - роман “Країна в смартфоні”, В'ячеслав Дудар - роман “Щурячий ген”, Михайло Жайворон - книга поезій “Гніздо висоти”, Олена Чудна - дитяча книга “Пригоди янголятка ДаРі”, Любов Гонтарук (Кубацька) - книга “Берегиня”, Владислав Стольников - збірка віршів “Вітри на сполох”, Олег Поляков - роман “Крижана карусель”, Сергій Демчук - роман “12 унцій любові”, Наталія Довгопол - книга “Куба-Якої-Не-Було: повість про маленьку людину на арені чужої битви”.
Як повідомляв Укрінформ, у листопаді 2021 року Державне агентство з питань мистецтв та мистецької освіти оголосило конкурс на здобуття премії імені Олеся Гончара 2022 року. Премія присуджується щорічно до дня народження Олеся Гончара 3 квітня. Твори на здобуття премії подавалися до Держмистецтв до 1 лютого 2022 року. Грошова винагорода до премії - 20 тис. грн.