Українці витратили мільярд гривень з коштів державної програми "єПідтримка" на придбання книжок.

Як передає Укрінформ, про це Міністерство культури та інформаційної політики України повідомляє у Фейсбуці.
За даними МКІП, на сьогодні програмою "єПідтримка" скористалися вже понад 8,6 млн українців.
Загалом від початку запуску програми на картки громадян перераховані 8,6 млрд грн, і 3 млрд грн з отриманих коштів уже витрачені.
"Безумовним лідером за витратами коштів, які громадяни отримали за вакцинацію, є придбання книжок. Менш ніж за два місяці українці купили книжок на 1 млрд грн. Це суттєва підтримка для видавничого бізнесу", - заявили у МКІП.
Серед найпопулярніших видів витрат:

книжкові магазини – 1 млрд грн;
кінотеатри – 658 млн грн;
театри, концерти та розважальні послуги – 341 млн грн.

Також у МКІП нагадали, що від 14 лютого українці віком від 60 років мають змогу витратити кошти, нараховані за програмою "єПідтримка", на оплату житлово-комунальних послуг.
За даними міністерства, понад 3,5 млн громадян віком понад 60 років уже мають зелений сертифікат вакцинації від COVID-19.
Крім того, з 14 березня люди з інвалідністю І та ІІ груп також зможуть витратити отримані у межах програми кошти на соціальні потреби, зокрема на ліки і комунальні платежі.
Також з 14 березня усі українці, які мають бустерне щеплення від COVID-19, зможуть отримати додаткові 500 грн.
Як повідомляв Укрінформ, державна програма "єПідтримка" офіційно запрацювала з 19 грудня 2021 року. Програма передбачає виплату тисячі гривень громадянам, які пройшли повну вакцинацію проти COVID-19. Кошти може отримати кожен громадянин України, який досяг 18 років і має в застосунку "Дія" зелений COVID-сертифікат вакцинації.
9 лютого уряд, зокрема збільшив строк використання коштів у рамках "єПідтримки" за вакцинацію. Тепер їх можна буде витратити упродовж не чотирьох, а дев'яти місяців із дня зарахування.