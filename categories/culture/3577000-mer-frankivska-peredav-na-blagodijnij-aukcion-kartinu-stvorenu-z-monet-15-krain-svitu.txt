Мер Івано-Франківська Руслан Марцінків передав на благодійний аукціон картину Валентина Ткаченка «Грошове дерево», яку йому подарував автор. Виручені кошти з дозволу художника передадуть на допомогу ЗСУ.

Про це Руслан Марцінків повідомив у Фейсбуці, передає Укрінформ.
«Слава Україні! Долучаюсь до благодійної акції військо-цивільної адміністрації. Виставляємо цей лот – картину «Грошове дерево», яку свого часу подарував митець Валентин Ткаченко. З його дозволу маємо можливість її передати на добру справу – щоб забезпечити необхідними речами Збройні сили України», - зазначив Марцінків.

За його інформацією, картина, яку він виставив на аукціон, є копією. Її оригінал знаходиться в Івано-Франківській Ратуші.
«На ній представлені монети з п’ятнадцяти країн, які митець зібрав на оглядовому майданчику Ратуші. Прохання долучатися і купувати. Це унікальна річ», - запевняє Марцінків.
Раніше Івано-Франківська ОВА оголосила про проведення благодійної акції для допомоги ЗСУ. Наразі триває збір лотів, які планують продати на благодійному аукціоні. Час проведення акції поки не визначений.