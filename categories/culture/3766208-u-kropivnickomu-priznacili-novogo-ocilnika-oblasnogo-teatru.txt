Директором комунального закладу «Кіровоградський академічний обласний український музично-драматичний театр імені Кропивницького» призначили Сергія Корнієнка.

Про це повідомляє Кіровоградська обласна рада у Телеграмі, передає Укрінформ.
"Директором-художнім керівником комунального закладу «Кіровоградський академічний обласний український музично-драматичний театр імені Кропивницького» призначили Сергія Корнієнка. Відповідне розпорядження підписав голова обласної ради Юрій Дрозд", - йдеться у повідомленні.
Згідно з документом, 26 вересня останній робочий день В'ячеслава Вандрашека на посаді керівника, а з 27 вересня до виконання своїх обов’язків приступить Сергій Корнієнко.
Як зазначається, раніше, 14 вересня, конкурсна комісія підтримала кандидатуру режисера Сергія Корнієнка на посаду керівника Театру корифеїв.
Сергій Корнієнко народився у 1988 році у Прилуках Чернігівської області. У 2012 році закінчив Київський державний інститут театрального мистецтва ім. І. Карпенка-Карого за спеціальністю «режисура драматичного театру». З 2021 року – викладач акторської майстерності у своїй альма-матер. Протягом творчого шляху режисував вистави у Київському молодіжному інтерактивному театрі «МІСТ», Хмельницькому музично-драматичному театрі імені Старицького, у Київському академічному молодіжному театрі тощо. Працював головним режисером в Українському драматичному Малому театрі.
Як повідомляв Укрінформ, раніше у Кропивницькому артисти Кіровоградського академічного обласного українського музично-драматичного театру зареєстрували петицію на підтримку директора театру, який раніше заявив про тиск з боку облради. Петиція набрала необхідну кількість голосів.
Фото: Кіровоградська облрада