Фільм про Народного героя України Валерія Красняна «Барс. Незакінчена справа» виходить в онлайн-прокат.

Як передає Укрінформ, про це повідомляє пресслужба Державного агентства з питань кіно.
"Герой фільму Валерій Краснян – відомий в Україні доброволець, “кіборг”, військовослужбовець 107 ОБр ТрО Збройних сил України, учасник російсько-української війни з 2014 року. Командир роти “Чорні поплавки”, кавалер орденів Данила Галицького та Народний герой України. Окрім участі в бойових діях, Барс був керівником Центру допомоги учасникам АТО, представником Президента з питань учасників АТО та радником голови Чернівецької ОДА", - йдеться у повідомленні.
Як зазначається, у перші години повномасштабного російського вторгнення Валерій Краснян повернувся до лав Української добровольчої армії. Влітку 2022 вступив до 107-ї окремої бригади Сил територіальної оборони Збройних сил України. Учасник боїв за Київ, Харків та Харківщину.
У Держкіно повідомляють, що з 1 жовтня фільм буде розміщено у вільному доступі онлайн на стрімінговій платформі Київстар ТБ.
Валерій Краснян із позивним "Барс" загинув на Харківщині 24 листопада 2022 року під час виконання бойового завдання. Чернівецький "кіборг", який з 2014 року брав участь у боях за місто Щастя, Веселу Гору, Металіст, Савур-Могилу та вивозив поранених з-під Іловайська, підірвався на міні.
Фото: Держкіно