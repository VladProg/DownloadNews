У парку історичної реконструкції «Оствиця» у Рівному в межах заходу «Зелені свята на Оствиці» відбувається низка майстер-класів з давніх ремесел та показ народних звичаїв.

Про це повідомляє кореспондент Укрінформу.
«Цими вихідними у нашому парку проводимо культурно-мистецьке дійство «Зелені свята на Оствиці». Відтворюватимемо давні традиції цього, одного із дванадцяти найважливіших свят після Великодня. Етнографи розповідатимуть про деякі вірування наших предків та звичаї, які найкраще збереглися саме на Волині та на Поліссі, а відгомін цього свята можна знайти у «Лісовій пісні», - зазначив ініціатор створення парку «Оствиця» Юрій Ойцюсь.






Культурно-мистецький захід «Зелені свята на Оствиці» / Фото: Юрій Ойцусь та з відкритих джерел

























За його словами, організатори свята покажуть, як у тутешніх садибах напередодні Трійці прикрашали вхід до помешкання гілками дерев, а підлогу встеляли травою, переважно чебрецем, осокою, любистком, татарським зіллям.
Місцеві ковалі проведуть майстер-клас, де кожен зможе спробувати себе у новій ролі. Охочі зможуть долучитися до ліплення виробів з глини і пересвідчитися, що ліплення - це особливий момент заспокоєння і творчості.
Окрім цього, проходитимуть стрільби з лука «5 унікальних локацій», уроки з виготовлення ангеликів-оберегів, персональні майстер-класи на гончарному крузі від гончарів з Ківерців.
Завершуватимуться «Зелені свята на Оствиці» у суботу та неділю вечірніми мандрівками на човнах.
Як повідомлялося, у Рівному два роки тому ентузіасти заклали парк історичної реконструкції «Оствиця», який відтворює атмосферу доби Русі за допомогою історичної реконструкції та експериментальної археології. Тут частково відтворено давньоруське городище, яке в ХІ-ХІІ століттях існувало на лівому березі озера Басів Кут. Також майстри виготовили два човни за стародавнім зразком, один із яких – дев'ятиметровий «Драккар Гунгнір».