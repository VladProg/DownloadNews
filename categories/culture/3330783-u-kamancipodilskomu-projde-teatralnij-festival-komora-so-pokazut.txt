У Кам’янці-Подільському на Хмельниччині 14-17 жовтня проходитиме фестиваль театрального мистецтва «Комора», під час якого свої вистави покажуть колективи з дев'яти міст.

Як передає Укрінформ, про це у Фейсбуці повідомила Кам’янець-Подільська міська рада.
«Уже сьомий рік поспіль театральний фестиваль «Комора» зустрічатиме кращі театральні колективи з Києва, Чернівців, Рівного, Харкова, Коломиї, Пісочина, Ковеля, Вишгорода та Кам’янця-Подільського», - йдеться у повідомленні.
Зазначається, що фестиваль проходитиме упродовж 14-17 жовтня у центрі культури та мистецтв «Розмай». Вистави показуватимуть з 11.00 до 21.00. Серед театральних груп будуть як переможці минулих фестивалів, так і колективи, що вперше братимуть в ньому участь.

У четвер, 14 жовтня, народний театр-студія «Чудеса в решеті» покаже пластичні історії «Нагороди» за мотивами коміксів Херлуфа Бідструпа. Театр-студія «Дев’ятий замок» запрошує на фарс за п’єсою Славоміра Мрожека «Вдови». Творче об’єднання «Різні Люди» підготувало драматичну імпровізацію за п’єсою Неди Нежданої «І все-таки я тебе зраджу...», «Народний художній колектив» театральна лабораторія «ВідСутність» - драму-притчу «Повернення», київський театр «Egoist» - інтерактивний детектив-комікс «Детектив. Готель».
У програмі на п’ятницю, 15 жовтня, - психологічна драма «Родима пляма» (моновистава) від зразкової театр-студії «Мельпомена», вистава на основі драматичних монологів сучасних авторів «Забинтовані душі» від театру-студії «На Зарванській», комедія-фарс «Любов до трьох апельсинів» від дитячого народного театру «Сорванцы». Окрім цього, студентський театр «Жменя» покаже інфернальну трагікомедію «Аз есмь тварь», а Київський театр «VERITAS» – trance-драму «Ніч вовків».
У суботу, 16 жовтня, глядачів запрошують на моновиставу «Той, що прийшов з безодні» за мотивами роману В. Гюго «Людина, що сміється» від Т.І.Н.А. (Театр Щирих Непрофесійних Акторів), виставу «Взаперти» за мотивами твору Жана-Поля Сартра «За закритими дверима» від учбового театру «Чайка», новелістичну трилогію «Поки прядеться нитка…» (за мотивами новел Віктора Гребенюка – «Крижем», «Ефект Вертера», «Чужак», «Вітер після бурі») від народного аматорського театру-студії «10 ряд 10 місце», пластично-соціальну драму «Дорога в один кінець» від мистецького об’єднання «Franco-театр» та пластичну дорослу казку «Холод» за мотивами «Снігової Королеви» Ганса Крістіана Андерсена, яку покаже театр «SPLASH».
В останній день фестивалю, 17 жовтня, народний театр «Темп» спільно зі Школою сценічного мистецтва «Great stage» покажуть перформанс «Лист до батька» за мотивами Франца Кафки, народний театр-студія «Лінк» - середньовічний фарс, «Театр юних чернівчан» - психологічну драму «Тепер ти знову...», Т.І.Н.А. – ліричну комедію «Кінцева станція - «Кохання» за мотивами п’єси Ольги Степнової, театральна спільнота DSP – поетичну виставу «Стусанина» на основі поезії Василя Стуса.