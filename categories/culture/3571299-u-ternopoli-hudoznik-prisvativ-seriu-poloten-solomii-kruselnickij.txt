Серію із 15-полотен, присвячених 150-річчю від дня народження всесвітньовідомої української оперної співачки Соломії Крушельницької створив народний художник України з Тернополя Богдан Ткачик.

Про це повідомляє кореспондент Укрінформу.
«Над проєктом працював з початку цього року. Відобразив не тільки образ нашої славетної землячки у дорогих її серцю куточках Тернопільщини. Є тут і портрети відомих особистостей, причетних до популяризації життя і творчості Соломії, зобразив і її батьків, і родинну садибу Крушельницьких, і куточок сільського цвинтаря у селі Біла, де похований її батько», - розповів кореспонденту агентства Богдан Ткачик.






У Тернополі митець серію художніх полотен присвятив Соломії Крушельницькій / Фото: Олег Снітовський


































За його словами, митець всі ці роботи готує до масштабної спільної виставки творів тернопільських та львівських художників, яку планують відкрити наступного тижня у Львівському Палаці мистецтв до 150-річного ювілею Соломії Крушельницької.



Як повідомляв Укрінформ, 23 вересня виповнюється 150 років від дня народження видатної української оперної співачки та педагогині Соломії Крушельницької. Ця дата відзначатиметься на державному рівні. Зокрема, у Львівському національному академічному театрі опери та балету імені Соломії Крушельницької відбудеться урочистий концерт, а Національний банк України випустить ювілейну монету та відзнаку з нагоди 150-річчя від дня народження Соломії Крушельницької. У населених пунктах України, пов'язаних із життям та творчістю співачки, пройдуть культурно-мистецькі заходи. Урочистості проведуть і дипломатичні установи України за кордоном.
Раніше агентство повідомляло, що указ про відзначення 150-річчя від дня народження Соломії Крушельницької на державному рівні Президент Володимир Зеленський підписав у листопаді 2021 року.