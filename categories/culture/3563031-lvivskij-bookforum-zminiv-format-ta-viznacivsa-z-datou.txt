Львівський міжнародний BookForum цьогоріч проходитиме з 6 по 9 жовтня, через повномасштабне російське вторгнення змінили також формат заходу.

Про це у Фейсбуці повідомила пресслужба BookForum, передає Укрінформ.
"Через повномасштабне вторгнення росії довелося змінити дати проведення. Тому замість традиційного вересня фестиваль пройде з 6 по 9 жовтня. Формат BookForum цьогоріч також зазнав трансформацій. На жаль, офлайн події зможуть відвідати лише сто запрошених гостей", - йдеться у повідомленні.
Водночас зазначається, що онлайн-дискусії із гостями форуму можна буде подивитися із будь-якої точки світу (окрім росії, звісно). "Завдяки підтримці одного з найбільших світових літературних фестивалів Hay Festival (Велика Британія) трансляцію події дійсно побачить та почує увесь світ", - зазначають у пресслужбі.
За словами організаторів, у межах BookForum відбудеться 20 подій за участю понад 40 авторів з України, Великої Британії, США, Мексики, Сирії, Португалії, Франції, Ірану та Танзанії. Серед ключових тем фестивалю: жінки та війна, гроші та культура, пропаганда, воєнні злочини й пам'ять.
Мета цьогорічного фестивалю – за допомогою культури пояснити іноземцям, що і чому зараз відбувається в Україні та з Україною, порушити важливі та незручні теми, глобальне осмислення яких світовою спільнотою сприятиме перемозі над тоталітаризмом та стане фундаментом для побудови нового демократичного світу після перемоги України. Водночас організатори прагнуть показати українській аудиторії, якою потужною зараз є підтримка України у світі.
До курування програмою долучився письменник та спеціаліст з пропаганди Пітер Померанцев. «Ми збираємось на Літературному фестивалі в місті Лемкіна (юриста зі Львова, який ввів у міжнародне право термін “геноцид”), щоб знову і назавжди показати, що голос України буде переможним. Армії демократій допомагають Україні зброєю у боротьбі з російськими спробами повторити геноцид. Письменники ж долучаються своїм талантом і своїми голосами», - заявив він.
Львівський міжнародний BookForum організовується за підтримки Агентства США з міжнародного розвитку (USAID). Фестиваль відбудеться у межах «Сезону культури Британія/Україна», організованому Британською Радою та Українським інститутом, а також за підтримкою Українського інституту книги, ZINC, Open society foundation та Суспільного мовлення.
BookForum — книжковий ярмарок і Львівський міжнародний літературний фестиваль. З 1994 року відбувається щоосені у Львові. Організатор — ГО «Форум видавців». За останні 23 роки фестиваль охопив понад 2 500 унікальних авторів з 43 країн, а також 15 000 фахівців книжкової галузі. У різні роки почесними гостями фестивалю були Оксана Забужко, Зигмунт Бауман, Петер Вайдгаас, Роман Віктюк, Юстейн Ґордер, Ерленд Лу, Ді-Бі-Сі П'єр, Фредерік Беґбедер, Марсі Шор, Енн Епплбаум та інші.