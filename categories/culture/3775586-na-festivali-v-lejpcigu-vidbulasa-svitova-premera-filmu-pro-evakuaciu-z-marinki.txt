Лейпцизький фестиваль документального та анімаційного кіно цьогоріч розпочався з показу документального фільму «Білий янгол – кінець Мар’їнки».

Як передає Укрінформ, про це Національна поліція України повідомила у Фейсбуці.
Стрічку про евакуаційний екіпаж української поліції «Білий янгол» зняв німецький режисер Арндт Гінцель (Arndt Ginzel).
Картина розповідає про знищення російськими військами міста Мар’їнка Донецької області та героїчну боротьбу поліцейських за життя місцевих жителів.

На запрошення організаторів прем’єру фільму відвідали керівник поліції Донецької області Руслан Осипенко та одні з героїв фільму – Артем Щусь і Василь Піпа.
Документальну стрічку «Білий янгол – кінець Мар’їнки» європейські глядачі зустріли оваціями.
«Уперше за свою діяльність я побачив, що люди стільки разів вставали та аплодували фільму», – зауважив режисер картини.
За словами Гінцеля, його метою було показати простих людей, звичайних поліцейських на війні, не окремих особистостей, а душу українського народу.
Як повідомлялося, Лейпцизький фестиваль документального та анімаційного кіно (DOC Leipzig) є найбільшим німецьким і другим за величиною європейським фестивалем документального й анімаційного кіно.
Щороку DOC Leipzig об’єднує близько 1600 професіоналів кіноіндустрії з понад 80 країн, на ньому демонструється близько 250 фільмів.
Цьогоріч фестиваль проходив з 8 по 15 жовтня.