Національна опера анонсує повернення до репертуару у квітні багатьох шедеврів світової класики.

Глядачі вперше за декілька сезонів зможуть побачити знаменитий балет Людвіга Мінкуса «Баядерка», оперу Джузеппе Верді «Аїда» з Людмилою Монастирською, а також оперу «Любовний напій» Гаетано Доніцетті, повідомили Укрінформу в пресслужбі театру.
Нацопера в квітні даватиме по чотири вистави на тиждень: у четвер та п’ятницю вони розпочинатимуться о 17 годині, а в суботу та неділю – о 15 годині.
У суботу, 1 квітня, в афіші театру перлина української класики - опера Миколи Лисенка «Наталка Полтавка». В головній ролі глядачі побачать молоду співачку Анастасію Поважну, в партії коханого Наталки Петра — Сергія Скочеляса. Роль колоритної Горпини Терпилихи виконає Анжеліна Швачка, в ролі Возного Тетерваковського — Сергій Пащук. Диригент Богдан Пліш.
У неділю, 2 квітня, на шанувальників класичного балету чекає зустріч із героями романтичного балету «Жізель» Адольфа Адана. У головних ролях: Катерина Алаєва (Жізель), Ян Ваня (Альберт) та Володимир Кутузов (Ганс).
Балет Людвіга Мінкуса «Дон Кіхот», який живе на сцені вже друге століття, у Нацопері представлять 7 квітня. Головні партії у виставі виконують Тетяна Льозова (Кітрі), Ярослав Ткачук (Базиль), Ірина Борисова (Вулична танцівниця), Даніїл Пащук (Еспадо), Сергій Литвиненко (Дон Кіхот), Микита Кайгородов (Санчо Панса) та ін.
У суботу, 8 квітня, шанувальників оперного мистецтва запрошують на одну з найпопулярніших опер у світі «Флорія Тоска» Джакомо Пуччіні. Виконавці: Вікторія Ченска (Флорія Тоска), Дмитро Кузьмін (Маріо Каварадоссі), Геннадій Ващенко (Барон Скарпіа), Сергій Ковнір (Чезаре Анджелотті) та ін.
Балет Хермана Левенсхольда «Сильфіда» на сцені Національної опери представлять у неділю, 9 квітня. У головних партіях глядачі побачать: Юлію Кулик (Сильфіда), Олександра Скулкіна (Джеймс), Костянтина Пожарницького (Гюрн), Руслана Авраменка (чаклунка Медж), Тетяну Соколову (Еффі).
Комічний балет «Весілля Фігаро» на музику Вольфганга Амадея Моцарта у постановці Віктора Яременка, який впродовж багатьох років є беззаперечним фаворитом у київських глядачів, в афіші театру запланований на п’ятницю, 14 квітня. У головних ролях: Віктор Іщук (Фігаро), Катерина Курченко (Сюзанна), Ян Ваня (Граф), Ірина Борисова (Графиня), Микита Кайгородов (Марцеліна) та ін.
На сцені Нацопери 15 квітня покажуть оперу Джузеппе Верді «Травіата» в осучасненій постановці Анатолія Солов’яненка. Прем’єра вистави відбулася у жовтні 2022 року. У головних ролях: Тамара Калінкіна (Віолетта Валері), Дмитро Іванченко (Альфред), Петро Приймак (Жорж Жермон, його батько), Анжеліна Швачка (Флора де Бервуа), В’ячеслав Базир (Маркіз д’Обіньї), Богдан Тарас (Лікар Гренвіль), Світлана Годлевська (Аніна) та ін.
Показ балету Юрія Шевченка «Пригоди Піноккіо» у постановці Віктора Литвинова за мотивами казки Карло Коллоді запланований на неділю, 16 квітня. В ролях: Микита Кайгородов (Піноккіо), Олександра Панченко (Лялька з блакитним волоссям), Михайло Загреба (Джепетто, батько Піноккіо), Руслан Авраменко (Господар ляльок), Андрій Скляр (Кіт), Райса Бетанкоурт (Лисиця) та ін.
У п’ятницю, 21 квітня, шанувальники оперного мистецтва зможуть побачити неперевершену Людмилу Монастирську в титульній партії опери Джузеппе Верді «Аїда». Також у ролях Сергій Пащук (Радамес), Алла Позняк (Амнеріс), Тарас Штонда (Амонасро), Сергій Магера (Рамфіс), Володимир Тишков (Фараон) та ін.
На вечір одноактних балетів глядачів запрошують у суботу, 22 квітня. Їхній увазі запропонують «Трикутний Капелюх» Мануеля де Фалья у виконанні Христини Шишпор, Володимира Кутузова, Ксенії Іваненко, Катерини Курченко, Костянтина Пожарницького та ін.
«Болеро» Моріса Равеля виконають Олександра Панченко (Дівчина в білому), Євген Логвиненко (Юнак) та Олеся Воротнюк (Дама у чорному).
У неділю, 23 квітня, в афіші театру весела і романтична опера Гаетано Доніцетті «Любовний напій». Виконавці: Лілія Гревцова (Адіна), Дмитро Кузьмін (Неморіно), Михайло Кірішев (Белькоре), Андрій Маслаков (Дулькамара), Ольга Матушенко (Джанетта) та ін.
Балет Людвіга Мінкуса «Баядерка» глядачі зможуть побачити у п’ятницю, 28 квітня. В основі сюжету - східна романтична легенда про трагічне кохання баядерки та хороброго воїна. Вистава посідає особливе місце в історії українського хореографічного мистецтва, бо саме ним 2 жовтня 1926 року започаткував свою історію київський балет.
У головних ролях: Наталія Мацак (Нікія), Сергій Кривоконь (Солор), Ольга Киф’як-фон-Краймер (Гамзатті) та ін.
У театрі зазначили, що цей балет був запланований на 24 лютого 2022 року. Зі зрозумілих причин він тоді не відбувся. І ось через понад рік вистава повертається на сцену театру.
Рання опера Джузеппе Верді «Набукко», яка свого часу принесла молодому генію світову славу, в афіші театру запланована на суботу, 29 квітня. Головні партії виконають: Олександр Мельничук (Набукко), Оксана Крамарєва (Абігайль), Алла Позняк (Фенена), Сергій Ковнір (Захарія), Дмитро Іванченко (Ісмаель).
Завершить квітневу програму Національної опери у неділю, 30 квітня, вечір одноактних балетів у постановці Віктора Іщука. Цього разу будуть показані «Широко заплющені очі» та неокласична вистава в жанрі сатиричної трагедії «Доктор Фауст».
У Національній опері нагадали, що кількість глядачів у залі обмежена - лише 450 осіб. У разі повітряної тривоги їх буде запрошено до тимчасового укриття у приміщенні гардеробу, розташованого поверхом нижче, під фоє партеру.
Квитки на вистави надходять у продаж зазвичай за два тижні до вистави, придбати їх можна виключно онлайн.