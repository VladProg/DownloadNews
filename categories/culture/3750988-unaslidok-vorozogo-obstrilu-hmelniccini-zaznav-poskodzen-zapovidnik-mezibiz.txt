Унаслідок обстрілу росіянами Хмельниччини вночі 19 серпня зазнав пошкоджень Державний історико-культурний заповідник «Межибіж».

Про це кореспонденту Укрінформу розповів директор заповідника Олег Погорілець.
«Приблизно о 3:20 19 серпня вибухова хвиля пошкодила вікна, були вибиті замки, повідчинялися двері... пошкоджень зазнав дах на найвищій Лицарській вежі висотою 37 метрів. Дах на вежі ще потрібно обстежувати, і це мають робити фахівці. Якщо будуть вітри та зливи, то листи на даху вежі можуть відриватися і створювати небезпеку для тих, хто поруч. Затікання води в приміщення теж становить небезпеку», - зазначив Погорілець.

За його словами, експонати заповідника внаслідок обстрілу не постраждали.

Погорілець зауважив, що у той час на території фортеці проходила студентська школа лідерства, там перебували 300 студентів. Усі учасники заходу після сигналу повітряної тривоги перейшли в укриття.

Про пошкодження керівництво заповідника повідомило ОВА та поліцію. 21 серпня збитки має зафіксувати поліція.


«Думаю, що швидше за все, відновлення заповідника відбуватиметься в добрих традиціях нашої роботи з благодійними фондами, які швидко зможуть нам допомогти засклити вікна, відремонтувати двері та провести обстеження покрівлі Лицарської вежі», - додав директор заповідника.
Як повідомляв Укрінформ, унаслідок атаки, яку вночі 19 серпня здійснила російська армія, на Хмельниччині пошкоджено сотні будинків, школи, комунальні заклади.
Фото: Олег Погорілець