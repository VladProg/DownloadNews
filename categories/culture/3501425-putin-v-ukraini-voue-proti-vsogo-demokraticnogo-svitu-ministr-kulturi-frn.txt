Міністр культури та інформаційної політики України Олександр Ткаченко у столиці провів зустріч із міністеркою з питань культури та медіа Німеччини Клаудією Рот.

Як передає Укрінформ, про це глава МКІП написав у Телеграмі, процитувавши слова німецької колеги.
«Одна справа читати про війну в Україні, а зовсім інша - бачити її на власні очі. Тепер я бачу, що Путін воює проти вашої культури, проти вашої ідентичності. А значить - війна ведеться проти всього культурного демократичного світу. Коли культура знищена, демократія більше не має голосу. Тому ми маємо протистояти цьому разом» - міністерка з питань культури та медіа Німеччини Клаудія Рот.
На думку Ткаченка, це головне, що потрібно знати про візит пані Клаудії в Україну.

24 лютого російська федерація розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України, катують і вбивають мирне населення. Сили оборони України чинять запеклий опір російським загарбникам.
Фото: dpa