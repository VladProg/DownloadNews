Юридичне оформлення перейменування театру Лесі Українки завершене, нова назва “Національний академічний драматичний театр імені Лесі Українки” відтепер внесена до актів уряду.

Як передає Укрінформ, про це повідомляє пресслужба Міністерства культури та інформаційної політики.
“Юридичне оформлення перейменування театру Лесі Українки завершено. Процес перейменування закладу розпочався ще наприкінці лютого. Це було рішення колективу, і воно є цілком зрозумілим. Вилучення з назви театру слова “російський” стосується не лише зміни назви закладу, адже зміниться сам зміст його діяльності та репертуарна політика. Шанувальники театрального мистецтва зможуть переглядати якісні вистави українських та зарубіжних авторів тепер українською мовою”, - сказав міністр культури та інформаційної політики Олександр Ткаченко.
Зазначається, що МКІП своїм наказом від 8 червня 2022 р. № 188 затвердило нову назву - Національний академічний драматичний театр імені Лесі Українки, вилучивши слова “російської драми” з назви театру, та затвердило його статут у новій редакції.
Крім того, театр Лесі Українки забезпечив державну реєстрацію змін до відомостей про юридичну особу, що містяться в Єдиному державному реєстрі юридичних осіб, фізичних осіб-підприємців та громадських формувань.
Як повідомлялося, понад 60 театральних колективів долучилися цього року до XXIV Міжнародного театрального фестивалю “Мельпомена Таврії”, який через війну переїхав на львівські майданчики і проводиться в змішаному форматі.