Український фільм «Я працюю на цвинтарі» 27 жовтня вийде у широкий прокат у Чехії.

Про це Укрінформу повідомив один із продюсерів фільму Артем Колюбаєв.
«Já, Hrobař» - під такою назвою «Я працюю на цвинтарі» 27 жовтня вийде в широкий прокат у Чехії. Фільм демонструватиметься українською мовою з чеськими субтитрами», - сказав Колюбаєв.

В українському широкому прокаті дебютна кіноробота режисера Олексія Тараненка стартувала 15 вересня.

В основі фільму - однойменна збірка українського письменника Павла «Паштета» Белянського, який виступив співсценаристом фільму разом з Олексієм Тараненком.

Головні ролі у фільмі виконали українські актори Віталій Салій, Вікторія Городецька, Анна Іванова, Римма Зюбіна, Оксана Жданова, Олена Хохлаткіна, Віктор Жданов, Андрій Ісаєнко, Олексій Тритенко, Ярослав Безкоровайний, Ігор Цішкевич, Ніна Набока. Стрічку знято у копродукції України та Польщі.
«Показ нашого драмеді за кордоном - важливий крок для підтримки українських глядачів, що через війну були вимушені залишити свої домівки. І ми дуже радіємо, що наш фільм виходить не лише в Україні, а й повноцінним прокатом у багатьох кінотеатрах Чехії.
Назву для фільму - "Já, Hrobař" - обрали не випадково. В 90-ті роки минулого століття дитяча пісенька "Hrobař" була дуже популярною в Чехії. То ж маємо надію, що і фільм знайде свого глядача й також стане популярним не лише серед українців, а й серед місцевого населення», - розповіли автори фільму.
Як повідомляв Укрінформ, фільм «Я працюю на цвинтарі» у 2019 році виграв грант Українського культурного фонду
(УКФ) на продакшн повнометражного художнього фільму у копродукції з Польщею. Загальний бюджет на виробництво стрічки становив 21,40 млн грн, з них УКФ оплатив 70% (14,98 млн).
Головну пісню "То таке життя" до фільму створила Марина Круть з гурту Krutь.