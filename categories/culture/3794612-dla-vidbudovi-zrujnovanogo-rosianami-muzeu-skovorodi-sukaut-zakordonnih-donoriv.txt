Для відбудови Національного літературно-меморіального музею Сковороди продовжують шукати закордонних донорів, а будівельні компанії запрошують до участі в тендері на консервацію зруйнованої будівлі.

Про це сказав на брифінгу начальник Харківської обласної військової адміністрації Олег Синєгубов, передає кореспондент Укрінформу.
«Ми продовжуємо працювати й зустрічатися з міжнародними партнерами на платформі Регіонального офісу міжнародного співробітництва. У нас запланована масштабна зустріч щодо планів на відновлення. Вона пройде у січні, оскільки це саме той місяць, коли всі міжнародні організації планують свої бюджети на рік. Питання музею ми теж, звичайно, будемо піднімати, однак у пріоритеті - саме житловий фонд. Поряд із тим, працюємо над збереженням культурної спадщини», - сказав Синєгубов.
Він підтвердив, що тендер на першочергові протиаварійні та консерваційні заходи довелося оголосити вже втретє.
«Виділені кошти були на консервацію, вони є. Вже втретє оголошені тендерні пропозиції. Попередні тендери скасували, тому що приймала участь одна компанія - звичайно, ні про яку конкуренцію мова йти не може, інший раз, коли приймала участь так само одна компанія, не було надано повного пакета документів. Зараз триває чергова тендерна процедура - принагідно запрошуємо підрядників взяти участь. Чим більшою буде конкуренція, тим краще», - зазначив Синєгубов.
Як повідомляв Укрінформ, музей українського філософа на Харківщині оголосив благодійний збір «301 справжній друг Сковороди», аби зібрати 3 млн грн, кошти спрямують на консервацію зруйнованої будівлі. За словами працівників установи, будівля не переживе ще однієї зими.
6 травня 2022 року, близько 23:00, російська ракета зруйнувала старовинну садибу в с. Сковородинівка Богодухівського району Харківщини, ударною хвилею було пошкоджено комору ХІХ століття та Будинок управляючого, які є складовими музейного комплексу.
Фото ілюстративне