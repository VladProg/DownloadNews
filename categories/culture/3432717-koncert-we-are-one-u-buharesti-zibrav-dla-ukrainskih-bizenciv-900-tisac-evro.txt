Благодійний концерт We Are One («Ми єдині») на Національній арені Бухареста зібрав 4,5 мільйона леїв для біженців з України.


Як передає Укрінформ, про це повідомляє Національна рада з питань телебачення та радіомовлення.
«Це приблизно 900 тисяч євро. Частина цих грошей надійшла від реклами, яку під час концерту транслювало PRO TV. Ці кошти були повністю передані для біженців з України. Пожертви для українських людей, що були змушені покинути Батьківщину, надійшли з кількох джерел: 35 000 проданих квитків, SMS, банківські перекази та доходи від реклами PRO TV під час трансляції», - ідеться в повідомленні.
Зазначається, що Paginademedia.ro підрахував рекламний ефір за чотири години. За його підрахунками, загальна сума реклами на PRO TV становила приблизно 250 000 – 280 000 євро. Було враховано аудиторію рекламних оголошень, запланованих з 20.00 до 24.00. Щоб зробити свій внесок у пожертвування, за інформацією Paginademedia.ro, більшість рекламних клієнтів взяли «плату солідарності», тобто ціну за рекламу майже втричі вищу за звичайну вартість.
Благодійний концерт We Are One організували Saga Festival, PRO TV, Kiss FM і мерія Бухареста. Його представили Енді Мойсеску та Андреа Еска.

На концерті, зокрема, співали такі відомі виконавці: Армін ван Бюрен, Том Оделл, Джамала, INNA, Грасу XXL, Волтай, Спайк, Фелі, Guess Who, Вама, Ірина Раймес, Carla’s Dreams, Андра, Хорія Бренсіу, Делія та Антонія.
24 лютого російський президент путін оголосив про початок повномасштабного вторгнення в Україну. Російські війська обстрілюють та знищують об'єкти інфраструктури, проводять масовані обстріли житлових районів українських міст і сіл із використанням артилерії, реактивних систем залпового вогню та балістичних ракет.
Фото: CRUCEA ROSIE ROMANA