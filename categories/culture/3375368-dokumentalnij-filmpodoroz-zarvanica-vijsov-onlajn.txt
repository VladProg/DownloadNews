На онлайн-платформі Takflix вийшов документальний фільм «Зарваниця» Яреми Малащука та Романа Хімея.

Про це Укрінформу повідомили в компанії Takflix.
“Стрічка доступна на всіх територіях з англійськими субтитрами”, - йдеться у повідомленні.
Як зазначається, цей та інші фільми Takflix можна придбати за кошти з програми «ЄПідтримка». 50% з продажу всіх квитків Takflix отримують творці кіно.

«Зарваниця» – це фільм-подорож про паломників, які долають сотні кілометрів з Карпат до святого місця на Тернопільщині. Юного хлопця, ведучого місцевого телеканалу, фотографа-ентузіаста, і навіть 80-річну бабусю об'єднує віра в диво. «Поводирем» прочан є відомий священник Іван Рибарук із Криворівні.

Режисери стрічки – Ярема Малащук та Роман Хімей – працюють разом із 2013 року на перетині кіно та візуального мистецтва. У 2018 році вони здобули спеціальну нагороду від PinchukArtCentre, Гран-прі в конкурсі «Молоді українські художники» (МУХі-2019), нагороди за найкращий короткометражний документальний фільм на Міжнародному фестивалі німого кіно в Мексиці, за найкращий продакшен на Фестивалі фешн-фільмів у Києві (FFFK). Ідея розкрити образ прочан у хлопців виникла давно, зокрема через те, що обидва – з Коломиї та добре розуміють прояви місцевого християнства.

Як повідомляв Укрінформ, документальний фільм "Зарваниця" українських режисерів Яреми Малащука та Романа Хімея вийшов на екрани кінотеатрів 15 липня 2021 року.
Фото з сайту dzerkalo.media