Міністерство культури та інформаційної політики спільно з виданням ELLE.UA запускає проєкт про нематеріальну культурну спадщину українців.

Як передає Укрінформ, про це МКІП повідомляє у Телеграмі.
"На платформі ELLE.UA стартував спільний з МКІП проєкт, який пропонує глибше познайомитися з українською культурою через яскраву у всіх сенсах мозаїку традицій, смаків, ремесел з доданих нещодавно до Національного переліку елементів нематеріальної культурної спадщини України", - ідеться у повідомленні.
Перший випуск проєкту розповідає читачам про традиції української писанки, секрети розпису української порцеляни, соломоплетіння та лозоплетіння, а також яворівську забавку.
"Продовження проєкту шукайте на ELLE.UA щопонеділка у серпні-вересні", - додали у МКІП.
Як повідомляв Укрінформ, традиції ткацтва селища Іванків Київської області пропонують подати на розгляд спеціалістів щодо внесення до списку нематеріальної культурної спадщини України.
Фото: МКІП