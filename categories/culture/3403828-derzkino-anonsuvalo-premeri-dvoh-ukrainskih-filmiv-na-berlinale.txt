На 72-му Берлінському міжнародному кінофестивалі відбудуться прем'єри двох українських фільмів, що створені за підтримки Держкіно.

Як передає Укрінформ, про це повідомляє пресслужба Держкіно у Фейсбуці.
"Сьогодні та завтра на Berlinale - Berlin International Film Festival відбудуться прем'єри двох фільмів, що створені за підтримки Держкіно: "Клондайк" Марини Ер Горбач та "Терикони" Тараса Томенка. Обидві стрічки присвячені темі війни на сході нашої країни", - йдеться у повідомленні.
Так, 14 лютого відбудеться європейська прем’єра фільму "Клондайк". Фільм представлений в конкурсній секції Panorama 72-го Берлінале. Картина розповідає історію місцевої родини, яка опинилася в епіцентрі подій авіакатастрофи рейсу MH17 Malaysia Airlines 17 липня 2014 року в селі Грабове Донецької області. Родина очікує народження першої дитини, коли війна жорстоко вривається в їх життя разом з уламками збитого "Боїнга". Жінка відмовляється евакуюватися, навіть коли село захоплюють озброєні угрупування.
Головні ролі у фільмі виконали Оксана Черкашина ("Погані дороги"), Сергій Шадрін ("Чорний ворон") і Олег Щербина ("Черкаси"). Оператором та співпродюсером картини виступив Святослав Булаковський (кінокомпанія Kedr Film). Картину створено у копродукції України та Туреччини.
Вже 15 лютого в Берліні відбудеться світова прем'єра стрічки "Терикони". Картину відібрано до конкурсної секції Берлінале – "Generation Kplus" і номіновано на Berlinale Documentary Award.
"Терикони" – це історія про дітей, котрі бачать війну не по телевізору і про дитинство, котре продовжується, попри війну. Терикони – місце, де відбувається дія, і водночас образ "відпрацьованих" і полишених людських життів. Історія дітей, які постраждали від обстрілів, які втратили батьків та близьких, але продовжують жити та любити там, де для інших життя полишило надію.
Режисер фільму – Тарас Томенко, оператор – Михайло Любарський, режисер монтажу – Віктор Маляренко. Виробництво "ІнсайтМедіа" за підтримки Державного агентства України з питань кіно.
Зазначається, що стрічка Нарімана Алієва "Орталан", що також створюється за підтримки Держкіно, представляє Україну на Berlinale Co-Production Market, який проходить онлайн, з 12 до 16 лютого.
"Орталан" – історична драма про депортацію кримськотатарського народу. Події фільму відбуваються в Криму у травні 1944 року. Юнак Ісмаїл, повернувшись з гір, зустрічає своє село спорожнілим. Розгублений, він вирушає на пошуки рідних та відповідей.
Режисер та автор сценарію – Наріман Алієв, продюсери – Володимир Яценко та Анна Соболевська (кінопродакшен ForeFilms).
Як повідомлялося, Берлінський міжнародний кінофестиваль розпочався 10 лютого, а завершиться 20 лютого.
Фото: Ольга Танасійчук, Укрінформ