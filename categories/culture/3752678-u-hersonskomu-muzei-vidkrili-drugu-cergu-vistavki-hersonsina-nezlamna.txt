У херсонському музеї відкрили другу чергу виставки «Херсонщина незламна».

Як передає Укрінформ, про це у Фейсбуці повідомляє Херсонський обласний краєзнавчий музей.
«Незважаючи на ворожі обстріли, незламні херсонські музейники продовжують працювати: збирати нові матеріали, будувати виставки. У святковий День Незалежності відбулося відкриття другої черги виставки «Херсонщина незламна», - йдеться у повідомленні.

Як зазначається, відкрила виставку директорка музею Ольга Гончарова. Вона розповіла, що ця робота – подарунок незламним херсонцям. Керівниця департаменту реалізації гуманітарної політики ХОДА Віолета Царькова підкреслила, що планується створення й віртуальної виставки для того, щоб всі охочі змогли познайомитися з нею.
Підкреслюється, що на виставці знайшли відображення останні події на Херсонщині – боротьба з повінню через підрив військовими РФ Каховської ГЕС, втрати і перемоги херсонських воїнів на полі бою. Але не тільки трагедії висвітлені в експозиції, її автори намагалися відобразити незламний дух херсонців, які продовжують засівати поля, народжувати дітей, відбудовувати зруйноване.
Як повідомляв Укрінформ, у херсонський краєзнавчий музей для виставки «Херсонщина незламна» передали речі музейного волонтера Дмитра Борисенка, який загинув під час виконання бойового завдання, зокрема, це і трофеї з поля бою, зібрані військовим для музею.
18 травня 2023 року у музеї відбулося відкриття виставки «Херсон-2022: Хроніки деокупації».
З херсонських музеїв російські агресори викрали найцінніші експонати.
Фото: Херсонський обласний краєзнавчий музей