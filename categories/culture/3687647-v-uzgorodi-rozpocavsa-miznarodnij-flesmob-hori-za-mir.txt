В Ужгороді розпочався міжнародний флешмоб «Хори за мир», під час якого хори з різних країн виконують твір Вольфганга Амадея Моцарта Dona Nobis Pacem.

Про це повідомила у Фейсбуці Ужгородська міська рада, передає Укрінформ.
«Закарпатські мистецькі колективи сьогодні, 26 березня, об'єдналися в Ужгороді для участі в міжнародному флешмобі «Хори за мир», співаючи одночасно з учасниками з різних країн твір Вольфганга Амадея Моцарта Dona Nobis Pacem («Даруй нам мир»), - йдеться в дописі.

Співи усіх хорів-учасників транслюються онлайн на спеціально створеній платформі проєкту.
Як повідомлялося, «Хори за мир» (Choirs for Peace) – це некомерційна платформа, яку заснувала та спонсорує Familia Coral Santiago Apóstol у Гріньйоні (Мадрид, Іспанія). Її мета – об’єднати різні хори та інституції для заклику до миру за допомогою хорового співу.
Рік тому, 27 березня 2022 року, тисяча хорів у різних містах світу молилися за мир виконанням традиційного канону Dona Nobis Pacem («Даруй нам мир»). Крім того, під час флешмобу відбудеться прем’єра нового гімну Choirs for Peace, створеного Джимом Папулісом саме до цієї події.