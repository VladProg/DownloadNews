Заклики представників російської влади до громадян поширювати піратські копії іноземних фільмів і музики є зізнанням у кримінальному злочині.

Так радник керівника Офісу Президента України Михайло Подоляк прокоментував у Твіттері заяви заступника голови радбезу рф дмитра медведєва і речника президента рф дмитра пєскова, передає Укрінформ.
"Знову ru-офіціали (пєсков/медведєв) зізналися в кримінальному злочині. Закликають росіян поширювати піратські копії кіно/музики. Якщо ти злодій, то ти злодій... рф завжди краде. Не винаходить, не вигадує, а грабує та обкрадає", - зазначив Подоляк.
Він додав, що це і є "справжнє обличчя «великої російської культури»".
Раніше заступник голови ради безпеки рф дмитро медведєв виступив за піратське, тобто таке, що порушує авторські права, поширення контенту, який належить західним компаніям. Цю позицію підтримав прессекретар кремля дмитро пєсков.
Як повідомлялося, після початку повномасштабного російського вторгнення в Україну основні голлівудські кіновиробники – Warner Bros., Universal, Paramount, Disney та Sony – призупинили прокат і ліцензування своєї продукції в росії, деякі з них потім остаточно пішли з російського ринку.
Відеосервіс Netflix також припинив роботу у росії.