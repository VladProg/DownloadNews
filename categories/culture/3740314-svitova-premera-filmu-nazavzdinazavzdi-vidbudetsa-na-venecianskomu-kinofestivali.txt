На 80-му кінофестивалі Mostra internazionale d'arte cinematografica у Венеції відбудеться світова премʼєра фільму "Назавжди-Назавжди" української режисерки Анни Бурячкової.

Про це повідомило Держкіно, передає Укрінформ.

Прем'єра стрічки відбудеться в межах конкурсної програми Orizzonti Extra.
Як зазначається, "Назавжди-Назавжди" є повнометражним ігровим дебютом режисерки. Дія фільму відбувається у Києві наприкінці 90-х років.
"Це історія про молодих і непокірних на тлі радянської руїни. Тих, хто через обставини змушені були навчитися приймати рішення у стислий термін, але загубилися у дорослому світі. Історія тих, хто виріс, але так і не подорослішав", – зауважили у Держкіно.
Головні ролі у фільмі виконали Аліна Чебан, Захар Шадрін, Артур Алієв, Єлизавета Цілик і Дар‘я Жихарська.
Сценарій стрічки був написаний у 2020 році під час карантину, впровадженого у зв'язку з поширенням Covid-19.
Знімальний процес завершився у Києві за два місяці до початку повномасштабнго вторгнення Росії в Україну. Відзняті матеріали були евакуйовані до Амстердама, де до команди фільму долучилися нідерландські співпродюсери і партнери з постпродакшну.
Картина була створена за підтримки Державного агентства України з питань кіно, Міністерства культури та інформаційної політики України, Nederlands Filmfonds і screen.brussels fund і сприяння MIDPOINT Institute.
На стадії розробки й виробництва "Назавжди-Назавжди" був представлений на різних міжнародних кіноринках. Фільм здобув спеціальну відзнаку журі й нагороду Screen Brussels Co-Production Award на презентації Ukrainian Films Now у межах Каннського кінофестивалю.
Також стрічка має нагороду Литовського кіноцентру на Coming Soon Meeting Point (га Vilnius Kinopavasaris).
Як повідомлялося, кінофестиваль Mostra internazionale d'arte cinematografica цьогоріч проходитиме з 30 серпня по 9 вересня. Його конкурсна програма Orizzonti Extra з’явилася як альтернатива секції Sconfini, присвяченій артхаузним й експериментальним фільмам. У фокусі Orizzonti Extra – нові тенденції у світовому кіно й відкриття нових імен на кінематографічній мапі.