До початку повномасштабного вторгнення рф 65% українців читали художню літературу, після початку популярності набули нові теми - аналіз військових подій - 42%, публіцистика - 32%, історія України - 31%.

Як передає Укрінформ, про це свідчать результати соціологічного дослідження “Нью Імідж Маркетинг Груп” на замовлення Українського інституту майбутнього щодо практик читання українців під час повномасштабної війни.
“Безперечним лідером за тематикою до початку повномасштабного вторгнення серед читачів паперових та електронних книг (слухачів аудіокниг) зафіксовано художню літературу (65%), також до умовного ТОП-5 увійшли наступні теми/напрями книг: професійна література (38%), медицина/здоров’я/краса (33%), психологічний напрямок (32%), історична /біографічна /мемуарна тематика загалом (30%)”, - йдеться в дослідженні.
Зазначається, що після початку повномасштабного вторгнення вподобання читачів дещо змінилися та популярності набули нові теми/напрямки книг, а саме: опис та аналіз військових подій, що відбувалися у світі – до 24 лютого 2022 року 18%, після – 42%; публіцистична, аналіз поточних соціально-політичних подій – до 24 лютого 2022 року 25%, після – 32%; історія України від давнини до сьогодні – до 24 лютого 2022 року 25%, після – 31%.
Крім того, за результатами опитування, основна тематика статей, які читають після 24 лютого 2022 року, це: описи і аналіз військових подій, що відбувалися у світі (52%) – цікавість до даної теми збільшується зі зростанням віку респондентів; публіцистика і аналіз поточних соціально-політичних подій (34%) – цікавість до даної теми збільшується зі зростанням віку респондентів; історія України від давнини до сьогодні включно (33%) – значно частіше зазначали респонденти віком 51 рік та старше.

Також популярними є такі теми статей: медицина, здоров’я, краса (27%) – значно частіше зазначали жінки; психологічні статті (24%) – значно частіше зазначали жінки, при цьому кияни – дещо рідше за інших; історичні, біографічні в цілому (23%) – значно частіше зазначали респонденти віком 51 рік та старше; художні, розважальні статті (включно з матеріалами про хобі, інтереси та статті для дітей) (20%).
Окрім цього, під час опитування респондентам було запропоновано назвати авторів, які на даний час допомагають їм краще зрозуміти ситуацію, яка відбувається саме зараз. Частина респондентів (25%) не змогла надати відповідь на це питання, ще 7% – зазначили, що жоден автор не допомагає краще зрозуміти ситуацію сучасності.





При цьому загалом серед наданих відповідей були запропоновані не лише автори книг чи статей/дописів, але і діячі з різних сфер діяльності. Серед авторів частіше за інших згадували Т. Шевченка, Л. Костенко, С. Жадана, Дж. Орвелла.
Дослідження проводилось з 13 по 18 квітня 2022 року по всій території України, крім населених пунктів на тимчасово непідконтрольних територіях частини Донецької, Запорізької, Луганської та Херсонської областей, окупованої АР Крим.
Було опитано 1200 респондентів. Метод - онлайн-опитування по інтерактивній структурованій анкеті.
Вибірка репрезентує доросле населення України інтернет-користувачів віком 18 років та старше. Статистична похибка з ймовірністю 0.95 не перевищує 2,89%.
Як повідомляв Укрінформ, Українському інституту книги надано ₴74 мільйони, які будуть спрямовані на книговидання.