Головну нагороду 72-го Берлінського міжнародного кінофестивалю - "Золотого ведмедя" - здобув фільм іспанської режисерки Карли Сімон "Алькаррас".

Про це повідомляє Укрінформ із посиланням на DW.
Прем'єра фільму "Алькаррас" відбулася в межах Берлінале. Головні ролі в ньому зіграли Джорді Пуйоль Дольсет, Анна Отін та Ксенія Росет. У стрічці йдеться про кілька поколінь однієї сім'ї в каталонському містечку Алькаррас. На новину про те, що на їхній землі збираються вирубати всі персикові дерева, щоб встановити сонячні панелі, члени сім'ї реагують по-різному.
В основному конкурсі цьогорічного фестивалю брали участь 18 картин виробництва 15 країн. "Срібного ведмедя" здобула стрічка "Фільм письменника" південнокорейського режисера Хон Сан Су.
Нагороду за найкращий сценарій вручили Лайлі Штілер за фільм "Рабіє Курназ проти Джорджа Буша" німецького режисера Андреаса Дрезена.
Мельтем Каптан, яка грала в цьому фільмі, отримала "Срібного ведмедя" як найкраща виконавиця головної ролі.
"Золотого ведмедя" у програмі короткометражного кіно отримав фільм російської режисерки Анастасії Вебер "Треп".
Українські фільми в цьогорічній конкурсній програмі Берлінале участі не брали.
Як повідомляв Укрінформ, 72-й Берлінський міжнародний кінофестиваль розпочався ввечері 10 лютого світовою прем’єрою стрічки «Петер фон Кант» Франсуа Озона, яка бере участь в основній конкурсній програмі.
Найкращі фільми цьогорічного Берлінського кінофестивалю обирало міжнародне журі. Його очолив американський режисер і сценарист М. Найт Шьямалан, який зняв картини "Шосте чуття" з Брюсом Віллісом, "Знаки" з Мелом Гібсоном та Гоакіном Феніксом, "Спліт" із Джеймсом Мак-Евоєм та інших.
Фото: LluisTudela