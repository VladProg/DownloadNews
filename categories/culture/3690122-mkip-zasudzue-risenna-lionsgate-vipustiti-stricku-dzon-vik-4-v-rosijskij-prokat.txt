МКІП засуджує рішення Lionsgate випустити стрічку «Джон Вік 4» з Кіану Рівзом у головній ролі в офіційний російський прокат.

Про це у Телеграмі повідомила пресслужба Міністерства культури та інформаційної політики, передає Укрінформ.
«Міністерство культури та інформаційної політики України рішуче засуджує рішення Lionsgate випустити стрічку «Джон Вік 4» в офіційний російський прокат. Абсолютно неприпустимо вести подвійну політику: заявляти про зупинення бізнесу з росією та одночасно виконувати існуючі контракти з росіянами, навіть якщо вони були укладені раніше», - йдеться в повідомленні.
У МКІП зазначили, що всі виручені від офіційних прем’єр в рф кошти майже напевно підуть на ракетні обстріли мирних українських міст та продовження російського терору проти українців, тому це мають усвідомлювати всі, хто планує повторити подібне рішення у майбутньому.
Керівництво відповідальної за франшизу фільму Lionsgate Motion Picture пояснило вихід стрічки у російський прокат «попередніми контрактами та зобов’язаннями, які потрібно було виконати».
Як повідомлялося, рік тому у відповідь на неспровоковане повномасштабне військове вторгнення рф в Україну світові кінокомпанії – Disney, Sony, Warner Bros., Universal, Paramount – скасували всі свої прем’єри фільмів у країні-терористі. Серед тих, хто відмовився від прокату фільмів в росії, була й одна з найбільших незалежних голлівудських студій Lionsgate.
Однак тиждень тому попри триваючий збройний конфлікт і загальний світовий бойкот стрічка «Джон Вік 4» з Кіану Рівзом в головній ролі подолала «культурну завісу» і офіційно з’явилася у російських кінотеатрах.