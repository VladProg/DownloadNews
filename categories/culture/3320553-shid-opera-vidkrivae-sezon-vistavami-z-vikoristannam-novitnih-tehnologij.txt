Харківський національний академічний театр опери та балету ім. Лисенка («Схід Опера») розпочав черговий сезон виставами з використанням нових технологій.

Про це кореспондентові Укрінформу повідомив головний диригент театру, заслужений діяч мистецтв України Дмитро Морозов.
"Вистави, які розпочали новий театральний сезон, включаючи балет "Спартак", "Лебедине озеро", а також очікувані у жовтні постановки сучасної опери "Вишиваний король України" композитора Алли Загайкевич та автора лібрето Сергія Жадана, балету "Попелюшка" Массне, вже мають у своєму художньому арсеналі нові технології у плані сценічного світла чи розробки світлової партитури. Технології розроблено протягом двох тижнів серпня на базі створеної у Харкові за фінансової підтримки Українського культурного фонду музично-театральної резиденції Light&Space, - розповів Морозов.
За його словами, у межах проєкту до резиденції у Харкові запросили 15 молодих художників з освітлення, режисерів і сценографів з різних театрів країни. У ролі викладачів виступили 10 запрошених тьюторів - знавців театру європейського зразка, відомих і за межами України, включаючи киян Марію Волкову (NOVA OPERA, театр "Дах"), Світлану Змєєву (Культурне об’єднання HRONOTOP.UA, Артцентр ім. Івана Козловського), Юрія Костенка (Front Pictures).
"Навчання включало лекції, творчі конкурси, воркшопи, пітчинг, практичну роботу учасників над власними проєктами. Саме ці розробки було продемонстровано на підсумковому світловому шоу на головній сцені "Схід Опери". Глядачі оплесками зустріли усі новації, включаючи те, що в акті з "Аїди" Верді декорації не тільки вільно рухалися, а ще й трималися у повітрі без опори", - зазначив Морозов.
Він додав, що резиденція Light&Space є наступним кроком в реалізації стратегії розвитку "Схід Опери" як європейського центру української музично-театральної культури, де поєднано можливості державної культурної інституції, творчий потенціал молодих та знаних митців.