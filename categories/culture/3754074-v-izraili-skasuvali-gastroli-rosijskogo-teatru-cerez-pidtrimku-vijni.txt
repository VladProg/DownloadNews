Продюсер Гаді Орон заявив, що показ «Ленкому» у театрі «Габіма» скасовано через підтримку російської війни проти України.

Як передає Укрінформ, про це повідомляє Detaly.co.il.
«Ми не передбачали такого великого хвилювання за і проти, яке виникло через російсько-український конфлікт. Ми всі вважаємо, що немає потреби розпалювати ще більше розбіжностей тут. Тому, порадившись із керівництвом театру «Габіма», ми вирішили звільнити дати та відкласти візит театральної трупи «Ленком» до Ізраїлю до, як кажуть, «шостої вечора після війни», – йдеться в офіційному релізі, поширеному продюсером Гаді Ороном.
Поінформовані джерела повідомили виданню, що спонсорами візиту «Ленкому» до Ізраїлю мали стати Департамент культури при уряді Москви, Сбербанк, а також один з олігархів – за допомогою приватної компанії.
Раніше у соцмережах Ізраїлю розпочалася кампанія за скасування гастролей московського театру «Ленком» в Ізраїлі. До цього закликали правозахисники та проукраїнські активісти. 25 та 26 серпня в ізраїльському сегменті Фейсбуку з'явилися публікації, які вимагають не допустити появи на сцені головного національного театру країни гастролерів, які відкрито підтримують війну РФ в Україні.
Як повідомляв Укрінформ, в естонській столиці Таллінні скасували концерт російської оперної співачки Анни Нетребко, запланований на 14 листопада.
Фото: Wikipedia / Shuvaev