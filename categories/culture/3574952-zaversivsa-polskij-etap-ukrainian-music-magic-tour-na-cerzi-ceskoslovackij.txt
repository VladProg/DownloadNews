У Польщі завершився перший етап культурно-дипломатичного проєкту Ukrainian Music Magic Tour, наступний пройде у Чехії та Словаччині.

Про це йдеться у переданому Укрінформу пресрелізі організаторів туру.
«Завершився перший, польський, етап культурно-дипломатичного проєкту Ukrainian Music Magic Tour, який відбувається під егідою Міністерства закордонних справ України. Він тривав з 1 до 19 вересня та охопив міста Краків, Варшава, Члухув, Гданськ, Сопот та Познань», - зазначається у пресрелізі.
Учасниками туру стали музикант-мультиінструменталіст Василь Сказків та поет-оповідач Володимир Драбчук. Вони виступають в експериментально-імпровізаційному форматі (як вуличному, так і камерному).
Наголошується, що у ході туру в Польщі провели понад 30 вуличних перфомансів та інтерв’ю для Polskie Radio.
У рамках туру в Кракові проведено виступ на презентації тернопільського поета Юрія Завадського в Краківському відділі Спілки польських письменників, сесію в клубі Sekta Selekta, музично-поетичний вечір в книгарні-кав’ярні NIĆ, виступ на підтримку української збірної на чемпіонаті світу з дзюдо, виступи в хостелах для українців від Fundacja WOLNO NAM.
Також у Варшаві відбувся музично-поетичний вечір в Educational center Children of Ukraine, а у Гданьську виступи на креативних пікніках від TVORCHA KUHNIA.
«Ми вдячні людям, яких довелося зустріти за цих понад два тижні - полякам, українцям, громадянам вільної Європи та вільного світу. Підтримка нашої боротьби - колосальна. Весь цивілізований світ разом з нами, і це відчувається, де б ми не були. Ворог вже програв, наша перемога і подальше процвітання - це лише питання часу. І ми оспівуємо нашу боротьбу, нашу перемогу, щоб про неї почули люди в усіх куточках Європи», - підкреслив ідеолог проєкту Володимир Драбчук.
Наступний етап проєкту - чесько-словацький.
Фото: Володимир Драбчук, ФБ