На засіданні керівної ради ГО «Всесвітній клуб одеситів» ухвалено рішення про вихід ВКО зі складу засновників літературної премії ім. Бабеля та відставку віцепрезидента Валерія Хаїта, що був автором ідеї проведення в Одесі літературного конкурсу.

Про повідомляється на сторінці організації у Фейсбуці, передає Укрінформ.
«Президентська рада Всесвітнього клубу одеситів висловлює жаль з приводу ситуації, що склалася з премією ім. Ісаака Бабеля цього року. Відбулося засідання ради ВКО, на котрому її члени ухвалили відставку віцепрезидента ВКО Валерія Хаїта… ВКО виходить зі складу засновників премії ім.Бабеля, а її координатор Хаїт заявив про призупинення проведення цієї літературної премії», - йдеться у повідомленні.
Зазначається, що впродовж пів року ВКО провів понад 60 благодійних зустрічей і концертів, збори від яких дали змогу придбати 70 бронежилетів для бійців тероборони Одеси. У планах клубу - організація благодійних занять для дітей, у тому числі переселенців, із залученням педагогів, екскурсоводів, художників, музикантів, артистів і режисерів Одеси.

Як повідомлялося, 20 липня Одеська міськрада тимчасово припинила взаємодію із Всесвітнім клубом одеситів через співпрацю керівництва цієї організації з росіянами, включення їх до журі конкурсу, оголошеного клубом, та присудження премії представникам країни-агресора.