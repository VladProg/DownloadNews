Працівники Київської митниці завадили незаконному вивезенню з України 101 археологічної знахідки, які датуються VIII ст до н.е. - ХІІІ ст н.е.

Як передає Укрінформ, про це Міністерство культури та інформаційної політики України повідомляє у Телеграмі.
«Митники виявили 101 предмет з явними ознаками старовини. Їх посадовці одразу передали на експертизу до Національного музею історії України», - ідеться у повідомленні.
Як встановили експерти серед вилучених предметів: 15 бронзових наконечників стріл від передскіфського до скіфських часів (VIII-V ст. до н.е.); 4 знаряддя праці – мідно-бронзові тесла, що належать до періоду ранньої та середньої бронзи (III-середина ІІ ст. до н.е.); 54 бронзові ремінні пряжки та їх фрагменти віднесено до черняхівської культури (III-початок V ст.); 9 залізних наконечників стріл, віднесених до салтівської культури (V-X ст.); 15 інших предметів було визначено експертами як залізні ножі доби Русі (X-XIII ст.).
«Дякуємо за пильність і кропітку роботу працівникам Київської митниці, які стали на заваді вивезенню і продажу предметів, що є частиною нашої культури та історії», - зазначили в МКІП.
Як повідомляв Укрінформ, у вересні київські митники перешкодили спробі переправити у США у міжнародному поштовому відправленні каміння з відбитками вимерлої панцирної риби часів раннього девону (геологічний період палеозойської ери).
Фото із соцмереж