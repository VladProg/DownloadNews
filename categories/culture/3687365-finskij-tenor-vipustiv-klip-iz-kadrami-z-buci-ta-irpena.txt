Петрус Шродерус, знаменитий фінський “співочий поліцейський”, до роковин початку повномасштабного російського вторгнення в Україну опублікував новий кліп із піснею українською мовою “Чорнії брови, карії очі”, головними героями якого стали українці.

Про це Укрінформу розповіла менеджер тенора Ганна Віденіус.
За її словами, зйомку людей на тлі руйнувань у їхніх містах робили фінські журналісти, які перебувають в Україні.

“Головні герої відео – обличчя та очі українців. Вони нічого не кажуть, вони просто дивляться на камеру, у вічі глядачам”, - розповіла Віденіус.
Основною ідеєю роботи фінського тенора нині і весь останній рік, за словами його менеджера, є постійне нагадування європейським та іншим людям про те, що в Україні триває страшна війна.
“Не можна давати людям забувати й переключатися на якісь інші, більш тривіальні новини, коли таке відбувається. Чим більше буде таких людей, тим більший шанс закінчити весь цей кошмар”, - наголосила Віденіус.
Про те, як знімався кліп - у репортажі Укрінформу з Гельсінкі.

Фінський тенор Петрус Шродерус, про якого раніше повідомляв Укрінформ, та який з початком російської війни в Україні скасував усі проєкти, пов'язані з росією, і почав давати благодійні концерти на підтримку України, провів найдовший свій концертний тур містами Фінляндії. Мета туру – підтримка України.
Фото: Timo Nykyri/ Yle