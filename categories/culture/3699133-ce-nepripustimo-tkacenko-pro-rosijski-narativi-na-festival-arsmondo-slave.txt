Використання Festival Arsmondo Slave ("Фестиваль слов'янських народів"), що проходить у Страсбурзі, термінів російської пропаганди, таких як-от "слов`янський світ" і "братні народи", є неприпустимим.

На цьому наголосив міністр культури та інформаційної політики Олександр Ткаченко у Телеграмі, передає Укрінформ.
"На превеликий жаль, деякі міжнародні культурні події на другий рік повномасштабної війни в Європі продовжують використовувати російські наративи та намагатись об’єднати непоєднуване - росіян, білорусів та українців. Так, Festival Arsmondo Slave у Страсбурзі використовує небезпечні терміни російської пропаганди "слов`янський світ", "слов`янський всесвіт", об`єднання слов`ян релігійною, мовною і ментальною спільністю", - написав Ткаченко.
Водночас він підкреслив, що абсолютно неприпустимим є толерування російської культури, використання російських наративів про слов'янський світ та братні народи в центрі Європи.
Очільник МКІП зауважив, що після 24 лютого 2022 року для світової спільноти мало стати зрозумілим, що українці і росіяни не братні народи. Однак, за його словами, продовження застосування наративів російської пропаганди свідчить про те, що українці досі мають постійно відстоювати своє право на незалежну самоідентифікацію.
"Також звертаю увагу на українських учасників фестивалю, які, виходить, такий наратив підтримують, і тому нам важко пояснити і собі, і міжнародним партнерам, як таке можливо", - зазначив він.
Водночас міністр висловив вдячність за активну позицію представників Асоціації PROMOUKRAÏNA щодо організаторів Festival Arsmondo Slave та Opéra National du Rhin і всім артистам, хто її поділяє.
"росія використовує культуру як зброю, знищуючи культурну спадщину України, яка є важливою частиною всесвітньої спадщини, намагається заперечити існування українського народу і веде геноцидальну війну", - підкреслив Ткаченко.
Як повідомлялося, культурно-благодійна асоціація PromoUkraїna опублікувала відкрите звернення до організаторів Festival Arsmondo Slave із занепокоєнням стосовно наявності наративів російської пропаганди в концепції заходу.
Зокрема, PromoUkraїna закликала опублікувати на веб-сторінці фестивалю інформацію про джерела фінансування, спонсорів та ідеологів фестивалю, запланувати на наступний рік фестиваль з головною ідеєю «Культура проти агресії і війни» на підтримку української культури, запрошувати до виступів професійних українських митців.