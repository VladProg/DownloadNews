Наслідком недобудови Національного музею Голодомору-геноциду може знову бути поява покоління, яке недоотримає розуміння про ворога України.

Таку думку в інтерв’ю Укрінформу висловила виконувачка обов'язків генерального директора музею Голодомору-геноциду Леся Гасиджак.
«Якщо ми зараз не завершимо будівництво, то знову матимемо покоління, яке недоотримає розуміння, ким є наш ворог, яким він є, як з ним боротися. Без музеїв може статися так, що пройде 5 років після перемоги і ми забудемо обличчя ворога, а він потім знову вийде проти нас на боротьбу», - сказала Гасиджак.
За її словами, тема Голодомору об’єднує і схід, і захід України.
«За даними соціологічних досліджень, 91% українського суспільства вважає Голодомор геноцидом. Тому Росії важливо зіпсувати, спаплюжити цю тему», - зазначила Гасиджак.
Вона підкреслила, що Музей Голодомору - це інституція, яка показує, що нинішня російсько-українська війна не взялася нізвідки. «Вона є продовженням столітніх прагнень нашого сусіда не допустити, щоби поруч була розвинута і самостійна Україна», - зауважила очільниця закладу.
Гасиджак зазначила, що інвестиція в культуру дає фідбек приблизно через 15 років, і припустила: «Якби музей постав раніше, можливо, ми би не мали цієї війни. Бо тоді би не стояли питання про те, чи має значення мова і чому пам’ятник Пушкіну у селі на Полтавщині треба демонтувати… Основа нашого музею – просвітництво. Люди звідси виходять з іншими поглядами і розумінням глибини історичних процесів».
Як повідомлялося, Верховна Рада 13 липня ухвалила рішення про виділення 573 млн 883,3 тисяч гривень для добудови Національного музею Голодомору-геноциду. За відповідний закон про внесення змін до державного бюджету на 2023 рік (№ 9437) проголосували 312 народних депутатів.
Президент Володимир Зеленський ветував виділення цих коштів, пояснивши, що у період повномасштабного вторгнення Росії в Україну такі витрати не є першочерговими.