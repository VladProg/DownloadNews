У центральній частині міста Звягель на Житомирщині утворилося провалля, під яким видно підземну споруду, котру зараз досліджують.

Як передає Укрінформ, про це у Фейсбуці повідомило Управління культури і туризму Звягельської міськради.
«Випадкове провалля досліджуємо спільними зусиллями Управління житлово-комунального господарства та екології та Управління культури і туризму Звягельської міської ради з метою вивчення знахідки та облаштування її як нового туристичного об’єкта», - йдеться у повідомленні.
За попередньою інформацією, об’єкт належить до пам’ятки історії місцевого значення. Знахідку продовжують вивчати, там проводять геомагнітне сканування.

Провалля утворилося в центрі Звягеля на площі Лесі Українки. Ймовірно, причиною цього стали рясні опади, що упродовж кількох днів тривали в місті.
Звягель вперше згадується у джерелах під 1256 роком як місто Возвягель. Розвинувся як урбаністичний центр Звягель в XVI ст. під час владарювання князів Острозьких. Місто відоме як батьківщина Лесі Українки.
У листопаді 2022 року місту, яке називалося Новоград-Волинський, повернули історичну назву Звягель.