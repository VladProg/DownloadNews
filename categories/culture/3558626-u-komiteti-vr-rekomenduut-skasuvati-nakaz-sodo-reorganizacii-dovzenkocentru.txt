Комітет з питань гуманітарної та інформаційної політики одноголосно ухвалив рішення про звернення до Кабінету Міністрів та Держкіно щодо скасування наказу про реорганізацію Довженко-центру.

Як передає Укрінформ, про це повідомила заступниця голови Комітету Верховної Ради з питань гуманітарної та інформаційної політики Євгенія Кравчук у Фейсбуці.
Вона зауважила, що на засіданні Комітету розглянули питання про реорганізацію ДП «Національний центр Олександра Довженка» та передачу повноважень до державної установи «Науковий центр кінематографії України».
"Комітет одноголосно ухвалив: доручити профільному підкомітету підготувати комплексне обґрунтоване рішення, яке забезпечить збереження Центру та його колекції; а наразі – рекомендуємо Кабінету Міністрів та Держкіно скасувати наказ щодо реорганізації Довженко-центру", - зауважила Кравчук.
Вона додала, що Довженко-центр має досить суперечливий організаційний статус. Юридично він є державним підприємством, яке на сьогодні поєднує непоєднувані у цьому конкретному випадку музейну (збереження архіву) і комерційну (надання майна в оренду) функції. Такий статус заважає державі дотувати Центр і допомагати створювати кращі умови для зберігання колекції.
Важливо забезпечити цілісність багатотисячної колекції кіноплівок, розділяти її на шматки і передавати різним установам на зберігання – точно не варіант, міжнародні експерти застерігають від таких дій, зауважила Кравчук.
"Варто окремо зауважити, що Центр – не просто майновий комплекс, а наше національне надбання. За роки діяльності він завоював повагу багатьох міжнародних культурних інституцій, неодноразово був організатором національних стендів на кіноринках Канського, Берлінського, Карловарського міжнародних кінофестивалів, ретроспектив в Україні та за кордоном; має низку відомих серійних культурних проєктів", - додала депутат.
За її повідомленням, необхідно врегулювати питання, пов’язані з правом інтелектуальної власності. Окрім того, викликає сумніви необхідність ухвалення радикальних рішень під час дії воєнного стану без розгортання широкої публічної дискусії із залученням всіх зацікавлених сторін, резюмувала Кравчук.
Як повідомлялося, раніше у Довженко-центрі заявили, що Державне агентство з питань кіно видало наказ про реорганізацію центру, що "де-факто означає ліквідацію національного кіноархіву". У свою чергу Міністерство культури та інформаційної політики зазначало, що у рішенні Державного агентства з питань кіно не йдеться про ліквідацію Довженко-центру, а планується його реорганізація шляхом створення двох нових державних підприємств, одному з яких передається архів фільмокопій. Водночас у міністерстві наголосили, що Держкіно з 2021 року не підпорядковується МКІП, а спрямовується і координується виключно Кабінетом Міністрів.
Національний центр Олександра Довженка – державний фільмофонд України, аудіовізуальний архів. Це єдиний в Україні член Міжнародної федерації кіноархівів (FIAF).
Згідно з інформацією на сайті установи, Довженко-центр об’єднує сучасне фільмосховище з системою клімат-контролю, єдину в Україні кінокопіювальну лабораторію, Музей кіно, паперовий кіноархів, медіатеку та власне видавництво й здійснює збереження, популяризацію, дослідження та поширення національної кіноспадщини в Україні та за кордоном.
У січні уряд передав цілісний майновий комплекс Державного підприємства “Національний центр Олександра Довженка" до сфери управління Державного агентства з питань кіно.
Фото: hromadske.ua