В Україні розпочалися зйомки документального фільму Ukrainian Storybox британського режисера Девіда Белтона.

Про це повідомляє Державне агентство з питань кіно на сторінці у Фейсбуці, передає Укрінформ.
"Ukrainian Storybox – це унікальне документальне кіно, в якому звичайні українці можуть розповісти власними словами історію про те, як змінилося їхнє життя після повномасштабного російського вторгнення 24 лютого. Свідчення, які ми збираємо від багатьох людей у відеокабінці, – яскраві, сильні, особисті та чесні. Вони відображають надзвичайний момент в історії України", - зазначає відомство слова режисера фільму.

Держкіно інформує, що символом проєкту стала відеокабіна, розташована в Лондоні, де люди змогли "поділитися своїми почуттями, емоціями та потужними доказами жахів, що переживає Україна сьогодні".
Згідно з повідомленням, перший етап зйомок документального фільму відбувся у Запоріжжі. Він об'єднав близько 30 героїв, зокрема, військовослужбовців, внутрішньо переміщених осіб, волонтерів, людей, які перебували в окупації, а також жінок, матерів і дітей, літніх людей, для яких повномасштабне вторгнення 2022 року стало випробуванням вдруге. Наступні зйомки планують провести в Одесі, Львові, Чернігові, Харкові та Києві.
Водночас Держкіно закликає українців долучитися до проєкту, розповівши власну історію за посиланням https://cutt.ly/2ZL8CrB.
За словами генерального продюсера фільму Романа Мартиненка, цей фільм є рупором для українців, яких має почути міжнародна спільнота.
"Навіть коли світ втомиться чути про чужі трагедії, коли з часом Україна зміститься з перших шпальт до заміток про перебіг подій, живі голоси та реальні історії людей нагадуватимуть світу з великих екранів та кінофестивалів про неосяжний біль України, про неймовірну силу та сміливість українського народу", - зазначив він.
Згідно з повідомленням, проєкт реалізується українською кінокомпанією "ММД ПРО" спільно з німецьким продакшеном LOOKSFilm та британською телевізійною компанією Yard 44.
Як відомо, Девід Белтон - режисер із 30-річним режисерським досвідом. На ВВС він висвітлював розпад Радянського Союзу, війну у Боснії та геноцид в Руанді для Newsnight. Написав історію до повнометражного фільму Shooting Dogs, який приніс йому номінацію на премію BAFTA. У 2008 році Девід переїхав до США і став режисером серіалу PBS "Бог в Америці" і "Аміші", за який отримав премію "Еммі". У його доробку також історичні фільми для BBC та серіали для Netflix (Captive), Amazon (This Is Football) і Channel 4 (Lost World).