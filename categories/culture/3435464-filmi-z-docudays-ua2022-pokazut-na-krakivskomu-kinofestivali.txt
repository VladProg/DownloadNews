Міжнародний фестиваль документального кіно про права людини Docudays UA покаже фільми Національного конкурсу на Краківському міжнародному кінофестивалі.

Як передає Укрінформ, про це повідомляє пресслужба Docudays UA.
«Національний конкурс Docudays UA-2022 ми оголосили за день до повномасштабного нападу Росії на Україну. Ми покажемо програму DOCU/УКРАЇНА на Краківському кінофестивалі наприкінці травня – початку червня, аби розповісти про українську дійсність та культуру», - ідеться в повідомленні.
Як зазначається, у програмі фільми: «Плай» режисера Єви Джішіашвілі; «Між небом та горами» режисера Дмитра Грешка; «Привоз» режисера Єви Нейман; «Нескінченність за Флоріаном» режисера Олексія Радинського.
Стрічки можна буде переглянути у модерністському кінотеатрі «Київ» у Кракові.
Директорка індустрійної платформи DOCU/ПРО та програмерка Дарʼя Бассель подякувала друзям з Краківського кінофестивалю за підтримку.
«Я рада, що ці фільми будуть показані глядачам на великому екрані кінотеатру «Київ», і сподіваюся, що до того часу, коли відбудеться показ, наша країна буде вільною від російських терористів», - зазначила вона.
Водночас директор Краківського кінофестивалю Кшиштоф Ґєрат зауважує, що фільми програми він дивився із важким серцем.
«Вони показують Україну ще до повномасштабного нападу. І мені дуже боляче, коли я уявляю ці місця і цих людей зараз. Я вірю в те, що фільми з програми ми представимо разом з нашими друзями з Києва, а після показів поговоримо з їхніми авторами. Ця програма та присутність гостей з України на фестивалі стане проявом солідарності польського та міжнародного кінематографічного середовища», - зазначив Ґєрат.
Як повідомлялося, 19-ий Міжнародний фестиваль документального кіно про права людини Docudays UA мав відбутися 25 березня – 3 квітня. У звʼязку з повномасштабним вторгненням російської федерації на територію України було ухвалено рішення перенести проведення Ukrainian Doc Preview.