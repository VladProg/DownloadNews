У Вінниці через епідемічну ситуацію скасували Всеукраїнський фестиваль військово-історичної реконструкції «Вінниця - столиця УНР».

Про це у Фейсбуці повідомило КП «Центр історії Вінниці», передає Укрінформ.
«Змушені повідомити, що цьогоріч Всеукраїнський фестиваль військово-історичної реконструкції «Вінниця - столиця УНР» не відбудеться. Епідеміологічна ситуація в країні не дозволяє влаштувати його у таких масштабах, як ми задумали», - йдеться у повідомленні.
Зазвичай цей фестиваль проводиться у жовтні, він приурочений до Дня захисників і захисниць України, який відзначається 14 жовтня, та 100-річчя Української Революції 1917-1921 років.
Минулого року фестиваль через пандемію COVID-19 проходив в онлайн-форматі.
У різні роки під час фесту у місті проходили парад військових і реконструкторів – з технікою та оркестром, відтворювався бій між армією УНР та білогвардійцями. На фестивалі використовували оригінальні реквізити: одяг, зброю та техніку, а також холості набої та піротехніку.
Під час Української революції 1917-1920 років Вінниця тричі ставала місцем перебування урядових структур УНР. Резиденцією Директорії був готель «Савой», що перетворило місто на фактичну столицю. Фестиваль, за задумом організаторів, відтворює дух тієї епохи на зламі та занурює в карколомну атмосферу буремних часів початку ХХ ст.
Як повідомлялося, в регіоні за минулу добу, 4 жовтня, коронавірус виявлено у 143 осіб, з початку пандемії COVID-19 підтверджено у 76364 людей. Одужали від коронавірусу 71650 пацієнтів, продовжують хворіти 2904. Померли від ускладнень хвороби 1810 хворих, із них за останню добу – 12.
Від початку вакцинальної кампанії в області щеплено 514 795 людей, з них одну дозу отримали 286 613 осіб, повністю імунізовані та отримали дві дози 228 128 осіб.
Фото: vmr.gov.ua