Уже 22 тисячі віршів про війну в Україні зібрано на порталі “Поезія Вільних”.

Як передає Укрінформ, про це інформує Міністерство культури та інформаційної політики в Телеграмі.
“22 000 віршів про війну вже подали українці та іноземці на портал «Поезія Вільних». У кожному творі на цьому ресурсі - історія про війну на українській землі”, - йдеться у повідомленні.
Зазначається, що це особисті переживання дітей, військових, волонтерів, рідних захисників, людей, до яких у домівки прийшла війна.
«Поезія допомагає всім нам переживати жахіття війни. Водночас саме війною народжені сьогодні нові твори. Саме тому цей проєкт і став таким популярним. Адже мистецтво лікує, втамовує біль і смуток. На порталі «Поезія Вільних» є твори дітей і дорослих, людей багатьох професій, що розмовляють різними мовами. У всіх цих творах є те, основне, що нас об'єднує — це вдячність борцям за свободу України й беззаперечна віра у нашу перемогу», — зазначив міністр культури та інформаційної політики Олександр Ткаченко.
Проєкт було створено на початку березня 2022 року після повномасштабного вторгнення росії в Україну за підтримки Міністерства культури та інформаційної політики та Державного агентства України з питань мистецтв та мистецької освіти.
З 24 лютого в Україні триває повномасштабна російська збройна агресія.