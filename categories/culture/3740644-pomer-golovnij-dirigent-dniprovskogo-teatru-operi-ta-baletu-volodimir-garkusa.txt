Головний диригент Дніпровського академічного театру опери та балету народний артист України Володимир Гаркуша помер на 71-му році життя.

Про це повідомляє сайт театру, передає Укрінформ.
Гаркуша почав працювати у театрі на посаді диригента в серпні 1990 року, у січні 1994-го його призначили головним диригентом театру. Диригентський почерк маестро характеризувався емоційністю, тонким відчуттям стилю й форми твору. У манері диригування Гаркуші вражала чудова мануальна техніка, пластичні жести, романтична спрямованість трактувань.
Він був засновником багаторічного фестивалю для талановитої молоді «Молодь розправляє крила». Під його керівництвом в театрі були поставлені такі вистави, як «Принцеса Турандот», «Джанні Скіккі», «Сестра Анжеліка», «Набукко», «Отелло», «Карміна Бурана», «Травіата», «Тоска», «Лісова пісня», «Білосніжка та семеро гномів», «Дама з камеліями», «Директор театру», «Піратський трикутник», «Норма», «Даремна обережність» та ін.
Гаркуша багато гастролював в Італії, Іспанії, Франції та Великій Британії. У статусі запрошеного гостя неодноразово диригував оперно-балетними виставами за кордоном, а також по Україні - в Києві, Одесі, Донецьку, Львові, Харкові, Маріуполі, Луганську.
Прощання з маестро відбудеться 27 липня о 12.00 у фоє театру.