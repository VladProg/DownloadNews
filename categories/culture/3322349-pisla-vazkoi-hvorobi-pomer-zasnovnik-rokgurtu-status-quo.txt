Засновник рок-гурту Status Quo Алан Ланкастер помер у Сіднеї, йому було 72 роки.

Як передає Укрінформ, про це повідомляє ABC News.
Багато років музикант мав розсіяний склероз, проте вперто боровся з хворобою, до останнього виступаючи на сцені.

Ланкастер грав на бас-гітарі у Status Quo з 1962 по 1985 рік, а також брав участь в реюніон-концертах у 2013 і 2014 роках.
Познайомившись зі своєю дружиною-австралійкою у 1973 році, він переїхав у Сідней у 1986 році і відтоді жив в Австралії.
Британський рок-гурт Status Quo було засновано Аланом Ланкастером і гітаристом Френсісом Россі 1962 року. Загальний тираж проданих платівок гурту перевищує 110 мільйонів копій.


Фото: Status Quo by Facebook