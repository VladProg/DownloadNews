“Українська книжкова поличка” поповнила бібліотеки п’яти країн Європи: Австрії, Нідерландів, Франції, Латвії та Греції.

Як передає Укрінформ, про це дружина Президента Олена Зеленська повідомила у Телеграмі.
"Книга на часі, завжди. Українська книга за кордоном поготів, бо зараз вона є культурним містком між українцями, які виїхали, та рідною країною. Вона формує наратив вільної, сучасної України у світі", - зазначила Зеленська.


За її словами, сьогодні, в День працівників видавництв, поліграфії і книгорозповсюдження, вона рада вітати галузь і розповісти, що “Українська книжкова поличка” поповнила бібліотеки п’яти країн Європи – Національної бібліотеки Австрії, Центральної бібліотеки Гааги, Центру Жоржа Помпіду у Франції, Ризької центральної бібліотеки. Якраз у процесі відкриття стенд у Національній бібліотеці Греції. Відвідування бібліотек – безкоштовне, тож тепер усі українці зможуть читати книги рідною мовою.

"Родзинкою Центральної бібліотеки Гааги стали дитячі книжки видавництва "А-БА-БА-ГА-ЛА-МА-ГА", які можна взяти з собою, оформивши абонемент. Центр Помпіду у Франції поповнився близько 40 книгами англійською та французькою мовою про культуру, природу та мистецтво нашої держави. Відвідувачі Австрійської національної бібліотеки можуть ознайомитися з творами таких видатних українських письменників, як Тарас Шевченко та Іван Котляревський, а також літературою про історію України, зокрема, про жахливі злочини радянського режиму проти українського народу, а саме - Голодомор", - зазначила Зеленська.

Ризька центральна бібліотека поповнилася збірками віршів українських поетів, зокрема Лесі України, а також книгами про історію України, про шлях до незалежності та боротьбу України з російською агресією з 2014 року.
У Національній бібліотеці Греції поціновувачі сучасної літератури зможуть познайомитись з "іронічними, протестними, глибокими і дуже теплими творами Катерини Бабкіної, Юрія Андруховича, Сергія Жадана, Андрія Куркова в перекладі на новогрецьку мову".

"росія хоче знищити нашу культуру фізично: нині маємо дані про повністю зруйновані чотири публічні бібліотеки, пошкоджені понад 50. Близько 4 тисяч українських бібліотек – у окупації. Але росіянам не вдасться окупувати ні нашу культуру, ні нашу мову, бо українська книга й далі буде ширитись світом", - наголосила Зеленськка.

Проєкт “Українська книжкова поличка” реалізується спільно Міністерством закордонних справ України, Міністерством культури та інформаційної політики та ДУ «Український інститут книги» під моїм особистим патронатом.
Вона також висловила вдячність посольствам, які постійно співпрацюють з бібліотеками та допомогли втілити «книжковий» проєкт.
Як повідомляв Укрінформ, проєкт “Українська книжкова поличка” реалізується спільно Міністерством закордонних справ України, Міністерством культури та інформаційної політики та ДУ «Український інститут книги» під особистим патронатом дружини Президента.
Фото: Олена Зеленська