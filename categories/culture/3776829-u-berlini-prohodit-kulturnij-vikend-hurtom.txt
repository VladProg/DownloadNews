У Берліні проходить «Культурний вікенд HURTOM» у польському Інституті Пілецького.

Заходом HURTOM Посольство України в ФРН підтримує проєкт Фундації Олени Зеленської «Адреса дитинства», повідомляє кореспондент Укрінформу.






Культурний вікенд «HURTOM» у Берліні / Фото: Ольга Танісійчук, Укрінформ

















































На твори українських дизайнерів, художників, музикантів, гастрономів та майстрів народних промислів, які залишаються активними попри російську загарбницьку війну, прийшли подивитися, зокрема, німецькі політики.
На відкритті виступила перша леді Німеччини, дружина федерального президента ФРН Ельке Бюденбендер.

«Цей проєкт відразу переконав мене. Діти, які втратили батьків під час війни – це одне з найгіршого, що може статися. Нашим завданням - допомогти цим дітям знайти новий дім, подолати біль і знайти дорогу, якщо це можливо, до нормального життя. Ініціатива Олени Зеленської є дуже слушною. Діти – наше майбутнє і вони мають право жити в кращому світі. Діти нікому нічого поганого не зробили, вони є невинними жертвами цієї жорстокої війни, яку Росія принесла в Україну. Я запевняю вас: ми завжди будемо на вашому боці», - заявила вона.
Бюденбендер також нагадала, що вони разом з Оленою Зеленською уже патронують проєкт «Better Time Stories», який допомагає зберегти психічне здоров'я дітям, які змушені були поїхати з Батьківщини.
Посол України в ФРН Олексій Макеєв подякував Німеччині, яка надала прихисток понад мільйону українців.
«Німеччина допомагає щиро, з відкритим серцем: економічно, гуманітарно, але також зброєю. Я закликаю вас бути з нами не лише сьогодні, але всі дні, поки ми воюємо в цій війні, до нашої Перемоги», - заявив посол, звертаючись до присутніх, серед яких були депутати Бундестагу, в тому числі віцепрезидентка парламенту Катрін Ґерінґ-Екардт, зарубіжні та німецькі дипломати, зокрема, заступник глави МЗС ФРН Тобіас Лінднер тощо.
Ініціатором і організатором заходу виступила дружина радника посланника Посольства України Марія Ємельянова.
«HURTOM – це великий культурний захід, який відчинив свої двері справжнім друзям та партнерам України. Гуртом – синонім «разом», але для нас воно означає «спільними зусиллями»: спільними зусиллями ми йдемо до Перемоги, гуртом ми переможемо», - сказала Ємельянова.
Вона подякувала учасникам заходу: SHABO, Ukrainian Cultural Community, Logvin jewelry, White Sprut, Yakush tablewear, Sashka Project та іншим.
У межах заходу було проведено аукціон унікальних лотів, гостей пригощали українськими смаколиками, зокрема свіжим хлібом проєкту «Bake for Ukraine» (який підтримує 8 пекарень, які випікають для фронту та шпиталів) та одеським вином, розважали живою українською музикою. За донати можна було зробити портрет у відомих берлінських фотохудожників українського походження. У «бутіку» Олександри Дьолеманн чимало гостей придбали одяг, прикраси та декорації українських дизайнерів. Дружина німецького глави держави Ельке Бюденбендер придбала модне пальто, чим залишилася дуже задоволеною.
Фундація Olena Zelenska Foundation у межах проєкту «Адреса дитинства» споруджує перші будинки для великих прийомних родин із прифронтових регіонів. У восьми областях зводять 14 будинків для великих прийомних родин (так званих дитячих будинків сімейного типу, ДБСТ), які через війну втратили житло. Проєкт реалізується виключно коштом міжнародних донорів.
Як повідомлялося, зустріч перших леді України та Німеччини відбулась на минулорічному Франкфуртському книжковому ярмарку. Під час розмови було презентувано Better time stories - некомерційний проєкт з підтримки українських дітей-біженців у Нідерландах, Фландрії (Бельгія), Німеччині та Австрії. Зокрема через проєкт можна придбати книжки для дітей і передати їх українським біженцям у Німеччині.
Інститут Пілецького в самому центрі Берліна є постійним партнером Посольства України в ФРН. Від початку війни він майже 300 разів надавав свої площі для проведення пов’язаних з Україною заходів.