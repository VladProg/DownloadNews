Міністерство культури та інформаційної політики України працює над онлайн-реєстром об’єктів архітектурної та археологічної спадщини.

Про це сказала заступниця міністра культури та інформаційної політики Анастасія Бондар на брифінгу в Медіацентрі Україна – Укрінформ.

“Ми працюємо над онлайн-реєстром, який включатиме в себе перелік усіх об’єктів архітектурної та археологічної спадщини. Минулого року представники обласних державних адміністрацій вже внесли дані про пам’ятки в нашу пілотну базу даних, а сьогодні ми працємо над уточненням геопросторових даних цих об’єктів, фотофіксацією, співпрацюємо з держгеокадастром задля використання ортофотопланів, а також над розробкою онлайн-кабінетів для регіональних уповноважених”, - розповіла Бондар.
Також, за її словами, “у подальшому цей реєстр стане інтероперабельним для міжсекторальної взамодїі з такими значущими реєстрами як e-construction, що відповідає за дозволи на будівництво та унеможливить корупційні схеми та стоси паперів у сфері хаотичної забудови”.
“У той самий час є розуміння, що наше бажання швидкого відновлення зруйнованих будівель не повинно призвести до хаотичної забудови міст. Ми повинні зважати на ті обєкти архітектурної спадщини, яка знаходиться поруч з нами”, - наголосила Бондар.
Як повідомлялося, у МКІП зафіксували понад 380 випадків руйнувань або пошкоджень російськими загарбниками пам’яток архітектури, археології, релігії та історії на території України.