У Музеї історії міста Києва відбулася презентація міжмузейного проєкту "Українська зима: від Романа до Йордана".

Про це повідомляє кореспондент Укрінформу.
Виставка “Від Романа до Йордана”, присвячена циклу українських різдвяних свят, що закінчуються Водохрещем.
“Мабуть, кожен, хто перетнув поріг цього музею, відчув цю атмосферу. Експонати Національного музею імені Пирогова, спрямовані на те, щоб показати життя українців та їхні традиції. Виставка показує побут українців ще за язичництва і в часи християнства, показує роботи майстрів, які довгі роки збирали та оберігали пам’ятки культури від винищення радянською владою, коли Україна була в складі СРСР”, – сказав т.в.о міністра культури та інформаційної політики Ростислав Карандєєв.






У Києві презентували проєкт "Українська зима: від Романа до Йордана" / Фото: МКІП































Директорка Музею історії міста Києва Діана Попова зазначила: “Задум виставки був у тому, щоб нагадати громадянам України та відвідувачам музею про важливість самоідентифікації, через яку зараз проходить вся Україна та весь наш народ. Бо саме за це ЗСУ зараз борються на фронті – за те, щоб українці могли жити на українській землі і могли ідентифікувати себе як українці”.
Виставку “Від Романа до Йордана” організували Національний музей народної архітектури та побуту України і Музей історії міста Києва. В інтерактивних залах представлені картини Василя Непийпива, рушники, керамічні іграшки, витинанки й різдвяні листівки, а також символи різдвяно-новорічного періоду: колядницькі зірки "звізди", "павуки", дідухи, витинанки, ляльки та багато інших експонатів.
Перлиною експозиції є велика різдвяна шопка з фігурами Йосипа, Марії, Ісусика, тварин, а також солом'яний вертеп, виготовлений учнями дитячої студії "Соломія". Також на виставці презентовано унікальну фондову колекцію: різдвяно-новорічну атрибутику львівського етнографа та художника Володимира Шагала, предмети декоративно-ужиткового мистецтва, різнорегіональну кераміку, музичні інструменти колядників, автентичні зимові строї, килими, рушники, ікони, картини наївного малярства Михайла Онацька, Івана Лисенка та інших митців.
На відкритті виставки виступали актори Національного музею народної архітектури та побуту України, які співали традиційні різдвяні українські пісні та розігрували постанови.
Відвідувачі виставки можуть ознайомитися з давніми українськими традиціями різдвяного колядування, молодіжних вечорниць, звичаєм випікання особливого медового печива “Миколайчиків” тощо. Виставка відкрита для всіх охочих у Музеї історії міста Києва і триватиме з 29 листопада до 14 січня.