У Київському академічному драматичному театрі на Подолі 20 січня стартує марафон вистав його засновника Віталія Малахова.

Про це Укрінформу повідомили у театрі.
«Ми покажемо вистави Малахова - усі, що змогли знайти і відновити. Там буде і легендарна вистава «Минулого літа в Чулимську» (прем’єра 2011 року), і «Вічно живі» (прем’єра 2015 року, поставлена як реакція на війну), і «Він моя сестра», що йде в антрепризі, і навіть «Передчуття Мини Мазайла» (прем’єра 2006 року)», - сказали у Театрі на Подолі.

Керівник Київського академічного драматичного театру на Подолі Віталій Малахов помер 4 листопада 2021 року на 68-му році життя. У 1987 році він створив Київський драматичний театр на Подолі і відтоді був його художнім керівником і директором.
У 2021 році Малахов переміг у конкурсі на посаду директора-художнього керівника Театру на Подолі, захистивши програму на рік і на п’ять. Зараз ці програми лишаються чинними, і конкурс на посаду наразі не оголошено. «Конкурс ще не відкритий. Керує театром в. о. - наш директор-розпорядник Євген Свинов. У нас є план роботи на п'ять років. Принципи роботи, заповіді, якщо хочете, тому працюємо» - зазначили у театрі.






У Києві пройде марафон вистав режисера Віталія Малахова / Фото: Ira Marconi








































Віталій Малахов – український театральний режисер, народний артист України (2008). Лауреат національної премії України імені Шевченка в галузі мистецтва 2008 року.
Його кар’єра розпочалася 1977 року на телебаченні. З травня 1978 року до вересня 1979 року він працював у Київському державному театрі російської драми імені Лесі Українки. З 1979 року очолив Київський державний театр естради.
З 1985 до 1987 року працював зі своєю трупою на базі Київського молодіжного театру.
У 1987 році Малахов створив Київський драматичний театр на Подолі.