У рамках міжнародного кінофестивалю Bif&st Bari International Film Festival українським кінематографістам вручили премію Федеріко Фелліні.

Як передає Укрінформ, про це повідомляє Держкіно в Фейсбуці.
"Вчора ввечері (29 березня - ред.) в театрі Petruzzelli італійського міста Барі, в рамках Міжнародного кінофестивалю Bif&st Bari International Film Festival, українським кінематографістам було вручено Премію Федеріко Фелліні. Нагороду, присудження якої було підтримано спадкоємцями Федеріко Фелліні, отримала українська режисерка Дарія Онищенко, яка представляла на фестивалі свою стрічку "Забуті", - йдеться у повідомленні.

Після нагородження Дарія звернулася до аудиторії фестивалю із закликом до європейських країн продовжувати введення більш жорстких санкцій, бойкотувати російську продукцію та не підтримувати російський туризм.
Зазначається, що на Bif&st-2022 "Забуті" було представлено поза конкурсом у Міжнародній панорамі фестивалю.
Події стрічки розгортаються під час війни на Донбасі: тридцятирічна вчителька української мови Ніна, що живе в окупованому Луганську, ризикуючи власним життям, рятує сімнадцятирічного хлопця Андрія. Коли чоловік Ніни, дрібний контрабандист Юрій, змушений терміново залишити територію "ЛНР" і переїхати до України, Ніна вже не знає, чи хоче цього.
Фільм створено кінокомпаніями Directory Films (Україна) та Lehmann Sisters (Швейцарія) за підтримки Міністерства культури України та Федерального управління культури Швейцарії.
Як повідомлялося, у столиці Польщі 1 квітня стартує благодійний кіномарафон CinemAid Ukraine – серія показів українського кіно за кордоном.