У Всесвітній день опери, 25 жовтня, Національна опера України провела допрем'єрний показ вистави «Кіт у чоботях», яку глядачі побачать 28 та 29 жовтня.

Про це інформує пресслужба Міністерства культури та інформаційної політики, передає Укрінформ.
«Наша казка – про вигадливість, кмітливість, гнучкість, вміння знайти вихід із будь-якої ситуації і, звісно, доброту», – сказала режисерка-постановниця Оксана Тараненко.

У відомстві зазначають, що проєкт мав довгий шлях до сцени. Зокрема, раптово пішов у засвіти автор музики, театральний композитор Юрій Шевченко, а потім постановку призупинила війна. Попри все, театр відновив роботу й презентував казкову історію.

"Довгоочікувана прем’єра Юрія Шевченка в Національній опері України зацікавить і малечу, і дорослих", - підкреслюють у МКІП.



Як повідомляв Укрінформ, у Львівській національній опері відбулася прем'єра театралізованого музичного дійства «Псальми війни» Є.Станковича, яка в музиці передає події війни та емоції сьогодення для наступних поколінь.
Фото: mcip.gov.ua