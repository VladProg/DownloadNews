Вокальна формація «Піккардійська Терція» виступить 10 січня 2022 року із різдвяними концертами «Тиха ніч» у Львові.

Як повідомила Укрінформу PR-менеджер гурту Галина Гузьо, концерти відбудуться у Національному драматичному театрі ім. М. Заньковецької. Початок – о 17:00 та 19:30.
«За доброю багаторічною традицією, піккардійці на початку року дають Різдвяні концерти у рідному місті Львові – аби колядою зарядити усіх добром та позитивом на рік прийдешній. Концертна програма «Піккардійської Терції» «Тиха ніч», яку колектив представить 10 січня у Львові, об'єднає в собі усі найкращі колядки, щедрівки та новорічні пісні, які акапельний колектив створив протягом уже понад 29 років творчості», - йдеться у повідомленні.
Як зазначається, від початку 2021 року «Терція» концертувала містами України із меседжем «Карантин – явище тимчасове, а музика – вічна», і під завісу року цей посил від музикантів усе ще актуальний. Відтак усі концерти зимового туру формації - у грудні «піккардійці» з успіхом виступили в Луцьку, Чернівцях, Івано-Франківську, Тернополі та Вінниці - пройшли із дотриманням карантинних вимог МОЗ, чинних на час проведення заходів.
«За останні два роки нам так бракувало живих зустрічей… За цей період «турбулентних» умов ми дуже скучили за нашими слухачами. Тому кожна нагода побачитися наживо – безцінна. Тим паче, у нашому віці, коли кожен новий рік на сцені – не просто досягнення, а й велика радість. А в часі Різдвяних свят ця радість ще більша, ще світліша», - коментує художній керівник колективу Володимир Якимець.
Наступного, 2022 року «Піккардійська Терція» святкуватиме своє 30-річчя, тож з цієї нагоди вокальна формація готує не один музичний сюрприз.
Квитки на концерти «Терції» 10 грудня у Львові, у Театрі ім. М. Заньковецької, доступні онлайн: о 17:00, о 19:30.