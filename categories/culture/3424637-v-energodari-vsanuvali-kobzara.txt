В Енергодарі біля пам’ятника Тарасу Шевченку провели акцію з нагоди 208 річниці від дня народження Кобзаря.


Про це у Телеграмі повідомляє Енергоатом, передає Укрінформ.
“В Енергодарі вшанували Тараса Шевченка – українського поета, письменника, художника, громадського та політичного діяча. Сьогодні, у 208 річницю від дня народження Кобзаря, його творчість продовжує додавати сміливості і впевненості у боротьбі з нашими відвертими ворогами”, - йдеться у дописі.

У патріотичному заході взяли участь кілька сотень місцевих мешканців. Люди прийшли з українськими прапорами.
Як повідомлялося, Запорізька АЕС та місто Енергодар перебуває під контролем військових формувань рф. Сьогодні з Енергодару евакуйовують до Запоріжжя місцевих мешканців.
24 лютого президент рф путін оголосив про початок вторгнення в Україну. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та селищ з використанням артилерії, реактивних систем залпового вогню та балістичних ракет.
В Україні запровадили воєнний стан та оголосили загальну мобілізацію.
Україна офіційно направила позов проти російської федерації до Міжнародного суду ООН у Гаазі.