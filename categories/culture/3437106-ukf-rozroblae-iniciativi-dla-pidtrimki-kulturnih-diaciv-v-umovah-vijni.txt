Виконавчий директор Українського культурного фонду Владислав Берковський заявив, що наразі розробляється пакет ініціатив для підтримки культурних діячів в умовах війни.

Як передає Укрінформ, про це повідомляє пресслужба УКФ.
«Близько 600 мільйонів гривень за рішенням Кабміну фонд перерахував на потреби ЗСУ. Однак, у нас ще залишилися кошти, що були передбачені на стипендіальні проєкти. Також ми проводимо активну роботу по залученню фінансів від міжнародних організацій – всі ці гроші акумулюються, аби найближчим часом запустити пакет ініціатив, спрямований на підтримку митців та культурних проєктів в умовах війни», - наголосив він.
Всього планується охопити три напрямки. Перший – це фінансова підтримка культурних заходів, які відбуваються і будуть відбуватися під час війни в Україні, а також підтримка тих проєктів, що відбуватимуться поза межами країни, але будуть націлені на підтримку нашої держави.
Другий напрямок – це підтримка українських медіа, оскільки вони є одним з елементів протидії агресії. І третій – це підтримка українських митців у вигляді стипендій.
Берковський також зауважив, що Український культурний фонд продовжує боротьбу в напрямку запровадження культурних санкцій проти російської федерації.
«Окрім волонтерської роботи, колектив фонду з першого дня війни веде комунікації з міжнародними культурними організаціями щодо бойкоту рф. Ми закликаємо їх до оприлюднення публічної позиції щодо війни росії проти України, закликаємо до негайного виключення представників росії з усіх своїх проєктів. На наш заклик вже відгукнулися Міжнародна рада музеїв, Міжнародна рада архівів, Європейський культурний фонд, Данський культурний фонд, Румунський культурний фонд, Національний культурний фонд Болгарії, Європейська фольклорна мережа та багато інших», - поінформував він.
Водночас виконавчий директор УКФ зазначив, що в роботі з європейськими організаціями є також певні дипломатичні складнощі.
"Росіяни намагаються протистояти припиненню співпраці з ними, заявляючи, що вони звичайні митці і жодного відношення до політики не мають. Тож треба переконати європейців і світ, що відповідальність за цю війну лежить не лише на одному путіну, а й на кожному росіянинові, який підтримав цю війну. «А підтримує той, хто не протестує», – резюмував Берковський.
З 24 лютого триває масштабне російське вторгнення в Україну. Агресор обстрілює та руйнує ключові об'єкти інфраструктури, житлові квартали українських міст і сіл.