Національний заслужений академічний ансамбль танцю України ім. Павла Вірського вирушає у благодійне світове турне.

Як передає Укрінформ, про це повідомляє Міністерство культури та інформаційної політики України в Телеграмі.
«Колектив вирушає у благодійне турне та найближчим часом виступить у Польщі, Чехії, Угорщині, Німеччині, Італії, Болгарії, Туреччині, Франції, Нідерландах, Ізраїлі й Грузії», - ідеться в повідомленні.

За даними МКІП, під час концертів проходитиме збір коштів для підтримки сфери культури і мистецтва в Україні, що постраждала від збройної агресії росії.
Як повідомлялося, раніше міністр культури та інформаційної політики Олександр Ткаченко заявив, що найбільші музеї світу, музичні та кінофестивалі, провідні театри, книжкові ярмарки та авторитетні аукціони підтримали Україну у боротьбі з російськими загарбниками.
24 лютого президент рф путін оголосив про початок вторгнення в Україну. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та сіл з використанням артилерії, реактивних систем залпового вогню та балістичних ракет.