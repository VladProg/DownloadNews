Участь стрічки Тоні Ноябрьової "Ти мене любиш?" у 70-му Міжнародному кінофестивалі в Іспанії залучить потенційних партнерів до вітчизняного кіновиробництва.

Про це повідомляє пресслужба Державного агенства з питань кіно на сторінці у Фейсбуці, передає Укрінформ.
"Участь у цьому фестивалі надасть можливість творцям фільму, що знаходиться на етапі постпродакшену, розповісти про нього на міжнародному рівні, знайти партнерів, зустрітися з агентами та потенційними дистриб'юторами", - зазначає відомство.
Водночас зауважується, що завдяки участі в аналогічних проєктах, знімальна група змогла використати європейські технології у власному виробництві фільму.
Зокрема, повідомляється, що стрічка брала участь секції Work in progress Одеського кінофестивалю, що проходила цьогоріч у Карлових Варах. А також - у межах Канського кінофестивалю, де виборола нагороду.
"Завдяки цьому знімальна група отримала змогу зробити кольорокорекцію в Італії. Тож ми сподіваємось, що Сан-Себастьян допоможе нам завершити та випустити фільм на найвищому рівні", - зазначається в повідомленні.
У дописі сказано, що фільм створено кінокомпанією FAMILY PRODUCTION за підтримки Державного агентства України з питань кіно. Картина вийде в прокат у 2023 році.
Як відомо, стрічка "Ти мене любиш?" розповідає історію дорослішання на тлі історичних подій початку 1990-х. Головна героїня - шістнадцятирічна Кіра - живе своїм життям, із підлітковою впевненістю, що світ крутиться навколо неї. Народжена в останні роки існування радянської України, вона бачить своє життя передбачуваним і зрозумілим. Але це триває недовго. Раптом вона виявляє, що у її батька є коханка, а мати знає про це, але вирішує мовчати. Оскільки сім’я Кіри починає розпадатися – як і держава навколо – все, що дівчина знала, виявляється ілюзією. Кіра шукає кохання, тепла та надії на майбутнє, йдучи темним шляхом, який не може передбачити. Головні ролі виконали: Карина Химчук, Максим Михайличенко, Олександр Жила та Наталія Лазебникова.