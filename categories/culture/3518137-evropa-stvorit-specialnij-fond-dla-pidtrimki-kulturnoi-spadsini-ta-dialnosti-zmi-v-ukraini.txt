Країни Східної та Центральної Європи допоможуть Україні відбудувати культурні об'єкти, які знищила росія, а також створить спеціальний фонд для підтримки культурної спадщини та ЗМІ в Україні.

Про це після підписання Декларації з міністрами культури Європи у Львівському оперному театрі повідомив міністр культури та інформаційної політики Олександр Ткаченко, передає кореспондент Укрінформу.
"Близько 400 об'єктів культури зруйновано чи пошкоджено рф. Ми говорили з колегами про відбудову конкретних об'єктів, які були пошкоджені росіянами навмисно. Зокрема, музей Григорія Сковороди на Харківщині. Що важливо від цієї зустрічі, що ми переходимо від слів до діла, і перший крок - це наших сусідів. Нам тепер важливо просуватися далі", - сказав Ткаченко.
Також спільними цілями країн-підписантів декларації визначено: охорону та збереження культурної спадщини України як частини культурної спадщини людства; захист культурного та медійного поля від пропаганди та неоколоніальних наративів; наявність спільної позиції на міжнародній арені, спрямованої на протидію російській агресії проти України.
Серед конкретних кроків міжнародних партнерів, на які чекає Україна — підтримка спільних проєктів, спрямованих на цифрову трансформацію сфери управління культурною спадщиною та супровід оцінки, реставрації та реконструкції зруйнованих та пошкоджених об'єктів культурної спадщини, зокрема у формі культурного патронажу.
Країни Європи нададуть підтримку установ та спеціалістів, відповідальних за охорону та управління культурною спадщиною (музеї, заповідники, наукові центри), а також методичний нагляд та експертизу. Крім того, у декларації йдеться про створення спеціального фонду для підтримки культурної спадщини та діяльності ЗМІ в Україні.
Йдеться також про підтримку присутності української культури в країнах Європи (видавництво української книги, музейні виставки, музичні та інші культурні заходи) і заохочення обміну професійним досвідом — спільні проєкти, включаючи науково-дослідні програми, навчальні поїздки та інші професійні заходи.
Важливим також є продовження впровадження чи розширення санкцій щодо російських пропагандистів та телеканалів, які підтримують збройну агресію росії проти України.
Міністерства країн Європи нададуть фінансову підтримку українських медіа, як основного джерела новин та суспільно необхідної інформації під час війни для громадян України і телекомунікаційне обладнання, необхідне для підтримки критично важливої інформаційної інфраструктури в робочому стані під час війни.
Як повідомлялося, участь у круглому столі та підписанні декларації також узяли Мартін Бакса, міністр культури Чеської Республіки; Габор Чаба, заступник державного секретаря Міністерства культури та інновацій Угорщини; Тарві Сітс, генеральний секретар Міністерства культури Естонії; Дейс Вільсоне, генеральний секретар Міністерства культури Латвії; Сімонас Каірус, міністр культури Литви; Сергіу Продан, міністр культури Молдови; Пьотр Глінський, міністр культури та національної спадщини Польщі; Наталія Міланова, міністр культури Словаччини; Андраш Деметер, генеральний секретар Міністерства культури Румунії.