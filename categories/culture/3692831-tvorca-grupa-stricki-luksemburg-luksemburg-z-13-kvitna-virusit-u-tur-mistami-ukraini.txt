Режисер фільму "Люксембург, Люксембург" Антоніо Лукіч разом із виконавцями головних ролей Амілем та Рамілем Насіровими із 13 квітня і до кінця місяця їздитимуть містами України із турне з нагоди кінопрем’єри.

Про це повідомляє пресслужба Державного агентства з питань кіно у Фейсбуці, передає Укрінформ.
"Зі стартом прокату стрічки 13 квітня команда фільму вирушає у тур містами України. Творці обіцяють відповісти на всі запитання глядачів після перегляду", - йдеться в повідомленні.
13 квітня команда буде у Лубнах, 14 квітня - у Полтаві, 15 квітня - у Харкові, 16 квітня - в Одесі, 17-18 квітня - у Києві, 19 квітня - у Кам’янці-Подільському, 20 квітня - у Чернівцях, 21 квітня - в Івано-Франківську, 22 квітня - у Львові, а завершиться тур 23 квітня в Ужгороді.

Як зазначається, за сюжетом стрічки, коли брати-близнюки дізнаються, що їхній давно зниклий батько захворів у Люксембурзі, вони вирушають у подорож, аби побачити його востаннє.
Зйомки стрічки "Люксембург, Люксембург" проходили у 2021 році у Лубнах Полтавської області, у Києві, на справжньому поліцейському полігоні, та в Люксембурзі. Це другий повнометражний фільм українського режисера Антоніо Лукіча.
Стрічку «Люксембург, Люксембург» створено кінопродакшеном ForeFilms за підтримки Державного агентства України з питань кіно. У травні 2022 року фільм став одним з п'яти учасників програми підтримки міжнародної промоції українських фільмів “proMOTION”, започаткованої Українським інститутом. Міжнародна промо-підтримка в рамках програми здійснюється за допомоги Göteborg Film Fund.
Як повідомляв Укрінформ, прем’єрний показ фільму «Люксембург, Люксембург» у Близнюках на Харківщині зібрав 68 тис. гривень, їх, як і обіцяли організатори, направлять на допомогу ЗСУ.