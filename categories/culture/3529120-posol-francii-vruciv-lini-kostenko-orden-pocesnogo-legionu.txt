Посол Франції Етьєн де Понсен вручив українській поетесі Ліні Костенко найвищу нагороду Франції - Орден Почесного легіону.

Як повідомляє кореспондент Укрінформу, урочиста церемонія нагородження відбулась у посольстві Франції в Україні у четвер, 14 липня,
"Для мене велика честь вручити Орден Почесного легіону видатній українській поетесі та письменниці Ліні Костенко 14 липня, у день нашого Національного свята. Коли я зробив офіційну пропозицію президентові Республіки представити пані Ліну Костенко до високої нагороди, я не міг собі уявити, що це нагородження відбудеться під час війни. Але у контексті російської агресії, жертвою якої стала Україна, вручення цієї нагороди стає ще вагомішим", - сказав посол Франції.

Звертаючись до Ліни Костенко, він зазначив, що аби охарактеризувати її життєвий шлях кількома словами, він обрав би "рішучість, сміливість і прагнення свободи".
"Ваша громадянська активність завжди була однією з ваших визначальних рис поруч з вашим величезним талантом поетеси та письменниці, але саме вашу мужність, вашу рішучість і громадянську позицію ми хочемо сьогодні відзначити", - наголосив дипломат.

Своєю чергою Ліна Костенко зазначила, що нагородження Орденом Почесного легіону стало для неї абсолютною несподіванкою, оскільки, за її словами, вона належить до "всесвітньо невідомої літератури".

"Орден Почесного легіону - це лицарський орден і отримати його - це велика честь... Я відмовляюсь від усіх звань і політичної біжутерії, але цей орден приймаю з великою вдячністю і присвячую його нашим воїнам, бо то є наш найпочесніший Легіон", - сказала поетеса.

З вітальними словами до Ліни Костенко звернувся міський голова Віталій Кличко та інші учасники урочистого заходу, організованого посольством Франції в Україні.
З почесною нагородою Ліну Костенко привітав також міністр культури та інформаційної політики Олександр Ткаченко.
"Ліна Костенко стала кавалером Ордена Почесного легіону. Це найвища нагорода у Франції, яку присуджує президент республіки за військові або цивільні заслуги. Пишаюсь тим, що маємо честь жити з Вами в один час",- написав Ткаченко у Фейсбуці.
Орден Почесного легіону — найвища нагорода у Франції, яку присуджує президент республіки за військові або цивільні заслуги (найвища нагорода за цивільні заслуги). З-поміж українців цієї відзнаки, зокрема, були удостоєні президент Українського католицького університету Борис Гудзяк, український філософ Мирослав Попович, перший міністр закордонних справ незалежної України Анатолій Зленко та інші.
Ліна Костенко - автор понад 15 поетичних збірок («Вітрила», «Мандрівки серця», «Над берегами вічної ріки», «Сад нетанучих скульптур», «Річка Геракліта»), роману «Записки українського самашедшого».
У радянські часи брала активну участь у дисидентському русі, за що була надовго виключена з літературного процесу.
Останніми роками Ліна Костенко не з’являється не публіці.
Фото: Руслан Канюка, Укрінформ