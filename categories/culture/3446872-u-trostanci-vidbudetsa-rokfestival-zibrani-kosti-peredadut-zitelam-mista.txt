8 квітня о 18:00 відбудеться тростянецький фестиваль "Схід-рок" з онлайн-включенням з різних точок країни, зібрані кошти передадуть жителям міста.

Про це повідомляє Укрінформ із посиланням на Суспільне.
Зазначається, що ведучим благодійного "Схід-року" буде традиційно М'яч Дредбол. Серед виконавців, які співатимуть на благодійному фестивалі – гурти The Hardkiss, Антитіла, Без Обмежень, Воплі Відоплясова, Тартак, Pianoбой, Скрябін, Фіолет, Bahroma та Сергій Бабкін. Список виконавців може поповнитися.
Віртуальний квиток коштує від 100 до 500 грн.
Віртуальною сценою будуть зали української мережі, що має понад 800 магазинів.
"Кожен куплений квиток на "Схід-рок" – це ваш благодійний внесок", – зазначають організатори фестивалю.
Усю суму, зібрану від продажу квитків, перерахують тростянецькій громадській організації "Центр Європейської інтеграції Слобожанщини". Ці гроші підуть на гуманітарну допомогу Тростянцю.
Фестиваль "Схід-рок" існує з 2013 року. Вперше він відбувся у липні в Тростянці. Останні два роки фестиваль не проводили через пандемію коронавірусу.