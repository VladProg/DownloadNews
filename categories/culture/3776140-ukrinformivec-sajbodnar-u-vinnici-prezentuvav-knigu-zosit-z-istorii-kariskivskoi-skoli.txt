Заслужений журналіст України, укрінформівець Сергій Сай-Боднар у Вінниці презентував книгу «Зошит з історії Каришківської школи» про освітян та учнів навчального закладу зі свого рідного села.

Про це повідомляє кореспондент Укрінформу.






Укрінформівець Сергій Сай-Боднар у Вінниці презентував книгу «Зошит з історії Каришківської школи» / Фото: Антоніна Мніх, Укрінформ





































Презентація книги відбулася у Вінницькій обласній універсальній науковій бібліотеці ім. В.Отамановського. На неї завітали діячі культури, письменники, журналісти, представники громадськості, освітяни і студенти, а також земляки автора із с. Каришків Копайгородської територіальної громади, про яке йдеться у книзі.
«Це є повноцінний завершений проєкт, який має цілісну структуру, архітектоніку. Тут є історія самої школи. Тут є про всіх директорів, про всіх золотих медалістів. Є фотографії, причому деякі з них можуть розказати більше, ніж три сторінки тексту. Книжка розрахована на випускників нашої школи. Мені приємно, що вона за короткий час вже має широкий резонанс, що телефонують із Липовця, Крижополя, із Харкова… А з Сумської області я навіть отримав несподіваний відгук. Надія Шаталюк (колишня випускниця школи – ред.) пообіцяла мені козу за те, що я дав можливість зануритися в минуле і пізнати історію нашого рідного села Каришкова», - розповів на презентації Сай-Боднар.
За його словами, написати книгу про рідну школу його надихнули земляки, які чимало допомогли автору під час збирання матеріалів, зокрема чорно-білих світлин педагогів та учнів школи, віньєток випускних класів різних років тощо. До книги також увійшли розповіді, нариси, спогади та замальовки про тамтешніх учителів та випускників. Працював Сай-Боднар над створенням «Зошита з історії Каришківської школи» три роки. Свою книгу він присвятив 160-річчю школи і 70-річчю першого випуску середньої школи.
«Така книга, особливо під час війни, дуже актуальна. Тому що зараз наші бійці борються за звільнення та незалежність України й усі ми очікуємо на перемогу. А перемогу, як відомо, забезпечують священники і вчителі. Отут, під цими палітурками, Сергій зібрав і проаналізував за 160 років існування Каришківської школи відомості про відомих і невідомих людей з цього села, які його зараз прославляють і захищають. Багато з них загинули на фронтах. Таким чином, ця книжка – національно-патріотичного змісту. Її читатимуть і вона працюватиме на нашу перемогу», - сказав голова Вінницької обласної організації НСПУ Вадим Вітковський.
Книгу «Зошит з історії Каришківської школи» вінничани відтепер зможуть прочитати в обласній універсальній науковій бібліотеці ім. В. Отамановського. Також автор передав 100 примірників видання до інших книгарень області.
Як повідомлялося, Сергій Сай-Боднар цьогоріч нагороджений Почесною відзнаки «За заслуги перед Вінниччиною» за історичне дослідження історії свого роду, рідного села Каришків, чому він присвятив чотири книги. Зокрема йдеться про трагічну долю його прабабусі, української німкені Магди Хоманн («Любов і муки Магди Хоманн») та дослідження свого родоводу («Родом із каришківського люду»). Також він написав про своє село книги «Каришків. Я – твій колосок» та «Зошит з історії Каришківської школи».