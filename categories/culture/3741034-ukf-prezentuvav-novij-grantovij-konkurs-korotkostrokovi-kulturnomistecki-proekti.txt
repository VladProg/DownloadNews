Український культурний фонд оголосив про початок прийому заявок для участі у новому грантовому конкурсі «Короткострокові культурно-мистецькі проєкти», спрямованому на підтримку сфери культури, митців та культурних діячів у деокупованих та прифронтових регіонах України.

Про конкурс і його умови розповів на брифінгу в Укрінформі виконавчий директор Українського культурного фонду Владислав Берковський.
"У наступному році УКФ планує, окрім традиційних довгострокових програм, запустити два короткострокові проєкти, що можуть бути реалізовані протягом 1-2 місяців. І сьогодні ми оголошуємо такий пілотний лот, який націлений саме на підтримку короткострокових культурно-мистецьких проєктів. Він спрямований на підтримку сфери культури, митців та культурних діячів у деокупованих та прифронтових регіонах України", - повідомив Берковський.
За його словами, цей пілотний проєкт має підтримати культуру саме в тих регіонах, які найбільше постраждали від російської агресії.
"Тобто ми говоримо про так зване вогняне пасмо, починаючи від Чернігівської області і завершуючи Херсонською і Миколаївською областями, які найбільше постраждали від російської окупації і постійно перебувають під обстрілами. Саме там потрібні наші зусилля найбільше, саме там ми маємо підтримати місцеве населення, території, які хоч і короткостроково, але перебували під впливом російських сенсів, російської агресії", - сказав директор УКФ.
За його словами, пріоритетами цього лоту є підтримка культурно-мистецьких проєктів, направлених на культурну реінтеграцію деокупованих регіонів та відновлення культурно-мистецького життя. Крім того, це мають бути проєкти, націлені на тему війни, яку Росія розв'язала проти України, на проблеми постраждалих від війни українців, у тому числі дітей, внутрішніх переселенців, волонтерського руху, на перспективи переосмислення та переформатування культурних наративів українського суспільства, і це мають бути проєкти, націлені на підвищення морального духу українців.
Берковський розповів, що на цей лот загалом виділено 3 млн гривень. Переможці конкурсу орієнтовно зможуть отримати суми 75 тисяч - 250 тисяч гривень для реалізації своїх проєктів. Це ті кошти, які якраз дають змогу за два місяці реалізувати проєкт.
Директор УКФ пояснив, що заявниками даного лоту можуть бути усі юридичні особи і фізичні особи-підприємці, які зареєстровані не менше, ніж за один рік до дати оголошення конкурсу, на території областей, де велися бойові дії, або були тимчасово окуповані РФ, та мають досвід роботи у сфері культури. Це стосується Київської області (без міста Києва), Донецької, Луганської, Запорізької, Дніпропетровської, Миколаївської, Сумської, Харківської, Херсонської та Чернігівської областей.
Усі деталі конкурсу учасники зможуть дізнатися під час спеціального вебінару УКФ, який відбудеться 3 серпня на ютуб-каналі фонду.
За словами Берковського, лот відкрився 26 липня і останній день прийому заявок буде 9 серпня. В УКФ сподіваються, що уже орієнтовно 15 серпня для громадськості буде опубліковано реєстр отриманих заявок, а 16 серпня усі заявники отримають повідомлення про статус їхніх заявок, і до 21 серпня буде опубліковано безпосередньо реєстр заявок, що пройшли технічний відбір і направлені на експертне оцінювання. Очікується, що з переможцями конкурсу підпишуть угоди у вересні, а самі проєкти мають бути реалізовані до 15 листопада.
Як повідомляв Укрінформ, у 2023 році УКФ передбачив 6 довгострокових програм для підтримки митців та діячів культури: "Відновлення культурно-мистецької діяльності", "Культурна спадщина", "Культура. Регіони", "Культура без бар'єрів", "Аудіовізуальне мистецтво" і "Ґранд-подія".