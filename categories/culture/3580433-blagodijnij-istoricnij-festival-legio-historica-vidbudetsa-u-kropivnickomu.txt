Благодійний історичний фестиваль LEGIO Historica, що проводився у Херсоні, відбудеться у Кропивницькому 1-2 жовтня.

Про це у Фейсбуці повідомляють організатори, передає Укрінформ.
«Ми вирішили зібратись у Кропивницькому - місто стало одним з головних хабів для переселенців з Херсонщини, багато з них саме його обрали у якості тимчасового прихистку», - йдеться у повідомленні.
Зазначається, що на історичному фестивалі відбудеться понад 20 подій - лекцій, воркшопів, дискусій, екскурсій, кінопереглядів, зустрічей - про історію України, зокрема південної її частини, говоритимуть про процеси деколонізації, протидію російським історичним фейкам, осмислення досвіду окупації в історії.
Проведуть фестиваль в обласній універсальній науковій бібліотеці імені Д.І.Чижевського та у просторі Атмосфера Мир 2.0.
Фестиваль відбувається у рамках проєкту «Сприяння громадському активізму у Південній Україні», що реалізується ГО «Центр близькосхідних досліджень» (AMES) за сприяння National Endowment for Democracy (NED).
Як повідомляв Укрінформ, популярно-історичний фестиваль «LEGIO Historica Херсон» проводився з 2018 року.