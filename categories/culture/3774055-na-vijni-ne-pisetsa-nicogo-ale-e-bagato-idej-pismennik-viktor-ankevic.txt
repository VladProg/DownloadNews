На війні не пишеться нічого. Однак є багато ідей, яких вистачить щонайменше на 10 книг після нашої перемоги.

Про це в Івано-Франківську в коментарі кореспонденту Укрінформу розповів письменник Віктор Янкевич під час книжкової програми «Слово у війні», яку відкрили в рамках форуму Via Carpatia.
«Я писав до війни. Під час війни часу на це немає. Маю багато потужних ідей, втілення яких я чекаю у потрібний час, вистачить щонайменше на 10 книг. Тобто, я чекаю перемоги. Після перемоги буду писати багато і довго. На війні не пишеться нічого. Часу немає - то щось падає, то прилітає… Читання? Нормально, заходить», - сказав Янкевич.
Митець зізнається, що нині він третій день у відпустці. Служить в одній з артилерійських бригад. В Івано-Франківськ приїхав спеціально на форум Via Carpatia, де презентуватиме свої 8 книг, які вийшли до війни. Серед останніх – «Смерть у подарунок». Автор переконаний, що український культурний фронт в жодному разі не можна програвати, і для цього потрібно потужно популяризувати українську книгу.
«Найперше, з українського ринку треба забрати всі книги російською, 80% продукції у книгарнях мають бути українських авторів і виключно українською мовою, лише 20% - перекладної літератури, при чому хорошої, на кшталт Стівена Кінга та подібних, решта потрібно викинути», - переконаний Віктор Янкевич.
Також він вважає, що відділяти військових авторів від інших для запровадження окремих премій та конкурсів немає сенсу.
«Всі ми працюємо для української літератури, і найбільше нас мотивуватиме перемога у війні, коли ми сядемо вдома писати книги. Оце буде мотивація», - стверджує письменник.
Віктор Янкевич – український письменник. Член Національної спілки письменників України з 2019 року. Автор книг «Тенета», «Копія», «Відплата», «Вбивство в бібліотеці на Ринку, 9», «Останній лист».
Як повідомляв Укрінформ, 13-15 жовтня в Івано-Франківську проходить Міжнародний форум Via Carpatia. У програмі - десятки заходів: університетські лекції, публічні дискусії, зустрічі з військовими письменниками, вручення премії Станіслава Вінценза, перегляд вистави «Нація» та кінофільмів, мистецькі виставки та дитяча книжкова програма.
Фото з відкритих джерел