В Івано-Франківську, в Музеї мистецтв Прикарпаття, відкрили виставку «Справжній Шевченко», до якої увійшли 37 оригінальних творів Кобзаря. Крім того, в експозиції є портрет, гроші від продажу якого пішли на викуп поета з кріпацтва.

Про це кореспонденту Укрінформу перед відкриттям експозиції розповіла головна зберігачка фондів Національного Музею Тараса Шевченка Юлія Шиленко.

«Сьогодні у Івано-Франківськ, справді, приїхали оригінальні твори Тараса Шевченка. У Західному регіоні ми вперше експонуємо такий обсяг робіт, а їх є 37. Деякі з них взагалі ніколи не залишали межі Національного музею Тараса Шевченка. До прикладу, це портрет Василя Жуковського. Звичайно, він не належить пензлю Тараса Шевченка, але організатори виставки дуже хотіли, щоб це історичне полотно було присутнє на експозиції, бо воно є знаковим у житті Тараса Шевченка. Це полотно ніколи не виїжджало за межі Національного музею», - зазначила Юлія Шиленко.

За її словами, історія з перевезенням оригінальних творів Шевченка є дуже витратною. Відтак, каже, багато українських музеїв раді були б вітати таку експозицію у себе, але на це потрібні чималі кошти. Йдеться про суму понад 200 тис. грн.
«Окрім перевезення оригінальних робіт потрібно ще передбачити багато моментів для такої експозиції. Це і охорона, яку тут посилили за нашими вимогами, і освітлення, яке спеціально змонтували, і мольберти, і турнікети, які обмежують доступ до картин, і нові рами, в яких знаходиться графіка Тараса Шевченка. Усе це закупили для оформлення цієї виставки», - каже Шиленко.


В Івано-Франківську експозицію «Справжній Шевченко» вдалося організувати завдяки фінансовій підтримці юридичної компанії MORIS.
Наразі адміністрація Музею мистецтв Прикарпаття закликає відвідувачів не створювати ажіотажу у перші дні роботи експозиції. Кажуть, усі бажаючі зможуть оглянути оригінальні картини Шевченка та почути про них багато цікавого від екскурсоводів, адже виставка буде відкритою в Івано-Франківську майже місяць - до 21 листопада.
Портрет поета Василя Жуковського створений Карлом Брюлловим у 1837 році. Сума, виручена від продажу портрету, пішла на викуп Тараса Шевченка з кріпацтва.
Фото: report.if.ua