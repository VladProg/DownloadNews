Четверта Національна премія кінокритиків «Кіноколо» оголосила переможців.

Про це Укрінформу повідомили у компанії “Артхаус Трафік”.
“21 жовтня українські стрічки отримали нагороди на урочистій церемонії на відкритті п’ятого ювілейного кінофестивалю "Київський тиждень критики". Тріумфатором став фільм "Стоп-Земля" Катерини Горностай. Картина здобула головну нагороду – за Найкращий повнометражний ігровий фільм – та перемогла ще в чотирьох номінаціях. Катерину Горностай відзначили як найкращу режисерку, авторку сценарію, а також нагородили премією "Відкриття року" – за найкращий повнометражний дебют”, - ідеться в повідомленні.
Як зазначається, це вже не перша перемога фільму: його прем’єра відбулася на 71-му Берлінале, де стрічка здобула "Кришталевого ведмедя». Українська прем’єра пройшла на 12-му Одеському міжнародному кінофестивалі й принесла фільму Ґран-прі, нагороди за Найкращий повнометражний фільм та Найкращу акторську роботу. 22 жовтня відбудеться київська прем’єра «Стоп-Землі» на Київському тижні критики. У прокат стрічка вийде 3 лютого 2022 року.
Повідомляється, що найкращою акторкою кінокритики назвали Марію Федорченко, виконавицю головної ролі у фільмі «Стоп-Земля», для якої це дебютна акторська робота.
Найкращий актор – Віталій Салій, виконавець головної ролі в картині «Я працюю на цвинтарі».
У номінації «Найкращий документальний фільм» перемогла стрічка «Цей дощ ніколи не скінчиться» режисерки Аліни Горлової. На найбільшому в світі фестивалі документального кіно IDFA картина перемогла в номінації First Appearance.
Найкращим короткометражним ігровим фільмом визнали роботу «Папині кросівки» режисерки Ольги Журби. Прем’єра фільму відбулася на Міжнародному кінофестивалі в Локарно в конкурсній програмі Pardi di Domani («Леопарди майбутнього»). На Одеському міжнародному кінофестивалі «Папині кросівки» було визнано найкращим короткометражним фільмом, а також нагороджено Призом Міжнародної асоціації преси ФІПРЕССІ.
Премію за Найкращий анімаційний фільм отримала картина «Непотрібні речі» режисера Дмитра Лісенбарта. Світова прем’єра фільму відбулася на Шанхайському міжнародному кінофестивалі, а українська – на Одеському. Картина є переможницею українського конкурсу Міжнародного фестивалю актуальної анімації та медіамистецтв LINOLEUM.
Лауреатом премії «За досягнення», яка цьогоріч була вручена вперше, став Денис Буданов – український кінокритик, який займається цифровою архівацією національного кінопроцесу – представленням вітчизняних стрічок, кінофестивалів, кінокритичних публікацій у головних кінобазах мережі, серед яких IMDb, Letterbox тощо.
Національна премія кінокритиків «Кіноколо» – щорічна премія, заснована у 2018 році, що визначає досягнення українського кінематографу та діячів кіноіндустрії за останній рік від імені спільноти кінокритиків України. У 2020 році найкращим фільмом року стала драма «Атлантида» Валентина Васяновича, у 2019 – драма «Додому» Нарімана Алієва, у 2018 – драма «Донбас» Сергія Лозниці.
Організаторами премії «Кіноколо» є Спілка кінокритиків України, Асоціація «Сприяння розвитку кінематографа в Україні – дивись українське!» та компанія «Артхаус Трафік» за підтримки Державного агентства України з питань кіно. Партнер відкриття Київського тижня критики – бренд Finlandia Vodka.
Київський тиждень критики – головний міжнародний фестиваль арт-кіно столичної осені, кураторами якого є українські кінокритики й кінокритикині: співзасновниця Спілки кінокритиків України Дарія Бадьйор, кінознавець і режисер Станіслав Битюцький, колумніст і автор видань LB.ua, «Фокус» та DTF Magazine Сергій Ксаверов і кінокритикиня Анна Дацюк. Фестиваль триватиме з 21 до 27 жовтня в кінотеатрі «Жовтень».