У Києві відбувся допрем’єрний показ документального фільму про початок повномасштабного вторгнення «Довга Доба».

Про це повідомляє пресслужба Міністерства культури та інформаційної політики, передає Укрінформ.

«Кінематограф є потужним інструментом, який передає наші емоції та думки, фіксує події. «Довга доба» є не просто є документальним свідченням початку повномасштабної війни, він залишить у національній памʼяті трагічні епізоди нашої історії, які більше ніколи не мають повторитися», — сказав т.в.о. міністра культури та інформаційної політики Ростислав Карандєєв.

Зазначається, що стрічка є хронікою перших місяців повномасштабної війни, які відтворено через особисті історії українців. До створення кінострічки долучилися 12 тис. українців, які фільмували російські злочини на свої телефони.

Фільм розробляли 1,5 року. Він містить майже 200 годин відеоматеріалів.

Стрічку «Довга Доба» створено за підтримки Офісу Президента та Державного агентства України з питань кіно спільно з Національним музеєм історії України у Другій світовій війні.

Всеукраїнська прем’єра у кінотеатрах відбудеться вже незабаром
Як повідомлялося, в Україні завершують роботу над зйомками повнометражного документального фільму-розслідування «Врятувати коника», присвяченого долям дітей, які постраждали внаслідок повномасштабної війни Росії проти України.
Фото: МКІП