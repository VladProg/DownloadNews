Учасники гурту «Антитіла», що наразі вже не виходять на передову як парамедики, продовжать підтримувати свій батальйон і допомагатимуть дітям загиблих бійців через благодійний фонд.

Як передає Укрінформ, про це лідер гурту «Антитіла» Тарас Тополя повідомив на пресконференції на тему «Відеоконтент як важливий інструмент поширення інформації про Крим» у пресцентрі Укрінформу.
«Зараз єдине, що змінилося, що Головнокомандувач Валерій Федорович Залужний відкомандирував нас безпосередньо із зони бойових дій, де ми перебували на Харківщині, починаючи з 15 квітня. Наразі гурт «Антитіла» - це я, Сергій Вусик і Дмитро Жолудь, більше не виходитимемо на «нуль», на передову як парамедики батальйону, будемо дислокуватися у Києві», - розповів Тополя.
За його словами, гурт продовжить підтримувати свій батальйон, розвиватиме далі благодійний фонд «Антитіла». Він підкреслив, що у благодійного фонду є такий напрямок як військова підтримка підрозділу, де учасники гурту служать, так і підтримка певних технологічних розробок, таких необхідних для того, щоб завдати якомога більших втрат ворогу. Ще один напрямок, який лідер гурту вважає для себе найважливішим – це підтримка дітей загиблих побратимів.
Він закликав заходити на сайт фонду і підтримувати донатами цих дітей. «Перше вересня на носі… Мами залишилися без чоловіків, їм важко. І це буде ще одна наша така … місія, яку ми будемо продовжувати робити роками», - сказав Тополя.
Він також підкреслив, що рішення про відкомандирування - це є рішення до окремого розпорядження. За його словами, якщо завтра вирішать, що гурт «Антитіла» повинен повернутися на передову – учасники гурту це зроблять. І будуть продовжувати робити те, що робили з першого дня широкомасштабного вторгнення російських окупантів. Зокрема, це і волонтерство, і інформаційна робота. Як зазначив лідер гурту «Антитіла», весь цей час вони продюсували, виготовляли і ширили ролики, звернення, що ставали вірусними, давали інтерв’ю, зокрема, закордонним ЗМІ, щоб донести українську інформацію, українську правду про війну.


Як повідомляв Укрінформ, Кримськотатарський ресурсний центр презентував ролик про Крим за участю відомих українців, серед яких і лідер гурту «Антитіла» Тарас Тополя.
15 лютого стало відомо, що гурт «Антитіла» прийняв рішення приєднатись до територіальної оборони.