На Сумщині рятувальники винесли зі зруйнованого ракетним ударом будинку історичні гравюри про Голодомор.

Про це повідомили в Телеграмі Сумської ОВА, передає Укрінформ.
"Ми бережемо своє минуле та обов'язково маємо майбутнє! Відео з порятунку історичних гравюр зі зруйнованого російською ракетою навчального корпусу в Сумах. У цій будівлі діяла унікальна виставка графічних малюнків Миколи Бондаренка - ліноритів, присвячених Голодомору", - йдеться в повідомленні.

Як повідомляється, рятувальники разом зі співробітниками закладу та небайдужими сумчанами - волонтерами не дали зникнути безцінним гравюрам. Саме завдяки цим унікальним ліноритам люди у світі дізналися про Геноцид українського народу.

Як повідомляється, в Сумах 29 липня ворожа ракета зруйнувала навчальний корпус Сумського міжрегіонального вищого професійного училища, де був розташований Центр досліджень руху опору Голодоморів на Сумщині. З початку його відкриття (майже шість років) тут діяла унікальна виставка графічних малюнків Миколи Бондаренка «Україна – 1933: кулінарна книга. Пам'ять людська». Експозиція включала 89 робіт.

Микола Бондаренко проілюстрував страшні щоденні «рецепти», за якими готували українці під час Голодомору 1932-33 років, щоб вижити. За кожним ліноритом – реальні історії родин з Буринщини, розказані художнику свідками тих страшних подій.

Після ракетної атаки росіян унікальні роботи нашого земляка, завдяки яким практично весь світ дізнався про Геноцид українців, опинились під завалами.

Завдяки відповідальній та злагодженій роботі підрозділів ДСНС України у Сумській області, допомозі співробітників закладу та волонтерів більшість ліноритів Миколи Бондаренка – 66 гравюр – були врятовані.


За інформацією куратора Центру досліджень руху опору Голодоморів на Сумщині Тетяни Сорокіної, роботи постраждали, але їх можна відновити. Пошуки ліноритів продовжуються.

Фото: sm.dsns.gov.ua