Стрічки Максима Наконечного «Бачення метелика» та Романа Любого «Залізні метелики» представлятимуть Україну в конкурсній програмі 15-го Міжнародного фестивалю Movies That Matter, що відбудеться 24 березня — 1 квітня 2023 року в Гаазі.

Про це повідомляє пресслужба Державного агентства з питань кіно, передає Укрінформ.
«Картини «Бачення метелика» Максима Наконечного та «Залізні метелики» Романа Любого будуть показані на Міжнародному кінофестивалі про права людини Movies that Matter у Гаазі. Фільми братимуть участь у конкурсній програмі Camera Justitia. Обидві роботи торкаються проблеми воєнних злочинів росії в Україні», - йдеться в повідомленні.

Як нагадують у відомстві, стрічка «Бачення метелика» — дебютна повнометражна робота Наконечного. Сценарій написаний у співавторстві з письменницею та режисеркою Іриною Цілик. Також зазначається, що сюжет фільму ґрунтується навколо аеророзвідниці з позивним «Метелик», яка повертається з полону.

Продюсерками фільму стали Ліза Сміт і Дар’я Бассель. Міжнародними копродюсерами — Аніта Юка, Даґмар Седлачкова, Маріо Адамсон, Серхіо С. Аяла. Окрім України, до виробництва долучилися Чехія, Хорватія та Швеція.
Водночас «Залізні метелики» - це документальна картина Любого, де досліджуються обставини збиття літака MH17, риторика російських пропагандистів навколо цієї події та реакцію світової спільноти на цей злочин. Сюжет картини розгортається завдяки поєднанню документальних кадрів із сучасним театром та анімацією.

Спродюсували фільм Андрій Котляр, Володимир Тихий, Давід Лехмер, Ізабель Бертолон, а також Тріні Гьотце. Над фільмом працювали кінооб’єднання Babylon'13 у копродукції з німецькими компаніями TRIMAFILM та RBB/ARTE за підтримки Українського культурного фонду та Держкіно.
Як повідомлялося, картина «Бачення метелика» брала участь у Каннському фестивалі, а також стала переможницею Одеського міжнародного кінофестивалю. В український прокат фільм вийде 6 квітня.
Світова прем’єра стрічки «Залізні метелики» відбулася в конкурсі кінофестивалю «Санденс», а європейська — на Берлінському міжнародному кінофестивалі. В українських кінотеатрах фільм покажуть у липні 2023 року.