Маріупольський камерний оркестр «Ренесанс» 7 травня відкриє другий музичний сезон у Коломийській філармонії.

Про це повідомляє місцева телекомпанія НТК, передає Укрінформ.
«Коломийська філармонія імені Олександра Козаренка запрошує на відкриття другого музичного сезону. Розпочинають його цієї неділі, 7 травня, концертом камерного оркестру Ренесанс з Маріуполя», - йдеться у повідомленні.

Диригуватиме Маріупольським оркестром його незмінний керівник і директор Маріупольської філармонії Василь Крячок, який у перші два місяці повномасштабної війни не залишав її у Маріуполі. Тоді у філармонії люди рятувались від російських обстрілів. Крячок виїхав із Маріуполя у квітні минулого року.
Зазначається, що Коломия та Маріуполь є містами-побратимами.
Як повідомлялося, агресія росії спричинила в Маріуполі одну з найбільших гуманітарних катастроф. Місто зруйноване на понад 90%.
Фото: Інформатор