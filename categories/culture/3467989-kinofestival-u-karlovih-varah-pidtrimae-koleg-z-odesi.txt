Міжнародний кінофестиваль у Карлових Варах (Чехія), який планується провести цього року 1-9 липня, підтримає українських кінематографістів і покаже на своїх майданчиках програму Одеського міжнародного кінофестивалю.

Як передає Укрінформ, повідомили організатори на сайті фестивалю.
«Фестиваль у Карлових Варах підтримає українських кінематографістів та кіноіндустрію країни через унікальний спільний проєкт з Одеським міжнародним кінофестивалем (ОМКФ)», - йдеться у пресрелізі.
Зазначається, що фестиваль у Карлових Варах висловлює свою повну підтримку українським кінематографістам та організаторам фестивалю і, таким чином, прийме програму Works-in-Progress 13-го Одеського міжнародного кінофестивалю, який не може бути проведений через війну. У Карлових Варах програма називатиметься OMFF WIP Selection.
«Сьогоднішні умови війни, в якій опинилися українці, безпосередньо впливають на кіноіндустрію. Тому нам запропонували провести «індустріальну» частину Одеського міжнародного кінофестивалю в рамках Міжнародного кінофестивалю в Карлових Варах. Ми надзвичайно вдячні нашим колегам за таку можливість», – зазначила Анна Мачух, генеральний директор ОМКФ.
На Одеському міжнародному кінофестивалі презентують закінчені повнометражні фільми, прокат яких планується у 2022 - 2023 роках. Основна мета презентації Work in progress – популяризувати українське кіно на світовому та локальному ринках та привернути увагу міжнародних дистриб'юторів, а також знайти партнерів для майбутніх проєктів.
Фото: kviff.com