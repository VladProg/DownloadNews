Під Віднем планується створення логістичного центру, куди з України буде доставлено понад 500 тисяч українських книг та підручників з метою їх подальшої передачі сім’ям переселенців з нашої країни в усій Європі.

Про це власному кореспонденту Укрінформу в Австрії повідомив голова правління АТ ДАК "Укрвидавполіграфія" Василь Продан.
"Прийнято рішення, і ми працюємо над його втіленням за підтримки посольства України в Австрії, щодо пошуку необхідного приміщення для складу поблизу Відня та створення такого собі логістичного центру, куди ми привеземо понад 500 тис. екземплярів українських книг та підручників провідних видавництв України", - заявив він.
За словами Продана, наразі ведуться перемовини щодо приміщення, можливо, це буде склад на 1-1,5 тис. кв. метрів. Наступним кроком стане вирішення складного у логічному плані питання – доставки до Відня української літератури у великих обсягах зі складських приміщень в Україні, зокрема у Харкові.
"Книги у великих партіях прибуватимуть на склад, після чого ми з допомогою волонтерів їх сортуватимемо. Це дозволить нам у подальшому швидко реагувати на усі запити з різних європейських країн щодо потреб в українській книзі. Ми будемо просити, щоб заявники власним коштом забирали усю необхідну їм літературу. І, таким чином, українські книги будуть безкоштовно відправлятися українцям, які їх потребують у різних точках Європи, починаючи від країн-сусідів Польщі та Румунії та закінчуючи віддаленими країнами – Іспанією, Італією, Португалією", - зазначив голова правління Укрвидавполіграфії.
Він зауважив, що створення логістичного хабу у Відні дасть змогу не лише централізовано вивести книги за кордон із різних вражених війною міст України, але й сприятиме спрощеному провезенню літератури як гуманітарної допомоги у великих обсягах через європейські кордон без розмитнення та ПДВ.
У випадку ж перевезення книг невеликим цільовими партіями, зокрема у рамках різних приватних ініціатив, на кожному прикордонному переході можуть виникати різні питання, потребуватиметься розмитнення, а отже, відбуватиметься здорожчання поставки.
7 квітня у рамках ініціативи в посольстві України у Відні вже відбулася передача книг за першим запитом, який надійшов з-закордону від організації VIELE-Verein für interkulturellen Ansatz in Erziehung, Lernen und Entwickelung міста Зальцбург.
Зокрема, були передані підручників для дітей 1-4 класів початкової школи для запровадження уроків з української мови, літератури та історії для дітей з України в місті Зальцбурґ.
"У результаті бойових дій багато сімей з дітьми були вимушені залишити свої домівки і знаходяться як на заході України, так і в країнах Європи. Сім’ї за кордоном потребують, окрім іншого, культурологічну та освітянську підтримку, а це – також змога отримувати інформацію, знання з українських книжок, підручників, дитячої, художньої та наукової літератури. Тому основна мета – щоб діти та сім’ї переселенців отримали змогу отримувати цю літературу безкоштовно у будь-якій точці Європи", - підкреслив Продан.
Як повідомлялося, Держкомтелерадіо спільно з Офісом Президента та Міністерством культури та інформаційної політики 15 березня 2022 року розпочали акцію, мета якої - безкоштовне забезпечення дітей, які були змушені переселитися рятуючись від російських агресорів, підручниками, навчальними посібниками, художньою літературою тощо.
Наразі до акції долучилися десятки видавничих організацій та громадяни Києва, Харкова, Чернівців, Львова, Тернополя, Кропивницького та інших міст України. В її межа вже передані понад 100 тис. примірників книжок волонтерським центрам в українських містах, де зараз проживають переміщені особи. Доставка літератури здійснюється вантажним транспортом волонтерів та волонтерських організацій.