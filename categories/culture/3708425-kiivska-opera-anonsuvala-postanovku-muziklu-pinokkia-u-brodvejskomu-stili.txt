У новому сезоні Київська опера планує поставити мюзикл "Піноккія" у бродвейському стилі, розроблений українськими митцями. Водночас до зимових свят в театрі задумують підготувати балет вітчизняного композитора.

Про це директор - художній керівник Київського муніципального академічного театру опери і балету для дітей та юнацтва (Київської опери) Петро Качанов повідомив в інтерв'ю Укрінформу.
"Ми запланували на відкриття сезону у вересні постановку мюзиклу "Піноккія" – лялькою буде дівчинка. Ми замовили його українському композитору Борису Севастьянову. Лібрето також напише український митець Дмитро Тодорюк. Цей мюзикл буде в абсолютно бродвейскому стилі", - сказав Качанов.
Качанов підкреслив, що прогалини в репертуарах театрів, які залишилися після усунення російської класики, необхідно заповнювати саме творами українських сучасних композиторів. За його словами, у планах театру також поставити балет українського композитора до новорічних свят, але про цю ідею директор Київської опери поки воліє не говорити.
"Звичайно, новорічні свята асоціюються з балетом: раніше люди ходили на "Лускунчика", а зараз вони теж мають піти на якийсь балет. Із цим пов'язана саме та ідея, про яку я поки не буду говорити. Думаю, що ми знайдемо можливість її втілити", - сказав він.
Як повідомляв Укрінформ, у Київській опері з 17 до 19 -го травня відбудуться концерти гурту Aviator та співаків Віктора Павліка й Марії Бурмаки.