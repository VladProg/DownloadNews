Ворог цілеспрямовано знищує пам’ятки культурної спадщини українського народу.

Про це в Телеграмі написала Уповноважена Верховної Ради з прав людини Людмила Денісова, передає Укрінформ.
"Ворог знищує пам’ятки культурної спадщини українського народу. Війська країни-агресора цілять в унікальні споруди і символи міст. Як наслідок - десятки знищених церков, театрів, меморіалів", - написала Денісова.
Вона нагадала, що напередодні окупанти обстріляли в Маріуполі палац культури «Молодіжний», розміщений в історичній споруді 19 століття, що збереглася з того часу.
За словами Денісової, будівля зазнавала руйнувань і під час Другої світової війни, але тоді нацистам не вдалося її знищити, на відміну від дій рашистських окупантів.
Також унаслідок авіаудару 16 березня 2022 року був повністю зруйнований драматичний театр м. Маріуполя, пам’ятка архітектури, історії та монументального мистецтва.
"В обох випадках у будівлях перебували цивільні мирні люди, які ховалися в укритті від смерті. Знищення і пошкодження об’єктів матеріальної культурної спадщини України є грубим порушенням росією, як членом ЮНЕСКО, протоколів Конвенції ЮНЕСКО про захист культурних цінностей під час військових конфліктів", - наголосила Уповноважена ВР з прав людини.
Денісова звернулася до Комісії ООН з розслідування порушень прав людини під час військового вторгнення рф в Україну з вимогою врахувати ці факти злочинів та порушень рф прав людини в Україні.
Як повідомляв Укрінформ, Міністерство культури та інформаційної політики України зафіксувало 135 епізодів воєнних злочинів росіян проти культурної спадщини в Україні.
Фото: Телеграм Людмили Денісової