У Нью-Йорку в Метрополітен-опері у п’ятницю відбувся Концерт пам’яті і надії «За Україну», присвячений річниці боротьби українського народу проти російської агресії.

Як передає власний кореспондент у Нью-Йорку, глядачів через відеозвернення, яке демонструвалося на великому екрані, привітала перша леді України Олена Зеленська.

Хор та оркестр Метрополітен-опери виконали Державний гімн України, «Реквієм» Вольфганга Амадея Моцарта, 5-у симфонію Людвіга ван Бетховена та «Молитву за Україну» Валентина Сильвестрова.
Як зазначив генеральний директор всесвітньо відомого закладу Пітер Ґелб, Метрополітен-опера «негайно стала на захист України словом і ділом» відразу після початку повномасштабної війни: ввів у свій репертуар Гімн України, провів благодійний концерт зі збору коштів на підтримку постраждалих, розірвав угоди з колективами росії та всіма, хто підтримує путіна.
«Дуже важливо, щоб ми продовжували вшановувати й підтримувати народ України до перемоги у війні», – зауважив Ґелб.
Цього вечора будівлю опери було підсвічено синьо-жовтими прожекторами.

24 лютого у Нью-Йорку відбулася низка заходів та акцій на підтримку України у зв’язку річницею війни.
На щоглі в парку «Боулінг-Грін» на Мангеттені за участю генконсула України у Нью-Йорку Олексія Голубова, конгресмена Дена Голдмана та представників мерії було піднято український державний прапор.
Біля штаб-квартири ООН, де цього дня проходило засідання Ради Безпеки міністерського рівня, приурочене до річниці війни, відбулася багатолюдна акція, учасники якої вимагали виключити росію з Радбезу.





В Українському інституті Америки відбувся захід до річниці війни, у якому взяли участь губернатор штату Нью-Йорк Кеті Гокул, конгресвумен Марсі Каптур, а також міністр закордонних справ Великої Британії Джеймс Клеверлі, який завітав до інституту несподівано.
Увечері українська громада провела на Тайм-Сквер акцію «356 днів стійкості у дев’ятирічній війні».
Як повідомляв Укрінформ, цього дня за наказом губернатора шістнадцять державних об’єктів підсвічено синьо-жовтими кольорами.