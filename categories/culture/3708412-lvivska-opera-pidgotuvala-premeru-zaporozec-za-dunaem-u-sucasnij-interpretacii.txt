У Львівській нацопері відбудеться несподівана інтерпретація «Запорожець за Дунаєм» Семена Гулака-Артемовського, де закладені нові сенси та підтексти, що відновлюють історичну справедливість та є актуальними у нашому сьогоденні.

Про це повідомили у Львівській національній опері, передає кореспондент Укрінформу.

«Образ українського козацтва врешті позбудеться столітніх стереотипних меншовартісних нашарувань, насильно навʼязаних московитами. Новий погляд на відому українську класику, з усвідомленням власної гідності та значущості, національної ідеї, сподіванням та вірою у перемогу завдяки Збройним силам України. Козаки природно постануть могутньою, войовничою та свободолюбивою силою, що здатна протистояти будь-яким перешкодам та ворогам», - зазначила режисер опери Оксана Тараненко.

Нова вистава у режисурі Тараненко постане перед глядачами у музичній редакції Олександра та Дмитра Саратських, видовищній сценографії Тадея Риндзака, колоритних костюмах Людмили Нагорної та сучасній хореографії Олексія Буська під орудою відомої інтерпретаторки української музики Ірини Стасишин. Лібрето – Миколи Бровченка та Оксани Тараненко.
У театрі зазначають, що «Запорожець за Дунаєм» Гулака-Артемовського впродовж багатьох десятиліть був однією з найбільш виконуваних українських опер. Так, на жаль, пощастило небагатьом виставам українського репертуару. Львівська опера не стала винятком: впродовж понад 120-річної історії театру було реалізовано 7 різних постановок цієї опери. Прем’єра 2023 року стане восьмою. Процес підготовки нової постановки тривав кілька років.
«Насправді, робота над редакцією опери стала певним «багатосерійним серіалом». Ми почали обговорення цих планів з режисеркою Оксаною Тараненко ще наприкінці 2020-го року, а стартроботи відбувся вже на початку 2021-го. Але згодом в наші плани втрутився ковід, а коли ми нарешті поновили роботу – почалася війна. Тож цей шлях розтягнувся майже на три роки», – розповідає композитор Дмитро Саратський.
Виставу присвячують памʼяті Михайла Риндзака (1947-2022), народного художника України, художника-постановника Львівської національної опери. Прем’єрні покази відбудуться 19, 20 та 21 травня.
Оперу «Запорожець за Дунаєм» реалізовано в рамках творчої програми розвитку Львівської національної опери «Український прорив» генерального директора-художнього керівника театру Василя Вовкуна. В інтерв’ю Укрінформу Вовкон зазначив, що театр тримає європейський курс із наголосом на український репертуар.
Фото: пресслужба Львівської націіональної опери