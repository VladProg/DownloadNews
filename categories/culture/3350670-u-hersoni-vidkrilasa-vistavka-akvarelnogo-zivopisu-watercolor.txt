На виставці, що працює в артпросторі Freedom, представлені роботи митців з Херсона, Києва, з Канади.

Про це повідомляє кореспондент Укрінформу.






У Херсоні відкрилася виставка акварельного живопису Watercolor / Фото: Ірина Староселець, Укрінформ











































«Зараз захотілося згадати про літо, про те, що ми на воді, це стало поштовхом, адже у нас є дуже успішні художники, котрі мають акварельні роботи, вони давно хотіли виставитися, була навіть задум провести фестиваль, присвячений акварелі», - зазначила Тетяна Мойсеєнко, яка створила мистецький простір Freedom.
Нещодавно у Херсон приїхала землячка, художниця Тетяна Гриценко, яка понад 15 років проживає у Канаді, вона також запропонувала виставити свої роботи, зазначила Мойсеєнко.
«В основному пишу аквареллю Херсон, показуючи всьому світу, яке у нас красиве місто», - сказала художниця Тетяна Гриценко.
Художниця виховує чотирьох дітей, постійно приїздить в Україну до родини. Вона експериментує з різними техніками, використовує, зокрема, епоксидну смолу для своїх робіт, а нині представила саме акварельний живопис. Каже, що сумує за сонячним Херсоном, за Дніпром, тому саме це – основна тема її робіт, представлених на виставці.
Художниця – херсонка Анжеліка Вишнєва працює викладачем образотворчого мистецтва в одній з місцевих шкіл. Розповідає, що техніку акварелі порівнюють з приборканням дикого скакуна. «Акварелі не можна перемалювати, бо вже зіпсуєш і аркуш, і перше враження», - зазначає вона.
Вікторія Ястребова, яка також представила на виставці свої роботи, нині працює дизайнером, освоює нові техніки як художник, відкрила власну майстерню. У роботах найважливіше для неї - передавати почуття та настрій, розповіла художниця на презентації виставки.
На виставці також представлені мініатюрні акварелі киянина Михайла Ричкова. Серед авторів - учні відомої в області художниці Світлани Білецької.