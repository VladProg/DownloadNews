Музей Зальцбурга цьогоріч започаткував спеціальні випуски подкасту під назвою “Музей на дивані” і вже три з них можна послухати онлайн українською у будь-якій частині світу.

Як передає Укрінформ, про це розповіла перша леді України Олена Зеленська в Телеграмі.
“Австрійський Зальцбург називають містом Моцарта бо ж більшість пам’яток тут присвячені геніальному композитору, що народився і провів у Зальцбурзі дитинство. І тепер дізнатися більше про творчість Моцарта та познайомитися із містом можна українською мовою”, - написала Зеленська.

За її словами, “спеціальні випуски подкасту під назвою “Музей на дивані” започаткував цьогоріч Музей Зальцбурга (Salzburg Museum), і ось уже три можна послухати онлайн українською: “Моцарт в Зальцбурзі”, “Тиха ніч! Свята ніч! Різдвяна колядка з Зальцбурга” та “Зальцбург в 1920 році: Заснування Зальцбурзького фестивалю”.
Перша леді зазначила, що музей — це не одна споруда, цілий комплекс з восьми локацій по всьому місту, які розповідають про його багату мистецьку та культурну спадщину. Щороку його відвідують близько мільйона людей.
“Третій рік поспіль ми втілюємо проєкт із впровадження українських аудіогідів у визначних пам’ятках світу, наразі їх уже 67. Подкаст від такого потужного музею - новий формат занурення у культуру іншої країни для українців, тепер у будь-якій частині світу. Новий формат культурної дипломатії, що сприяє побудові міцніших зв’язків між нашими країнами”, - підкреслила Зеленська.
Як зауважила дружина Президента, “син Амадея Моцарта, Франц Ксавер, жив та творив у Львові, заснував тут, по суті, першу музичну школу. Тож цінуємо нашу культурну співпрацю й надихаємось творчою спадщиною Австрії — тепер українською мовою, що, як і музика Моцарта, лунає по всьому світу”.
Як повідомляв Укрінформ, проєкт із запровадження українських аудіогідів у музеях світу реалізовується під патронатом Олени Зеленської з 2020 року.
Зокрема, 27 червня в Національному музеї Австралії запустили україномовний аудіогід - 67-й у рамках проєкту з українізації провідних пам'яток світу.
Фото: Олена Зеленська / Телеграм