Відомий піаніст Євген Громов 24 листопада у Національній філармонії представить перший концерт із авторського циклу "Спомин про Відень", де можна буде ознайомитися з клавірною творчістю представників класичної й нової віденських композиторських шкіл.

Про це Укрінформу повідомили у пресслужбі Національній філармонії.
"Класична віденська школа, найяскравішими представниками якої є Йозеф Гайдн, Вольфганг Амадей Моцарт та Людвіг ван Бетховен, стала по-своєму базовим вектором у розвитку музичного мислення. Саме у творчості віденців кристалізується соната, досягає свого піку симфонізм, а також стабілізуються провідні інструментальні жанри. Оновлюються буквально всі аспекти музичного компонування – від форми до тематизму. Як стиль, музичний класицизм асоціюється із впорядкованістю, стрункістю, симетричністю, гармонійністю", – йдеться у повідомленні.
Як зазначається, вагомий внесок у формування цього стилю зробили саме віденські митці.
"Нова, або так звана друга віденська школа на чолі з Арнольдом Шенбергом, сперта на естетику музичного експресіонізму, аж ніяк не заперечувала першу, "стару" віденську школу, а по-своєму продовжувала, реформуючи її принципи. У програмі нинішнього концерту, крім музики Шенберга, вона буде представлена творами учнів композитора – Антона Веберна й Альбана Берга. Також у програмі – композиція Олександра фон Цемлінського, якого високо цінував Йоганнес Брамс і який був учителем Шенберга по контрапункту", – розповіли у філармонії.
За словами Євгена Громова, віденська і нова віденська композиторські школи ще з юнацьких часів і шкільної лави були і залишаються для нього сонячним сплетінням європейської музики.
"Почати з того, що вікно в музику особисто для мене широко відчинили саме Бетховен з Моцартом, платівками з музикою котрих я заслуховувався в дитинстві до нестями. Поволі до них доєднався Шуберт, згодом Гайдн. Пригадую, що на відміну від інших авторів, музика цих чотирьох мені ніколи в житті жодним чином не набридала, радше навпаки – з плином часу перед моїм внутрішнім поглядом поставали все нові і нові пласти їхньої багатогранної універсальної творчості", – зазначив він.
Піаніст також розповів, що років у 15-16 він несподівано довідався про існування ще й нововіденської школи, випадково придбавши вінілові гіганти з Квінтетом для духових, тв. 26 і Сюїтою для 7 інструментів, тв. 29 Арнольда Шенберга, оперою "Воццек", Камерним і Скрипковими концертами Альбана Берга, а також кількома афористично-пуатилістичними опусами пізнього Антона Веберна на кшталт Концерту для 9 інструментів, тв. 24 і Варіацій для оркестру, тв. 30.
"Поступово, крок за кроком, в моїй свідомості творчість представників класичної віденської і модерністської нововіденської композиторських шкіл дивним, хоч і органічним, чином поєдналися в незлиянне і нероздільне ціле. Не стала на заваді й та прикра обставина, що музику нововіденців мені довелося опановувати самотужки, оскільки її не викладали ні в столичній спеціалізованій музичній десятирічці ім. Лисенка, ні у головному музичному виші ім. Чайковського... У тематичному циклі з трьох власних сольних програм "Спомин про Відень" у Колонному залі Лисенка, що відбудуться протягом концертного сезону 2023-24 рр., мені перш за все йшлося про демонстрацію і представлення київським філармонійним меломанам-завсідникам найважливіших жанрів клавірної музики в сукупності, в яких головно працювали видатні віденські майстри, перш за все в жанрах сонати, варіацій і фантазії, а також, безумовно, мініатюри – клавірштюки, музичні моменти, багателі, лендлери, німецькі танці тощо", – зауважив Громов.
Як повідомляється, кожна з програм циклу-триптиху вибудована таким чином, що поряд з улюбленими хітами для широкого слухацького загалу звучатимуть вкрай ексклюзивні та рідко виконувані раритети щоразу восьми митців – Гайдна, Моцарта, Бетховена, Шуберта, Цемлінського, Шенберга, Берга і Веберна.
Серед іншого – забуті позаопусні твори Веберна і Берга періоду їхнього навчання в класі композиції геніального Арнольда Шенберга, а також вперше в Україні пролунає увесь сольно-фортеп'яновий доробок практично невідомого в нашій країні вчителя Шенберга – видатного австрійського композитора Алєксандра фон Цемлінського, що здобув за життя визнання перш за все як неперевершений оперний диригент і скінчив свій тернистий життєвий шлях, як і Шенберг, вигнанцем в Америці.
За словами Громова, перша програма циклу присвячується світлій пам'яті журналіста і шанувальника філармонічних концертів Владислава Сікалова.
Як повідомлялося, листопад у Національній філармонії пройде під знаком музики бароко.
Фото: kyivdaily.com.ua