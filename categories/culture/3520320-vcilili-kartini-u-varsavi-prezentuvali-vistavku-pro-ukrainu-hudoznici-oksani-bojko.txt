У Варшаві, у посольстві Латвії у Польщі, відбулася персональна виставка картин відомої української мисткині, директорки Кременчуцької міської художньої галереї Оксани Бойко “Цінності України”.

Загалом на експозиції представлено 15 картин, написаних українською художницею вже після початку широкомасштабного вторгнення російських військ в Україну, які дивом не постраждали під час бомбардування Кременчука, передає кореспондент Укрінформу.
Кременчуцький волонтер Дмитро Кавунник, який презентував виставку, підкреслив, що кожна з 15-ти картин представляє певну суть війни.
“Вони були створені Оксаною Бойко за останні 2-3 місяці”,- зазначив Кавунник. За його словами, ця серія картин “символічно акцентує на духовних скарбах української нації”, які набули особливої ваги під час путінського геноциду проти України.
Він розповів, що картини, як і він сам, дивом не постраждали під час бомбардування Кременчука російськими військами 27 червня. Зокрема, у той день він мав заїхати в місцевий торговельний центр “Амстор”, аби купити повербанк перед від'їздом до Польщі. Але волонтерські справи затримали його на кільканадцять хвилин. Це врятувало йому життя і, ймовірно, зберегло картини, вже завантажені до автомобіля, яким він мав приїхати у цей торговельно-розважальний комплекс.
Як підкреслили організатори виставки, “в галереї образів представлено вінок найдорожчих понять: віру в Бога і добру волю, материнство, мужність, дитинство, красу мистецтва, мирні скарби і любов до землі та моря, пошану власних традицій, демократичну єдність зі світом”.
Як зазначив представник мерії Кременчука Андрій Мельник, цією виставкою Україна хоче показати “позицію українців щодо подій, які зараз відбуваються в Україні”.
Він повідомив, що ця виставка демонструватиметься також у містах-побратимах Кременчука, у столицях європейських країн. Зокрема, після Варшави виставка презентуватиметься у Вільнюсі, Алітусі (литовське місто-побратим Кременчука), а згодом – у польському Бидгощі, Берліні тощо.






Виставка картин Оксани Бойко під назвою «Цінності України» у Варшаві / Фото: Юрій Банахевич, Укрінформ





































Посол Латвії в Польщі Юріс Пойканс підкреслив, що він кілька разів побував у Кременчуці і активно співпрацював з цим містом, перебуваючи донедавна на посаді посла Латвії в Україні. Відтак, коли від українців прозвучала ініціатива про організацію виставки, він радо запропонував провести її в приміщенні посольства Латвії у Варшаві.
“Ми підтримуємо Україну не лише з 2014 року, а з моменту відновлення незалежності і завжди були разом. Звичайно зараз, під час агресії, ця дружба отримує новий імпульс”,- підкреслив Пойканс.
Він додав, що отримання Україною статусу кандидата на членство в ЄС підкреслює те, що Латвію й Україну об’єднує не лише сьогодення, а й спільне майбутнє.
Участь у виставці взяли гості з України, члени української громади Польщі, іноземні дипломати в РП, зокрема посли Австрії, Естонії, Румунії, представники ЗМІ.
Присутні на презентації виставки вшанували пам'ять загиблих під час російського бомбардування Кременчука, а також усіх українців, які загинули від рук російських загарбників.
Оксана Бойко є українською мисткинею, докторкою філософії, членкинею Національної спілки художників України та Національної спілки журналістів України, директоркою Кременчуцької міської художньої галереї.
У рамках експозиції представлено наступні картини: "Мужність", "Мадонна", "Батьківська хата", "Зґвалтоване дитинство", "Закрите небо України", "Насіння проросло", "Охоронець Волі", "Мирний світанок. Голуби крюківські білі", "Всеперемагаюче українське мистецтво", "Земля", "Біженці", "Все – Україна. Світ з нами", "Червону калину підіймемо…", "Паляниця", "… Коли зійде українське сонце. Таємниці Чорного моря".
Фото: Юрій Банахевич, Укрінформ