Київський академічний театр юного глядача на Липках представить у січні дві прем’єри, при чому одна - англійською мовою.

Про це Укрінформу повідомили в театрі.
Так, 21 та 22 січня відбудеться прем’єра вистави «Називай мене Пітер» від режисера Давида Петросяна (автор - Ян Фрідріх). Це іронічна комедія на одну дію, в якій розповідається щемлива історія підлітків і їхні пошуки свого місця в реальному світі. Обмеження за віком: від восьми років. Головному герою, за сюжетом, Тео ось-ось виповниться 11 років, а це означає, що його мрія бути викраденим Пітером Пеном може не здійснитися, оскільки Пен викрадає тільки тих, кому ще не виповнилося 11. Натомість він, як і Пітер Пен, викрадає маленьку дівчинку.

У виставі грають: Тео - Марта Коссаковська, Дженц - Марічка Штирбулова, Ребека - Настасья Зюркалова, Пітер Пен - Гліб Михайличенко/Ігор Іванов.
А 29 та 30 січня у ТЮГу відбудеться прем’єра вистави англійською мовою «The City Was Where» від режисера Алекса Боровенського.
Жанр: історія про дива для сімейного перегляду за мотивами творів Рея Бредбері: "Дивне диво", "Вино з кульбабок" та "451° за Фаренгейтом".
Рекомендований вік: від дев'яти років. У виставі йдеться, як комівояжери-невдахи Боб та Вілл продають... міраж у Пустелі. Їх історія переплітається з історією міста, де живуть фантастичні герої: Винахідник Машини Щастя, Полковник, який подорожує часом, та Місіс Бентлі, що ніколи не була молодою. Усі вони одного разу зустрінуться.
У виставі «The City Was Where» грають актори: Євген Бондарський, Олесь Павлютін, Анісія Стасевич, Катерина Марченко, Катерина Артіменьєва, Кирило Сірченко, Влада Скубченко, Любомир Валівоць, Артем Вовк та інші.