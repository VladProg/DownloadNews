Режисер фільму «Додому», учасник програми «Особливий погляд» Каннського кінофестивалю Наріман Алієв почав роботу над наступною повнометражною стрічкою – історичною драмою «Орталан».

Про це він повідомив в коментарі Укрінформу.
«Орталан – назва селища, звідки в 1944 році була депортована моя бабуся Гульсум; воно має для мене особисте значення. Немає жодної кримськотатарської сім'ї, яку не зачепило б це лихо. Моє завдання - через історію одного хлопчика розповісти історію трагедії цілого народу, який в один день зник зі своєї батьківщини», - розповів Алієв.

Події фільму розгортаються під час депортації кримськотатарського народу в 1944 році. Головний герой – юнак Ісмаїл, який повертається з гір до рідного села Орталан та знаходить його порожнім. Він вирушає на пошуки своєї сім’ї та відповідей.
Проєкт стрічки посів друге місце у категорії авторських фільмів сімнадцятого конкурсного відбору Державної агенції з питань кінематографії та отримає фінансову підтримку України у розмірі 80% від загального бюджету.

Восени проєкт майбутнього фільму буде представлений у секції пітчингів cocoPITCH 2021 на кіноринку Connecting Cottbus. Захід, який традиційно відбувається в рамках міжнародного кінофестивалю у Котбусі (Німеччина) – одна із найголовніших індустрійних подій Східної Європи.
Продюсерами фільму «Орталан» виступають Володимир Яценко та Анна Соболевська, співзасновники кінопродакшену ForeFilms, який займатиметься виробництвом фільму.
«Історичні драми досить складні у виробництві, проте ми добре знаємо режисерський підхід та неповторний стиль Нарімана. Ми готові докласти зусиль, щоб створити фільм на найвищому рівні та відтворити історію такою, якою вона була», - прокоментував Яценко.
Зйомки кінострічки заплановані на травень-серпень 2022 року. Прем’єра очікується у 2023 році.
Як повідомлялося, Наріман Алієв - режисер, сценарист, член Української та Європейської кіноакадемій, автор та ведучий подкасту Mincultpryvit. Його повнометражний дебют, стрічка «Додому», була вперше показана в рамках секції «Особливий погляд» 72-го Каннського кінофестивалю, здобула гран-прі Одеського міжнародного кінофестивалю та була обрана національним кандидатом на премію «Оскар» від України у 2019 році.
Фото: Альона Лобанова, сімейні архіви Нарімана Алієва