Судова тяганина між актором Джонні Деппом та його колишньою дружиною Ембер Герд, завершилася перемогою актора.

Про це повідомляє Укрінформ з посиланням на CNN.
Депп подав позов проти Герд за наклеп у зв'язку з публікацією у 2018 році в газеті The Washington Post, де вона заявила про домашнє насильство щодо неї. Хоча Депп не був названий у статті, він стверджує, що це коштувало йому прибуткових ролей у різних фільмах. Герд подала зустрічний позов за наклеп у зв'язку із заявами адвоката Деппа про її твердження щодо насильства.
Присяжні встановили, що Герд зганьбила Деппа трьома окремими заявами в статті The Washington Post, а Депп зганьбив її однією заявою свого адвоката.
Присяжні ухвалили рішення про виплату Деппу 10 млн доларів компенсації та 5 млн доларів штрафу за рахунок Герд.
Вона ж має отримати 2 млн доларів компенсації.
Депп вимагав відшкодування збитків у розмірі 50 млн доларів, а Герд - 100 млн.
За словами юридичних експертів, ухвала суду - велика юридична перемога Деппа.
Депп не був присутній у суді, але опублікував заяву, у якій, зокрема, зазначив: «Присяжні повернули мені життя».
«Від самого початку метою порушення цієї справи було розкрити правду, незалежно від результату. Говорити правду - це мій обов'язок перед моїми дітьми й усіма тими, хто незмінно підтримував мене, - написав він. - Я почуваюся спокійно, знаючи, що нарешті добився цього».
У своїй заяві Герд зазначила, що в неї «розбите серце» через вирок.
«Розчарування, яке я відчуваю сьогодні, не піддається опису. Я вбита горем, оскільки гори доказів виявилися недостатніми, аби протистояти непропорційно великій владі і впливу мого колишнього чоловіка», - зазначила вона.
Депп і Герд познайомилися у 2009 році на зйомках фільму «Ромовий щоденник» і були одружені у 2015–2016 роках, після чого розлучилися.
Фото: GlobalLookPress