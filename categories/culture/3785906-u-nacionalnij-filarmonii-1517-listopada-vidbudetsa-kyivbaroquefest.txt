У Національній філармонії 15-17 листопада вперше відбудеться триденний фестиваль барокової музики KyivBaroqueFest з програмою «Французька увертюра 2023»: Галантні Європи – Рамо/Бортнянський.

Про це Укрінформу повідомили у Національній філармонії.


"Kyiv Baroque Fest – новий початок довгоочікуваної історії. Відтепер його організатори, – Національна філармонія України та VERE MUSIC FUND – пропонуватимуть меломанам можливість стало спостерігати й слідкувати за цим напрямом сучасного музичного світу, адже планують проводити його щорічно", - йдеться в повідомленні.

Зазначається, що Kyiv Baroque Fest 2023 – присвячений одному з найбільш яскравих композиторів XVIII століття Жану-Філіпу Рамо, якому цьогоріч виповнюється 340 років.
Постать Бортнянського як представника однієї з «галантних Європ» теж виникає невипадково. По-перше, і Рамо, і Бортнянський працювали у галантному стилі, по-друге, серед творів останнього маємо французькі музичні драми, що свідчить про вплив французької музичної традиції на творчість митця.
У філармонії зазначили, що цьогоріч повноцінний кількаденний, насичений різноформатними подіями, Фестиваль, на жаль, провести не вдасться. Тож, Французька увертюра, що складається з трьох подій, анонсує це нове починання. Три концерти представлять три програми, що будуть поєднувати французьку та українську музики.
15 листопада у концерті клавесинної музики POUR DEUX / Для двох за участю Ольги Шадріної-Личак та Анни Іванюшенко прозвучать твори Максима Березовського, Жана-Філіпа Рамо, Георга Філіпа Телемана, Йогана Людвіга Кребса, Дмитра Бортнянського.
16 листопада (18:00) у MUSIC HUBі фундації VERE MUSIC FUND пройде барокова майстерня: концерт старовинної та сучасної клавесинної музики Les Rêveurs / Мрійники за участі випускників, асистентів-стажистів та студентів спеціальності та факультативу «Клавесин» з дискусією на тему: «Що змінює клавесин та старовинна музика у житті музиканта».
Вхід за запрошеннями. Реєстрація обов’язкова.
17 листопада у філігранно вибудуваній програмі TRISTE JOIE / Сумна радість – виключно французька старовинна музика, яку виконуватимуть українські музиканти з Liatoshynskyi Capella: Early Music Ensemble Національного будинку музики.
Цей колектив спеціалізується на практиці історично поінформованого виконання музики XVII-XVIII століть. Влітку цього року Ансамбль виступив на двох потужних європейських фестивалях старовинної музики – XVII Festival Musique & Histoire (абатство Фонтфруа, Франція) та Jordi Savall Festival 2023 (Сантес-Креус, Іспанія), де представив унікальну програму з музики європейського та українського бароко.
У цій програмі прозвучать твори цілої плеяди французьких композиторів від всесвітньовідомих майстрів, як-от Марк-Антуан Шарпантьє, до менш відомих особистостей, чия музика користувалася великою популярністю у Європі XVII-XVIII ст. – Робера де Візе, Себастьяна Ле Камю, Жана Батіста Сенайє, Жака Дюфлі, Мішеля Ламбера та Жана-Фері Ребеля.
Спеціально для цього концерту куратори фестивалю передбачили українські переклади текстів творів програми з французької.