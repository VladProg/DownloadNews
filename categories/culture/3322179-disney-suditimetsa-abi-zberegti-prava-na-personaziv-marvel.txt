Компанія Disney позивається до брата головного редактора Marvel Comics Стена Лі та родичів інших творців коміксів Marvel, з метою зберегти ексклюзивні авторські права на найвідоміших у світі персонажів.

Як передає Укрінформ, про це повідомляє The Hollywood Reporter
Позови Disney стосуються спадкоємців низки відомих авторів, зокрема Стіва Дітко, Дона Ріко, Дона Хека та Джина Колана.
Як зазначається. Disney хоче закріпити за собою авторські права на низку найвідоміших персонажів, котрі щороку приносять мільйони доларів прибутку, а саме: Залізну людину, Людину-павука, доктора Стренджа, Людину-мураху, Яструба, Чорну вдову, Сокола, Тора та інших.
Відповідно до чинного законодавства США якщо авторські права на твір митця перебувають у його працедавця, то через певний час сам автор або його спадкоємці можуть клопотати щодо передачі цих прав.
Але Disney наполягає, що Marvel мала виключний творчий контроль над створенням персонажів та коміксів та платила авторам за контрактом. Це, на думку адвокатів Disney, означає, що авторські права мають бути закріплені за компанією-працедавцем.
Як повідомлялося, раніше голлівудська зірка Скарлетт Йоганссон подала до суду на компанію Disney через те, що та запустила показ фільму «Чорна вдова» (з Йоганссон у головній ролі) на своїй стрімінговій платформі одночасно з прем’єрою у кінотеатрах США.
Фото: MARVEL STUDIOS