Український культурний фонд запустив стипендії для відновлення діяльності митців, заявки прийматимуть по 3 серпня.

Як передає Укрінформ, про це повідомляє пресслужба Міністерства культури та інформаційної політики.
"Для підтримки митців та діячів культури Український культурний фонд запускає новий ЛОТ «Стипендія на відновлення культурно-мистецької діяльності» у межах грантової програми «Дослідження. Освіта. Резиденції. Стипендії». Подання заявок триватиме з 18 липня до 3 серпня 2022 року включно", - йдеться у повідомленні.
Зокрема, враховуючи часові обмеження на підготовку проєктів, їхню реалізацію в межах бюджетного року та перманентну зміну актуальності проєктів через війну, УКФ скоротив календар конкурсного відбору до мінімальних термінів.
Стипендіатами ЛОТу можуть бути фізичні особи – громадяни України, які досягли 18 років і провадять професійну діяльність у відповідних секторах культури та креативних індустрій на території України.
Результатом виконання стипендії має бути культурно-мистецький продукт або відновлення культурно-мистецької діяльності (відновлення мистецької спроможності стипендіата). Загальний бюджет ЛОТу — 4,5 млн грн. Максимальна сума гранту — 150 тис. грн.
Детальнішу інформацію можна дізнатися на сайті УКФ.
"Культурний фронт дуже важливий для перемоги України. Маємо підтримувати наших митців та діячів культури, адже вони опинилися у складних умовах під час війни. Багато мистецьких проєктів згорнули свою діяльність або зовсім припинили існування. Така програма дасть можливість підтримати проєкти, спрямовані на меморіалізацію боротьби нашого народу проти окупантів, і ті, які мають просвітницьку мету", - прокоментував міністр культури та інформаційної політики України Олександр Ткаченко.
Як повідомляв Укрінформ, понад 10 млн людей із 43 країн дізнались правду про події в Україні завдяки проєкту "Моя війна".
Станом на початок липня, Міністерство культури та інформаційної політики України зафіксувало 417 епізодів воєнних злочинів росії проти української культурної спадщини.