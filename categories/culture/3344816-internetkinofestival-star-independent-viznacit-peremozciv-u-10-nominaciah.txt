В Україні й США відбудеться 7-й інтернет-кінофестиваль “Star Independent. Екологія мислення Україна-Америка”.

Про це повідомили його організатори на пресконференції в Укрінформі.
Як розповіла президентка кінофестивалю Star Independent, продюсерка Star Independent production Олена Яремчук, фестиваль об’єднує кіномитців з України та інших країн. В Україні відбудеться вже всьоме, але вперше в США.

“Сім років тому ми заснували цей кінофестиваль на підтримку співпраці кіномитців України й світу. Нині відбудеться вже сьомий кінофестиваль. Він має назву “Екологія мислення Україна Америка” саме тому, що всі ми зараз живемо на одній планеті Земля і мислення дуже впливає на всіх людей і в Америці, і в Україні. Ми показуємо й українських, і американських митців, і наші заходи відбуватимуться в обох країнах”, - сказала Яремчук.

Вона повідомила, що 5 листопада у Києві у готелі “Софіївський Посад” відбудеться відкриття й офіційна церемонія нагородження переможців 7-го Міжнародного інтернет-кінофестивалю Star Independent. Всі заходи транслюватимуться на сторінці кінофестивалю у Фейсбуці, але деякі фільми можна буде подивитися тільки офлайн.
Віцепрезидентка кінофестивалю, продюсерка UG production Юлія Гончар зазначила, що кінофестиваль сповідує принципи людяного кіно, яке може чомусь навчити.

“Для нашого кінофестивалю ми відбираємо роботи таким чином, щоб чомусь навчити людей. Ми зараз живемо в складні часи пандемії, намагаємося не втратити та зберегти людяність і душу й передати наступним поколінням. Наше кіно уникає шаблонів, як то трилери чи блокбастери. Ми сповідуємо екологію, чистоту, і наші режисери знімають саме такі фільми”, - зазначила вона.
Дуже близькою для себе вважає тематику кінофестивалю одна з номінанток українська актриса Даша Волга, яка жила і працювала за кордоном, а тепер повернулася до України та дебютує на кінофестивалі, як режисерка фільму “Вода”.

“Екологія мислення - це те, що зараз об’єднує тих людей, які трохи ширше мислять, ніж їхній осередок. Я акторка і ніколи раніше не знімала кіно. А коли я повернулася до України, у мене з’явилася потреба сказати про цю землю. І як мені хочеться, щоб вона розвивалась і оздоровлювалась ментально”, - сказала вона.
7-й Міжнародний інтернет-кінофестиваль Star Independent представить 10 номінацій. Також вперше відбудеться нагородження дитячими преміями. Переможці визначаються шляхом онлайн-голосуванням глядачів та професійного журі.