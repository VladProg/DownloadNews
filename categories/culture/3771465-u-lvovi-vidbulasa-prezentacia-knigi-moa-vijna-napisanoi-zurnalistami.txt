У межах 30-го Bookforum у Львові відбулася презентація книги «Моя війна», до створення якої долучилося 16 журналістів, які з місця подій, із ризиком для життя, розповідають про жахіття війни в Україні та специфіку своєї роботи.

Про це повідомляє кореспондент Укрінформу.
«Це була спочатку моя ідея видати таку книжку. В ній позиція, як на мене, передової частини журналістського цеху. Мені дуже приємно, що ця книга вийшла українською, і я впевнений, що ми підготуємо видання ще англійською для того, щоб її змогли прочитати не тільки в Україні», - сказав директор видавництва «Фоліо» Олександр Красовицький.
Упорядницею книги стала журналістка, воєнкор, ексзаступниця міністра інформполітики Тетяна Попова, яка наголосила, що ця книга про те, що відбувається в житті кожного з початком війни.
«Це був мій перший документальний досвід, але головне, що люди, які долучилися до написання есе для цієї книги, хочуть розповідати про те, що в нас відбувається на фронті», - зазначила Попова.






У Львові відбулася презентація книги «Моя війна», написаної журналістами / Фото: Анастасія Смольєнко, Укрінформ











































У книзі «Моя війна» зібрано есе 16 авторів, зокрема Соня Кошкіна, Олексій Мацука, Олександр Мартиненко, Азад Сафаров, Лєліч Мілан, Ірина Баглай, Світлана Панюшкіна, Андрій Цаплієнко, Сергій Лефтер, Люк Гардінг, Наталя Гуменюк, Оксана Тороп, Тетяна Попова, Марія Жартовська, Ангеліна Карякіна, Олександр Бондаренко.
Журналісти були присутні на презентації та поділилися своїм досвідом роботи в час війни, планами та переживаннями, важливістю донесення до світу правди про бойові дії в Україні, руйнування і вбивства цивільних та дітей.
Для телеведучої Ірини Баглай, яка з 2014 року працює репортером на фронті, ця книга стала дебютом, і вона дуже переживала, щоб її матеріал «Тривожна валізка восьми років» увійшов у збірку.
«В есе я намагалася передати, що війна триває з 2014 року і ці маленькі спалахи, що відбувалися тоді, збільшилися до масштабів всієї країни. Тим журналістам, хто на війні з 2014-го, напевно, легше — бо шлях, який за кілька тижнів довелось пройти цивільним журналістам, вони проходили роками й встигли зібрати свої тривожні валізки», - сказала Баглай.
Як повідомляв Укрінформ, у Львові з 4 по 8 жовтня проходить 30-й Bookforum. Фокусна тема цьогорічного форуму - «Перепис майбутнього». У програмі фестивалю - 150 подій.