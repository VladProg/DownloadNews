На територію України планують поширити один з найдовших європейських туристичних маршрутів «Воєвода Стефан Великий і Святий», який наразі охоплює Румунію та Молдову.

Про це у Фейсбуці повідомляє Державне агентство розвитку туризму України (ДАРТ), передає Укрінформ.

Можливість розширення туристичного маршруту «Воєвода Стефан Великий і Святий» на територію України обговорили голова ДАРТ Мар’яна Олеськів, держсекретар Міністерства культури Молдови Андрій Чістол, представники посольства Молдови в Україні та директор Інвестиційної агенції Молдови Іон Іордакі.
«Голова ДАРТ підтримала ініціативу молдовських колег щодо створення транскордонного маршруту, оскільки діяльність Стефана Великого наклала відбиток і на Україну, і не лише на такі міста як, наприклад, Хотин, Чернівці, Ізмаїл, але й інші визначні культурні та туристичні пам'ятки», - йдеться в повідомленні.
Як зазначають в держагентстві, учасники зустрічі домовилися створити тристоронню робочу групу (Республіка Молдова - Україна - Румунія), яка буде працювати над реалізацією проєкту, а також планується підписання меморандуму про співпрацю для продовження маршруту в Україні.
Маршрут «Воєвода Стефан Великий і Святий» створений у 2019 році за ініціативи Invest Moldova Agency та Міністерства туризму Румунії. Наразі охоплює близько 2000 км і перетинає 18 населених пунктів у Румунії та 11 населених пунктів у Республіці Молдова.
Як повідомлялося, під час українсько-румунсько-молдовського бізнес-форуму, що проходив 6-7 липня у Чернівцях, представили новий транскордонний туристичний маршрут, який пролягатиме територією України, Румунії, Угорщини та Словаччини - "Карпати ЮНЕСКО - Green Carpathia".