У Домі Європейського Союзу в столиці Латвії відкрилася виставка «Українські сезони сучасного мистецтва», організована київською галереєю Galerie Les Noms.

Про це повідомляє кореспондент Укрінформу.
В експозиції представлені роботи українських художників Володимира Афанасьєва та Миколи Прокопенка (обидва походять з Одеської області). Їхні картини представлені в галереях і приватних колекціях багатьох країн. Проте у Латвії вони виставляються вперше.
Твори Володимира Афанасьєва поєднують елементи кубізму, фовізму та «наївного живопису». Микола Прокопенко працює в багатьох стилях, для виставки ж були обрані трохи іронічні, з доброю усмішкою, жіночі портрети, а також еклектичний і водночас витончений натюрморт.






Виставка українських митців у Ризі / Фото - Олег Кудрін, Укрінформ, Galerie Les Noms


































На виставці також представлені роботи молодої художниці з Ірпеня Марії Воліної. Її картина «Україна», що змальовує дерево серед червоної та чорної барв, вогню і попелу, стала хедлайнером та основою постеру виставки. Також привертає увагу актуальністю робота Воліної «Thank U, Latvia!» (В інтернет-листуванні «U» замість граматично правильного «You» є ознакою щиро дружнього ставлення). Річ у тому, що Марія разом з матір’ю, побачивши, що після початку повномасштабної російської агресії в Ірпені стає небезпечно, в перших числах березня переїхали до Латвії.
Воліна як європейська представниця Galerie Les Noms (галерея має також філію у Гонконзі) була куратором виставки. Засновник галереї Юрій Гуцу підкреслив, що «Українські сезони сучасного мистецтва» матимуть продовження.
Зазначимо, що Galerie Les Noms бере участь в благодійних аукціонах, перераховуючи частину виручених коштів на пологові будинки і шпиталі в Україні.
Виставка в ризькому Домі Європейського Союзу триватиме до 15 липня. Очікується, що наступна виставка також складатиметься з картин українських художників, але зібраних іншим куратором.