В Ужгороді оголосили переможців ІІІ Карпатського гірського кінофестивалю, який тривав з 15 по 18 вересня.

Про це повідомляється на сайті Закарпатської ОВА, передає Укрінформ.
"В Ужгороді відбувся ІІІ «Карпатський гірський міжнародний кінофестиваль (CMIFF) 2022». Масштабний захід протягом 15-18 вересня відвідали близько 1300 глядачів", - йдеться в повідомленні.
Як повідомляється, найкращим фільмом документального повнометражного конкурсу фестивалю стала стрічка «Відлюдник з Трейга» режисерки Ліззі Маккензі (Велика Британія, 2021). Найкращий документальний короткометражний фільм – «Минуле Майбутнє Гора» режисерки Марії Лук'янчук (Україна, 2021).
Також спеціальну відзнаку журі отримали фільми «Плай» режисерки Єви Джишиашвілі (Україна, 2021) та фільм «БЕРГ» режисерки Йоке Олтаар (Нідерланди, Словенія, 2021).
За даними ОВА, серця глядачів кінофесту цього року завоював документальний фільм «Вільна людина. Проща» (Україна, 2022) режисера Сергія Дмитренка. Глядачі обирали стрічку шляхом голосування під час кінофестивалю.
Окрім того, під час кінофестивалю за сприяння БФ «Серце до серця» тривав збір коштів на підтримку українських захисників. Завдяки відвідувачам CMIFF 2022 вдалося зібрати 14 421 грн, 20 доларів і 20 євро донатів на закупівлю аптечок та медикаментів для військовослужбовців.
Також у межах кінофестивалю відбувся фотоконкурс «Природа зцілює», де учасники представили 757 світлин. Журі визначили 3 найкращі світлини, ще одну обрали глядачі. Переможцями фотоконкурсу «Природа зцілює» 2022 року, які отримують сертифікати на 200 Євро у магазині фототехніки та подарунки від Gorgany, стали Роман Дунець, Сергій Зисько, Сергій Криниця та Артур Абрамів.
Фото: Закарпатська ОВА