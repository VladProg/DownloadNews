Фільм українського режисера Вілена Новака «Чому я живий» визнаний кращим у номінації «Best Drama Feature Film» на турецькому кінофестивалі International Anatolian Film Awards.

Про це повідомляє у Фейсбуці пресслужба кіностудії , передає Укрінформ.
«Фільм Одеської кіностудії «Чому я живий» здобув перемогу в номінації «Best Drama Feature Film» на турецькому кінофестивалі International Anatolian Film Awards (AFA)», - йдеться у повідомленні.
Зазначається, що AFA – це фестиваль мистецтв, який включає кіно, музичне відео, мюзикл, вебсеріали та театр. Його щорічно організовують у різних містах Туреччини, фестиваль відкритий для режисерів і любителів кіно.
Мета кінофестивалю – просувати фільми, допомагаючи режисерам покращувати свою кар’єру, популяризувати культуру свого народу.
У кіностудії нагадали, що сюжет фільму «Чому я живий» заснований на реальних подіях, що мали місце у передвоєнному 1940-у і в наступні роки в Маріуполі.
"Сімнадцятирічні Фрося і Льончик мріють одружитися. Але Фрося українка, а Льончик єврей – дуже важко батькові дівчини породичатися з такою сім’єю. Олексій Іванович добрий чоловік, але своєрідний православний вірянин. Як йому поступитися своїми переконаннями та пустити в сім’ю іновірця? Вагітність Фросі. Перший день війни. Льончик іде на фронт. Окупація, доноси, колабораціонізм, мародерство, фашистський терор, розстріли євреїв… Усе це доведеться пережити героям і залишитися справжніми людьми", - наголосили в пресслужбі кіностудії.
Тут зауважили, що фільм "Чому я живий", який вийшов у національний прокат 4 листопада 2021 року, став переможцем одразу двох міжнародних кінофестивалів - FUTURE OF FILM AWARDS та Europe Film Festival, здобув Гран-прі 10-го ювілейного Міжнародного кінофестивалю «Кіно і ТИ», а також був визнаний кращим повнометражним фільмом кінофестивалів Future of Film Awards у Північній Македонії.
У ролях - Роланд Мішко, Анастасія Марків, Віктор Жданов, Ірина Мельник, Ольга Радчук, Олексій Горбунов, Георгій Делієв, Максим Горай, Олена Рєпіна, Анастасія Борисова. Оператор-постановник фільму – Данил Дєдков, художник-постановник – Віктор Фомін, композитор – Володимир Гронський, продюсери – Андрій Осіпов та Олена Дементьєва.