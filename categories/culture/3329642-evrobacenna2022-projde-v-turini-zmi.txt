Фінал Євробачення в Турині відбудеться 14 травня 2022 року на спортивно-концертній арені Pala Olimpico.

Як передає Укрінформ, про це повідомляється на сайті конкурсу.
«Під час зимових Олімпійських ігор 2006 року арена Pala Olimpico перевершила всі вимоги, необхідні для проведення глобального заходу такого масштабу, і ми були дуже вражені ентузіазмом міста Турина, який в травні наступного року зустріне тисячі уболівальників», - сказав супервайзер Євробачення Мартін Естердал.
Півфінали конкурсу пройдуть 10 і 12 травня 2022 року.
Італія вперше за тридцять років прийматиме у себе Євробачення.
Як повідомляв Укрінформ, переможцем Євробачення-2021 стала італійська група Måneskin з піснею Zitti e buoni, тим самим група виборола право проведення конкурсу в 2022 році в своїй країні.
Україна увійшла до п'ятірки лідерів конкурсу, нашу країну представляла група Go_A.