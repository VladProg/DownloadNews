Вітчизняні серіали мають замінити російський розважальний контент, що несе наративи «руського міра» й досі залишається в топах українського Ютубу.

Про це представники відділу зі зв'язків з громадськістю та ЗМІ ДП «Мультимедійна платформа іномовлення України» повідомили Укрінформу.
«ДП «МПІУ» розпочало процес укладання договорів з переможцями мистецького конкурсу з відбору проєктів для виробництва художніх телевізійних серіалів, фільмів, телефільмів, документальних фільмів, серіалів та циклів, короткометражних фільмів та анімації, який відбувся у травні-червні поточного року. Станом на 19.07.2023 р. укладено 17 договорів на загальну суму понад 150 млн грн», - йдеться в повідомленні.
Зазначається, що під час конкурсу надійшло 123-х заявки, серед яких перемогли 53 проєкти сучасної тематики від 32-х вітчизняних продакшенів. Загалом вони створять понад 240 годин українськомовного контенту, що вийде в ефірах різних телеканалів. Частина прем’єр очікується цього року, але більшість серіалів вийде у 2024 році.
У ДП «МПІУ» підкреслюють, що створення українських серіалів є питанням національної інформаційної та культурної безпеки, оскільки серед українців досі мають попит російський розважальний контент, що містить наративи «руського міра».
«У першій двадцятці трендів українського сегмента YouTube бачимо комедію «Інтерни» з ненависником України Іваном Охлобистіним у головній ролі, комедію «Гусар» від російського Comedy Club з Гаріком «Бульдогом» Харламовим, кілька класичних мелодрам про складну жіночу долю простих, добрих і милих російських красунь, кілька розважальних програм. Таким чином, виробництво актуального українського аудіовізуального контенту різних жанрів для широкої аудиторії під час повномасштабної війни – це ... питання національної інформаційної та культурної безпеки..., а також питання підтримки ментального здоров’я нації», - пояснюють у компанії.
Зазначається, що укладання договорів з переможцями мистецького конкурсу триває, інформація по кожному з них відображається в електронній системі публічних закупівель Prozorro. У компанії підкреслюють, що механізм фінансування через інституції ДП «МПІУ» залишає за державою права на знятий контент
Як повідомляв Укрінформ, за підтримки Державного агентства України з питань кіно у виробництві наразі перебувають 137 кінопроєктів.