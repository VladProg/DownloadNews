У віці 84 років помер Арт Метрано – відомий американський актор та комік-стендапер, який свого часу прославився роллю капітана Ерні Маузера у другій та третій частинах «Поліцейської академії».

Як передає Укрінформ, про це повідомляє The Hollywood Reporter.
Інформацію підтвердив його син.
Актор помер у власній оселі в штаті Флорида.
Наразі точну медичну причину смерті Метрано не називають, але зазначається, що пішов із життя він із природних причин.
Арт Метрано був особливо відомий за роллю капітана Маузера в другій і третій частинах американської комедії «Поліцейська академія». Також він зіграв у фільмі 1969 року «Загнаних коней пристрілюють, чи не правда?», в серіалі «Старскі і Хатч» (1975-1979), серіалі «Острів фантазій» (1977-1984).
Відомо, що ще в 1989 році, на піку своєї кар'єри, Арт Метран отримав серйозну травму хребта, через що йому паралізувало ноги. Але подібне не зупинило актора, який продовжив професійну діяльність і створив театральне шоу «Випадкова комедія Метран», виступаючи в інвалідному візку.
У зйомках Метрано брав участь аж до 2001 року. Останніми проєктами в фільмографії стали: картина «Захоплення Стели» і серіали «Нас п'ятеро» і «Надія Чикаго».


Фото: WARNER BROTHERS/COURTESY EVERETT COLLECTION