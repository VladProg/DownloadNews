ЮНЕСКО 1 липня може внести борщ до Списку нематеріальної культурної спадщини, яка потребує термінової охорони.

Як передає Укрінформ, про це перша заступниця міністра закордонних справ Еміне Джапарова повідомила у Фейсбуці.
За її словами, у березні минулого року Міністерство закордонних справ України внесло на розгляд ЮНЕСКО досьє щодо включення до Репрезентативного списку нематеріальної культурної спадщини людства українського елементу «Культура приготування Українського Борщу», підготовлене експертами Мариною Соботюк, Євгеном Клопотенком і Міністерством культури та інформаційної політики.
За правилами ЮНЕСКО, номінація була включена у чергу на розгляд у 2023 році.
«Проте, розпочата росією війна проти України, за оцінками Організації, створила загрозу цьому об’єкту культурної спадщини, і було прийнято рішення розглянути українську номінацію на включення до іншого переліку - Списку нематеріальної культурної спадщини ЮНЕСКО, що потребує термінової охорони», - зазначила Джапарова.
За її словами, це безпрецедентна практика для ЮНЕСКО, коли номінація, яка включена до черги Репрезентативного списку, розглядатиметься у надтерміновому порядку і буде включена до іншого списку організації.
У цьому процесі важливу роль відіграло Постійне представництво України при ЮНЕСКО: забезпечило необхідний супровід номінаційного досьє, його просування та підтримку з боку інших країн, а також ініціювало прискорення розгляду.
«Розгляд українського досьє відбудеться 1 липня у Парижі під час позачергового засідання Комітету нематеріальної культурної спадщини ЮНЕСКО, на якому і має бути ухвалено остаточне рішення про включення нашого українського елементу «Культура приготування Українського Борщу» до Списку нематеріальної культурної спадщини ЮНЕСКО, що потребує термінової охорони», - наголосила Джапарова.
На її переконання, це стане дійсно історичною подією для України. «Визнання унікальності та ідентичності українського елементу нематеріальної культурної спадщини, і, одночасно - визнання його універсальної цінності і значення для світової культури», - підкреслила Джапарова.
«Незважаючи на загарбницьку війну, яку розв'язала росія проти України, позбавивши мільйонів українців звичного мирного життя, домівок і доступу до продуктів харчування, український борщ залишається символом життя, творчості, боротьби та сили українців», - зазначила Джапарова.
Як повідомляв Укрінформ, у Києві громадськість у рамках великого перейменування пропонує одну зі столичних вулиць назвати на честь борщу з метою захисту національної страви від намагань росії привласнити її.