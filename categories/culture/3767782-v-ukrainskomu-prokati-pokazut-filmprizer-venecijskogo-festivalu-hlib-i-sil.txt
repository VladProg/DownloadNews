В українському прокаті 5 жовтня стартує дебютний повнометражний фільм польського режисера Даміана Коцура «Хліб і сіль», який отримав спеціальний приз журі секції «Горизонти» 79-го Венеційського кінофестивалю.

Про це Укрінформу повідомила команда творців фільму.
«Даміан Коцур – молодий польський режисер, який прикував до себе увагу короткометражними роботами, що вирізняються грубим стилем та радикальністю. Після успішного повнометражного дебюту у Венеції, він у співавторстві з українською режисеркою Анастасією Солоневич презентували на 76-му Каннському кінофестивалі короткометражний фільм «Як це було», присвячений усвідомленню досвіду війни українськими біженцями. Наразі Коцур працює над своїм другим повнометражним фільмом про події в Україні» - розповіли вони.






В українському прокаті покажуть фільм-призер Венеційського фестивалю «Хліб і сіль» / Фото надані творцями фільму

























Сюжет фільму «Хліб і сіль» натхнений реальною історією нещасного випадку, що стався у Польщі у 2017 році, та показує, що насильство та расова дискримінація часто починаються з «жарту».
«Хліб і сіль» – це історія про інакшість та почуття ізольованості у спільності, до якої ти належиш і не належиш одночасно. Це про страх бути у меншості серед агресивної більшості й про вибір пасивного споглядання, що призводить до жахливих наслідків. Головні ролі у фільмі виконали непрофесійні актори – друзі режисера Тімотеуш Біес та Яцек Біес, що також є братами та піаністами у реальному житті. А сюжет натхнений справжньою історією, через що стрічка нагадує документальне підглядання за життям героїв. Критика дуже позитивно сприйняла стрічку, зокрема фільм польського режисера порівнювали з творчістю таких майстрів, як Міхаель Ганеке та Ґас Ван Сент.
За сюжетом Тимек, успішний піаніст, приїздить з Варшави до рідного містечка на літні канікули, де, здається, час зупинився. Тимек вливається в компанію давніх приятелів, але швидко розуміє, що провінційна рутина йому чужа. У вирі випивки, легких наркотиків, ганебних гомофобних жартів та насмішок над мігрантами він – мовчазний спостерігач, якому бракує сміливості розірвати коло насильства, яке от-от вибухне.
Як повідомляв Укрінформ, фільм про Народного героя України Валерія Красняна «Барс. Незакінчена справа» виходить в онлайн-прокат.