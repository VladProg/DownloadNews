Українська студія "Animagrad" планує знімати серіал за мотивами мультфільму «Мавка. Лісова пісня».

Про це повідомляє пресслужба Держкіно, передає Укрінформ.
"З моменту старту широкого міжнародного кінопрокату, що охоплює понад 80 країн, мультфільм “Мавка. Лісова пісня” зібрав в Україні та світі рекордно високі касові збори. Прокат на деяких ключових територіях, таких як Польща, ще навіть не розпочинався, а на деяких — триває досі.Тож українська студія Animagrad (FILM.UA Group) планує розширяти успіх Всесвіту Мавки — історія Берегині Лісу отримає продовження у форматі серіалу", - йдеться у повідомленні.

Як зазначається, партнером з розроблення виступає одна з провідних французьких анімаційних студій TeamTo.
15 червня у французькому Аннесі, у межах Annecy’s Partners Pitch, продюсери Ірина Костюк та Анна Єлісєєва мали нагоду представити закордонній індустрії ідею нового проєкту, нових анімаційних персонажів та відео.

Планується, що у вересні серіал “Мавка” буде представлено на престижному пітчингу Cartoon Forum у Тулузі.
Як повідомлялося, касові збори мультфільму "Мавка. Лісова пісня" за п'ятнадцять тижнів національного прокату склали 150 952 041 грн.
Анімаційний фільм створено за підтримки Державного агентства України з питань кіно, Агентства США з міжнародного розвитку (USAID Ukraine - USAID Україна).
Фото: usfa.gov.ua