Представники світових організацій, які опікуються збереженням та охороною культурно-історичних місць у світі та перебувають з тижневим візитом в Україні, впродовж 12-13 липня відвідали зруйновані росіянами містечка Київщини та Чернігівщини.

Про це повідомляє Міністерство культури та інформаційної політики, передає Укрінформ.
“Культурна спадщина є невідновлювальним ресурсом, її знищення - це знищення пам’яті людства. Реставрація, консерваційні роботи - тривалі й коштовні процеси. Тому ми дуже раді всебічній підтримці профільних міжнародних організацій. Зараз формуємо спільну з міжнародними партнерами стратегію захисту, збереження та відновлення об'єктів культурної спадщини”, — зазначила заступниця міністра культури та інформаційної політики України Катерина Чуєва.






Представники світових організацій з охорони спадщини відвідали Київщину та Чернігівщину / Фото: Музей Майдану






















Представники правління Міжнародної ради пам‘яток та визначних місць (ICOMOS) та Міжнародного центру з дослідження збереження та реставрації культурних цінностей (ICCROM) могли особисто побачити наслідки російської агресії. Вони допомагатимуть Україні в питаннях збереження культурної спадщини - надаватимуть консультації з документування руйнувань, методики збереження та реставрації об'єктів, певну фінансову, організаційну та іншу допомогу.
Тижневий візит профільних організацій підготовлено за участі МКІП, Національного меморіального комплексу Героїв Небесної сотні – Музею Революції гідності та Штабу порятунку спадщини.
Як повідомляв Укрінформ, Міністерство культури та інформаційної політики України зафіксувало 417 епізодів воєнних злочинів росії проти української культурної спадщини.