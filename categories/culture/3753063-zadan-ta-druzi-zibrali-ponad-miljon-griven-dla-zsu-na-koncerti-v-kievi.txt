Поет Сергій Жадан відзначив свій день народження в Києві презентацією масштабного проєкту «Птах» та концертом за участі відомих виконавців, на якому вдалося зібрати мільйон гривень на підтримку українських військових.

Про це кореспонденту Укрінформу повідомила співзасновниця культурної платформи «Ковчег Україна» і організаторка концерту Ярина Винницька.
«Цей унікальний концерт був презентацією арт-буку «Птах» – спільного проєкту Сергія Жадана і культурної платформи «Ковчег «Україна». В основі артбуку - вірші Сергія Жадана, що стали піснями. Адже поезія Жадана надихнула багатьох українських музикантів. Усі музичні композиції можна прослухати за QR-кодами у книзі. І книга, і концерт - є благодійним проєктом. На концерті було зібрано понад мільйон. Весь прибуток буде направлено на підтримку ЗСУ. Раніше на двох концертах у Львові було також зібрано мільйон гривень», - повідомила Винницька.






Жадан та друзі зібрали понад мільйон гривень для ЗСУ на концерті в Києві / Фото: Олександр Зубко і Юрій Верес


































Концерт відбувся 23 серпня, у 49-й день народження видатного поета та музиканта Сергія Жадана. Зі сцени МЦКМ привітали уродинника та виконали пісні на його вірші Святослав Вакарчук, «Брати Гадюкіни», «Мертвий півень», Саша Кольцова, Мар’яна Садовська, Олег Каданов, Сестри Тельнюк, Христина Соловій, Уляна Горбачевська. Ведучим концерту був актор і режисер Ахтем Сеітаблаєв.
Як повідомляв Укрінформ, в травні у Львівській опері відбулися два концерти з пісень на вірші Жадана. Перед тим 7 травня у Львові відбулася презентація унікального видання творів Сергія Жадана - артбуку «Птах: вірші, що стали піснями» з QR-кодами, за якими можна прослухати композиції.