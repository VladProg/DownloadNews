Український короткометражний фільм "Перший сніг" завоював три нагороди на міжнародному кінофестивалі "Focus" в Лас-Вегасі.

Про це повідомляє пресслужба Держкіно, передає Укрінформ.

"Стрічка українських студентів-кінематографістів отримала три золотих нагороди фестивалю у номінаціях «Найкращий іноземний короткометражний фільм», «Найкращий режисер іноземного короткометражного фільму» та «Найкраща актриса іноземного короткометражного фільму»", - йдеться у повідомленні.
Як зазначається, короткометражка «Перший сніг» розповідає сумну історію дружби безпритульного собаки та дівчинки, що втратила родину через війну. За словами авторів стрічки, це «фільм про війну без війни».
Раніше «Перший сніг» також був визнаний найкращим короткометражним фільмом на хорватському фестивалі Croatia Creators.
Як повідомлялося, українські фільми «Це побачення» та «Прокидаючись у тиші» отримали нагороди на Берлінському кінофестивалі.
Фото з сайту provse.te.ua