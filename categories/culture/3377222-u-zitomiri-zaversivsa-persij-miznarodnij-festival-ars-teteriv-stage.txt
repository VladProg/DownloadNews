Перший міжнародний мультикультурний фестиваль Ars Teteriv Stage, який тривав упродовж двох тижнів, завершився у Житомирі.

Про це Укрінформу повідомили організатори заходу.
«Події фестивалю, що тривав впродовж двох тижнів, 11 – 26 грудня, включали більше 10 проєктів та відбувалися на кількох локаціях: у концертних залах та фойє Житомирського музичного коледжу імені Віктора Косенка, "Місцевому Навколокультурному Просторі", освітньо-культурному "Гончаренко Центр Житомир"», - ідеться в повідомленні.
Програма фестивалю складалася з мистецьких подій різного напрямку та спецпроєктів, створених житомирськими митцями у колаборації із запрошеними учасниками.
“Під час фестивалю вдалося досягти поставленої мети - розширити міжнародне та всеукраїнське партнерство, об’єднати здобутки місцевих культурних діячів, продемонструвати їхні найкращі зразки у контексті зарубіжного мистецтва”, - розповів координатор фестивалю Андрій Мерхель.
Серія музичних плакатів "Над кордонами" житомирянки Ольги Василенко представила різні традиції плакатного мистецтва і була присвячена творам визначних композиторів Польщі та України, серед яких і славетні житомиряни - Віктор Косенко та Борис Лятошинський. Відома польська художниця Патриція Півош, яка приїздила до Житомира восени з мультимедійною виставкою, наразі презентувала свій фотопроєкт "Гідра Лернейська" з 30-ти робіт.
Прем'єра танцперформансу "Спірна територія" об'єднала житомирських та київських митців: медіа-артиста Сергія Дишлевого, саунд-артиста й головного диригента Житомирського муздрамтеатру Сергія Вілку та хореографку Ольгу Кебас. Неординарне дійство порушило питання зовнішніх і внутрішніх конфліктів, права на вибір та створювало доповнену реальність завдяки проекційному відеомеппінгу.
Музична програма включала концерти класико-романтичної, сучасної та авторської музики. На житомирській сцені виступили музиканти, які виступають у престижних залах світу, зокрема, Орест Смовж, Назарій Стець, Ігор Рябов, Андрій Кошман, Володимир Рунчак. Причому саме у Житомирі в межах фестивалю відбулися світові прем'єри творів турецької композиторки Ділай Доанай та українця Михайла Чедрика, а також всеукраїнські прем'єри колишнього житомирянина Віталія Вишинського і визначних сучасників Яакко Куусісто та Еркі-Свен Тююра. Окрема увага була приділена музиці ХХ століття - Джону Кейджу, Еріку Саті та Ейноюхані Раутавварі.
Після диспутів та презентацій в межах фестивалю житомиряни отримали від дирекції та представників Інституту проблем сучасного мистецтва - книжки про Бориса Лятошинського і сучасну світову культуру. Від видатного композитора та диригента Володимира Рунчака й Національної всеукраїнської музичної спілки - антологію сучасної світової та української музики з 10 компакт-дисків та монографії. А від художниць - окремі творчі роботи.
Мультикультурний фестиваль Ars Teteriv Stage є ініціативою Громадської організації "Мистецька Ліга". Він став одним із переможців серед культурно-мистецьких проєктів, на реалізацію яких громадські організації отримали впродовж 2021 року фінансову підтримку з місцевого бюджету.
Захід реалізований за сприяння Управління культури Житомирської міської ради в межах фінансової підтримки комплексної цільової програми "Культурний простір Житомирської міської територіальної громади".
Організатори Ars Teteriv Stage планують проводити фестиваль щороку.