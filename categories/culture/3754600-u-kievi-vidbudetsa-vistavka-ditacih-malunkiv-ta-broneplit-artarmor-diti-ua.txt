У Національному музеї історії України у Другій світовій війні 30 серпня відбудеться відкриття виставки дитячих малюнків та бронеплит «ArtArmor Діти UA».

Про це повідомляє пресслужба Міністерства культури та інформаційної політики, передає Укрінформ.
"30 серпня о 14:00 у Національному музеї історії України у Другій світовій війні відбудеться урочисте відкриття виставки дитячих робіт Конкурсу «ArtArmor Діти UA». Це мистецький конкурс від благодійного проєкту «ArtArmor», метою якого є залучення дітей до підтримки України та ЗСУ за допомогою мистецтва", - йдеться у повідомленні.
Зазначається, що в межах конкурсу діти віком 12-15 років мали придумати та втілити в життя мистецькі твори на тему «Героям Слава». Участь взяли понад 500 дітей з 17 областей України. Журі обрало десятьох найкращих.
Переможці проєкту перенесли свої малюнки на бронеплити, що врятували життя захисникам і захисницям, які боронять свободу та незалежність України на фронті. На виставці будуть представлені артоб’єкти, створені юними митцями з таких бронеплит.
Як повідомлялося, до проєкту ArtArmor вже долучились понад 20 митців з Естонії, Латвії, Франції, Словаччини, Литви, Грузії, Німеччини, які обрали бронеплити та почали працювати над створенням своїх мистецьких робіт.