Міжнародна контент-платформа Depositphotos, музей війни Meta History спільно з Міністерством культури та інформаційної політики готують спеціальні колекції NFT-артів авторства найкращих українських цифрових художників, кошти з продажу яких підуть на відбудову культурних об’єктів.

Про це повідомили у МКІП, передає Укрінформ.
«Meta History, створений через місяць від початку повномасштабного російського вторгнення, станом на сьогодні вже зібрав понад $1,2 млн для благодійного фонду Сергія Притули та криптофонду Aid For Ukraine, який ініціювало Міністерство цифрової трансформації разом з українською криптоплатформою KUNA та блокчейн-компанією Everstake. Музей збирає гроші, продаючи колекції NFT-артів під назвою Warline – це набір творів цифрового мистецтва, який у хронологічному порядку висвітлює кожну важливу подію у російсько-українській війні», - йдеться в повідомленні.

У пресслужбі зазначили, що наприкінці травня Міністерство культури та інформаційної політики стало офіційним партнером музею, розпочавши спільну роботу над кількома спеціальними NFT-колекціями. 100% коштів з продажу цифрових творів будуть спрямовані на відновлення українських об’єктів культурної спадщини, підкреслили в міністерстві.
«За шість місяців війни в Україні росіяни зруйнували сотні наших музеїв, театрів та будинків культури. Українській культурі та національній спадщині завдано шкоди майже на 6 млрд євро, і, судячи з дій та намірів рф, ця цифра буде лише збільшуватися. Саме тому вже сьогодні важливо підтримувати сучасні ініціативи та креативні проєкти з відновлення унікальної культурної спадщини України, залучаючи до процесу якомога ширше коло небайдужих людей», – зазначив міністр культури та інформаційної політики Олександр Ткаченко.

Підкреслюється, що поціновувачі цифрового мистецтва та колекціонери зможуть придбати твори зі спеціальної колекції «Аватари для України» Vol.2, яку створили найкращі українські digital-художники та розробники відеоігор.
Також, за даними пресслужби, до Дня Незалежності України буде презентовано спеціальну колекцію NFT-артів, створену міжнародною контент-платформою Depositphotos спільно з українськими художниками. В цій колекції буде представлено близько 30 робіт, які є творчим переосмислення зруйнованих під час війни культурних об’єктів.
Як повідомляв Укрінформ, від початку повномасштабного вторгнення росія скоїла 434 злочини проти культурної спадщини України.
Фото з сайту mkip.gov.ua