У Венеції провели концерт «Музика для миру» з Національним симфонічним оркестром України під керівництвом Володимира Сіренка та Йоганнеса Скудліка.

Про це написав міністр культури та інформаційної політики Олександр Ткаченко в Фейсбуці, передає Укрінформ.
«Мова музики – універсальна, а заклик України незмінний – припинення війни в Україні. Сьогодні в Ла Феніче у Венеції відбувся концерт «Музика для миру» з Національним симфонічним оркестром України під керівництвом майстрів Володимира Сіренка та Йоганнеса Скудліка. Під час події, мовою музики українські виконавці висловили заклик до миру. Надзвичайно душевно і водночас сильно! Скрипковий концерт Євгена Станковича з солістом Дімою Ткаченком зірвав овації залу. Дякую за підтримку керівництву регіону Венето та муніципалітету Венеції, а також Театру Ла Феніче», - написав Ткаченко.

За його словами, українська симфонічна музика продовжує лунати в Європі, а такі концерти – це ще одна можливість познайомити європейців з майстерністю наших музикантів. «Чимало колективів з України зараз промотують нашу культуру в Європі. Вдячний кожному!», - додав Ткаченко.



Як повідомлялося, The Hardkiss, Ivan Dorn, ONUKA, Artem Pivovarov влітку дадуть концерти у США на підтримку України.
Фото: Олександр Ткаченко, Facebook