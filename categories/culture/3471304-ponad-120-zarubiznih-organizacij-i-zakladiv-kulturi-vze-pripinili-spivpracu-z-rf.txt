Із рф уже припинили співпрацю понад 120 зарубіжних організацій і закладів культури.

Про це міністр культури та інформаційної політики України Олександр Ткаченко заявив під час презентації спільного інформаційного проєкту Укрінформу та Медіа Центру Україна.
"путін сам говорить про те, що культура - це у них єдина зброя, якою вони можуть просувати так званий російський "мір". Тому ми воюємо і з російським "міром" в Європі. Я вдячний тим закладам і організаціям, які вже припинили співпрацю з російськими офіційними закладами і таких організацій і установ уже понад 120", - сказав Ткаченко.
За його словами, серед таких закладів та організацій - відомі фестивалі, оперні театри тощо. "І на цьому фронті у нас ведеться теж боротьба", - підкреслив міністр.
24 лютого російська федерація розпочала новий етап війни проти України - повномасштабне вторгнення, російські загарбники обстрілюють та бомбардують мирні міста й села України, катують і вбивають мирне населення, руйнують і знищують культурні пам'ятки України.
Різноманітні заклади і організації культури цивілізованого світу припиняють співпрацю з країною-агресором.
Як повідомляв Укрінформ, Міністерство культури та інформаційної політики випустило відеоролик на підтримку української культури.