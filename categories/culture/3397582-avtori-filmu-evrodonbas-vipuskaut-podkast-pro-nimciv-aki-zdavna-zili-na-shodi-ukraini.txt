Автори документального фільму «ЄвроДонбас» анонсували вихід подкасту про німців, які жили на Сході України до приходу Радянської влади.

Про це Укрінформу повідомили в команді проєкту.
«Наративний подкаст «ЄвроДонбас: німецька спадщина» – про історію німців на Донбасі. Цей проєкт виходить на підтримку документального фільму «ЄвроДонбас» режисера Корнія Грицюка, який цього року випускає кінокомпанія 435 FILMS», - ідеться в повідомленні.
Як зазначається, в трьох епізодах подкасту «ЄвроДонбас: німецька спадщина» слухачі дізнаються історію німців, які декілька століть жили на Донбасі, де з XVIII століття панувала німецька мова та культура, а після приходу до влади «совєтів» залишилися тільки пам’ятки архітектури та побутові речі. Радянська влада переписала історію цього краю, представивши його вітриною сталінської індустріалізації та результатом «п’ятирічок». А його німецькомовних жителів розкуркулили й заслали до Сибіру та Казахстану.
Корній Грицюк та Анна Паленчук уже мали досвід у створенні подкастів. Корній став режисером аудіосеріалів «Куренівка: історія київського потопу» та «Маятник: життя та футбол Валерія Лобановського», Анна є авторкою подкасту «До попкорну з Анною Паленчук» про кіно та серіальне виробництво.
Вихід епізодів заплановано на 7, 14 та 21 лютого на Apple Podcast, Google Podcast, SoundCloud, Spotify, в розділі «Подкасти» на «Українській правді» та інших платформах.
Подкаст «ЄвроДонбас: німецька спадщина» реалізується за підтримки генерального консульства ФРН у Донецьку з офісом у Дніпрі. Партнер проєкту - видання «Українська правда».
Як повідомляв Укрінформ, робота над фільмом «ЄвроДонбас» тривала з початку 2021 року за підтримки Держкіно. Українським документалістам удалося зробити ексклюзивні кадри сучасного окупованого Донецька. У широкий прокат «ЄвроДонбас» має вийти цьогоріч.
Фото: facebook.com/eurodonbasdocumentary