Україна та Велика Британія співпрацюватимуть в галузі цифровізації культурної спадщини та протидії російській пропаганді у світі.

Про результати зустрічі з державним секретарем з питань культури, медіа та спорту Великої Британії Люсі Фрейзер повідомив міністр культури та інформаційної політики Олександр Ткаченко в Телеграмі, передає Укрінформ.
"Маємо з Британією багато спільних проєктів та планів – від співробітництва між нашими інституціями та колективами, цифровізації спадщини до протидії російській пропаганді в світі. І звичайно, вже короткострокові плани – це проведення Євробачення-2023", – написав він.

За словами Ткаченка, сторони обговорили питання щодо підтримки української культури, креативних індустрій, медіа, збереження української культурної спадщини в умовах війни.
Водночас Ткаченко висловив вдячність колегам з Британії за всебічну підтримку з початку повномасштабної війни, а також та за проявлене лідерство. Також міністр повідомив, що запросив Фрейзер до України.
Як повідомляв Укрінформ, очільник МКІП Олександр Ткаченко обговорив з міністром культури та рівності Королівства Норвегія Анеттою Треттебергстуен питання цифровізації культури, підтримки медіа у боротьбі з російською пропагандою та збереження культурної спадщини.