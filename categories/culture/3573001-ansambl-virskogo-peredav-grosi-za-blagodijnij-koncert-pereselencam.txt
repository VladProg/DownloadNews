Колектив ансамблю танцю імені Павла Вірського передав 150 тисяч гривень на потреби переселенців зі сходу України.

Як передає Укрінформ, про це повідомляє МКІП.
“Національний заслужений академічний ансамбль танцю імені Павла Вірського успішно виступив у столиці з благодійним концертом. 150 000 гривень, отриманих за білети, колектив ансамблю передав благодійному фонду “За Луганщину”. Ці кошти планують витратити на гуманітарну й логістичну допомогу переселенцям зі сходу”, - ідеться у повідомленні.
За словами міністра культури та інформаційної політики Олександра Ткаченка, “знаний на весь світ танцювальний колектив – активний борець культурного фронту. Артисти й раніше збирали кошти для підтримки українців. Зокрема під час свого великого та успішного світового турне, яке відбулось цієї весни за підтримки Міністерства культури та інформаційної політики”.
“Наші митці точно знають як закохати весь світ в Україну та самовіддано наближати нашу перемогу”, – зазначив Ткаченко.
У МКІП поінформували, що нещодавно українські артисти провели великий світовий тур, де мовою мистецтва привертали увагу мільйонів людей до подій в Україні. Адже кожен номер ансамблю – це шедевр танцю.
" Після яскравого дійства українських артистів у Кракові, Варшаві, Кельні, Парижі, Барселоні, Мадриді та інших містах світу, жодна людина не залишилась байдужою до української культури. Все це завдяки харизмі українського танцю, шаленій енергетиці шоу, гарним національним костюмам та майстерності ансамблю", - наголосили у міністерстві.
Як повідомляв Укрінформ, український гурт “Танок на майдані Конґо” в межах благодійного європейського туру на підтримку української армії 14-16 вересня дає три концерти в Польщі, Литві та Латвії.
Фото: uk.wikipedia.org