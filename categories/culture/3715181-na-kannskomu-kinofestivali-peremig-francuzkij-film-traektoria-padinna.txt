Головний приз цьогорічного Каннського кінофестивалю - "Золоту пальмову гілку" - присуджено французькій судовій драмі "Траєкторія падіння" режисера Жустін Тріє.

Про це повідомляє BBC, передає Укрінформ.
"Траєкторія падіння" розповідає історію письменниці, обвинуваченої у вбивстві свого чоловіка.
Тріє стала третьою жінкою-режисером, яка здобула цю престижну кінопремію з 1955 року. Приймаючи нагороду, вона розкритикувала французький уряд за реакцію на нещодавні протести проти пенсійної реформи, які, за її словами, "були…придушені шокуючим чином", а також те, що вона назвала урядовою "комерціалізацією культури".
Гран-прі кінофестивалю отримав британський режисер Джонатан Глейзер за фільм "Зона інтересів", що є екранізацією однойменного роману Мартіна Еміса про родину, яка живе поруч із Освенцимом.
Нагороду за найкращу чоловічу роль журі присудило японцеві Кодзі Якусьо за роль у фільмі Віма Вендерса "Ідеальні дні".
Найкращою актрисою визнано туркеню Мерве Діздар за роль у фільмі "На сухій траві".
В’єтнамсько-французький режисер Тран Ань Хунг визнаний найкращим режисером за фільм "Пристрасть Додена Буффана" (The Pot-au-Feu).
Цьогорічний Каннський кінофестиваль був одним із наймасштабніших за останні роки - у ньому взяли участь режисери Мартін Скорсезе і Квентін Тарантіно, актори Роберт Де Ніро, Ізабелла Росселіні, Шон Пенн та інші.
Як повідомляв Укрінформ, під час Каннського кінофестивалю відбулося нагородження найвпливовіших персоналій зі світу соціальних мереж. Серед переможців "Оскар для інфлюенсерів" отримала Мей Маск, мати Ілона Маска.
Фото ілюстративне