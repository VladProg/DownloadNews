П'ятий всеукраїнський театральний фестиваль-премія ГРА оприлюднив лонгліст номінантів.

Як передає Укрінформ, про це пресслужба фестивалю повідомила у Фейсбуці.

До лонгліста потрапили 35 вистав, які претендуватимуть на нагороду в семи номінаціях:

«За найкращу драматичну виставу»;
«За найкращу камерну виставу»;
«За найкращу музичну виставу у жанрі опери/оперети/мюзиклу»;
«За найкращу танцювальну виставу і виставу фізичного театру»;
«За найкращу виставу на перетині театральних жанрів, мистецького синтезу і перформативних форм»;
«За найкращу виставу-рефлексію на події російсько-української війни».

На наступному етапі експертна рада наживо перегляне вистави, які потрапили в лонгліст, після чого сформує шортліст із 14 фіналістів.
Як повідомлялося, засновником й організатором фестивалю-премії ГРА є Національна спілка театральних діячів України. Головна мета заходу — популяризувати й стимулювати розвиток вітчизняного театрального мистецтва в усіх його жанрах, стилях і формах.
У 2022 році через початок повномасштабного вторгнення в Україну російських військ фестиваль не проводився. Цьогоріч захід відбудеться за підсумками 2021 і 2022 календарних років.