російський актор Дмитро Харатьян за виступ у пропагандистських концертах на тимчасово окупованих територіях України отримав близько 2 млн рублів.

Як передає Укрінформ, про це Національне агентство з питань запобігання корупції повідомляє у Телеграмі.
«Російський актор і «гардемарин» Дмитро Харатьян не соромиться брати гонорари за розпалювання ненависті до українців. За участь у пропагандистских концертах «Zа росію», Харатьян отримав близько 2 млн рублів», - ідеться у повідомленні.
Як зазначили в НАЗК, російський патріотизм не безкоштовний, а активна підтримка війни росії проти України – це чергові заробітки згасаючих зірок.
«До Дня медичного працівника актор провів концерт у Макіївці Донецької області перед лікарями і військовими «днр», які вбивають українців. Поки він грав на гітарі та співав радянські пісні на підтримку «спецоперації», під ракетними обстрілами гинули мирні українці. На камеру він заявив, що відвідування українського міста під тимчасовою окупацією, а для нього – «незалежної республіки», він зробив із кращих намірів. Про гонорари за пропагандистські виступи Харатьян вирішив не розповідати», - повідомили у НАЗК.
У НАЗК зауважили, що при розпалювання ненависті до українців, Харатьян досі не потрапив під санкції.
Як повідомляв Укрінформ, НАЗК сформувало новий список зі 111 потенційних кандидатів на міжнародні санкції, включивши до нього, зокрема, керівників російських оборонних компаній, засновників військово-патріотичного громадського руху «Юнармія» та мотоклубу «Нічні вовки».