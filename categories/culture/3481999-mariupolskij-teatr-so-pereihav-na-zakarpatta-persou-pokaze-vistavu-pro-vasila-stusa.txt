Маріупольський драмтеатр, який релокувався на Закарпаття, першою покаже виставу про Василя Стуса.

Про це повідомляє Закарпатська ОВА, передає Укрінформ.
«Після переїзду одразу зрозуміли, що перша вистава має бути про Василя Стуса, оскільки часу писати щось нове не було, а тут разом знайшли вдалу п’єсу. Для нас справа честі, аби театр був відновлений, а можливо, й заново народжений. Все для того, аби розвивати українську культуру», – розповіла в.о. директора - художнього керівника Донецького академічного обласного драмтеатру (м.Маріуполь) заслужена артистка України Людмила Колосович.

Маріупольський драмтеатр переїхав в Ужгород через те, що російські військові заблокували місто і знищили будівлю театру.
«Актори евакуйовувалися по змозі по всій країні та за кордон. Зараз потрібно організувати роботу, зібрати колектив на Закарпатті й відновити творчу діяльність тут, щоб якомога швидше реалізувати новий проєкт», – зауважив директор департаменту культури Закарпатської ОВА Євген Тищук.
ВІн додав, що також важливо відновити документацію, що згоріла в будівлі зруйнованого драмтеатру.
Директор і художній керівник Закарпатського академічного обласного українського муздрамтеатру ім. братів Ю.-А. та Є. Шерегіїв Василь Марюхнич підкреслив, що вважає обов’язком сприяти налагодженню роботи творчого колективу з Маріуполя. Він висловив переконання, що завдяки великому досвіду обох театрів вдасться досягнути ще більших успіхів.
Як повідомлялося, у березні російська армія скинула авіабомбу на будівлю Маріупольського драмтеатру, де переховувалися люди. Загинуло близько 300 мирних жителів.