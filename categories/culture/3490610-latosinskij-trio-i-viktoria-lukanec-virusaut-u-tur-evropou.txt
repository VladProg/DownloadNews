«Лятошинський Тріо» спільно з оперною співачкою Вікторією Лук’янець вирушають у концертний тур містами Європи для підтримки України на культурному фронті.

Як передає Укрінформ, про це повідомляє пресслужба Українського культурного фонду, який надає інформаційну підтримку туру.
«Головною метою туру є збір коштів для психологічної та матеріальної підтримки дітей, що стали жертвами насильства з боку російських окупантів», - ідеться в повідомленні.
Музиканти наголошують, що прагнуть привернути увагу до цієї трагедії увагу усіх небайдужих, а також тих, від кого залежить пошук іа покарання винних.
Водночас через музику та твори українських композиторів «Лятошинський тріо» спільно з Вікторією Лук’янець поширюватимуть на провідних європейських музичних сценах знання про українське мистецтво і традиції.
Перші концерти "Лятошинський Тріо" з Вікторією Лук`янець відбудуться наступного тижня в Австрії: 29 травня у Файмтріц-Ам-Векселі, а 31 травня - у Відні. У програмі - твори Й.С.Баха, Ф.Шуберта, І.Кириліної, П. Масканьї, Б.Лятошинського, М. Скорика, В.Сильвестрова.
В австрійському Граці 6 червня відбудеться бенефіс-концерт "Лятошинський Тріо", під час якого пролунають твори Б. Лятошинського, Є. Станковича, В. Сильвестрова, Г. Шедлбергера, Мінг-Ванг.
7 Червня у Відні пройде концерт за підтримки Австрійського товариства сучасної музики. У програмі твори А. Шенберга, Є. Станковича, В. Сильвестрова, Г. Шедлбергера, Мінг-Ванг.
У Празі 19 червня музиканти виконуватимуть твори А. Дворжака, Б. Лятошинського, В. Сильвестрова.