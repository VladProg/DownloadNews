Протиаварійні роботи у маєтку Гавсевича в Одесі не відповідають погодженому плану робіт та є фактично знищенням історичної памʼятки.

Як передає Укрінформ, про це Міністерство культури та інформаційної політики заявило у Фейсбуці.
Маєток Гавсевича - памʼятка культурної спадщини, споруджена у 1903 році. Будівля розташована на території центрального історичного ареалу і незабаром буде в межах буферної зони історичного центру Одеси, внесеного до ЮНЕСКО.
За інформацією МКІП, юридична особа-власник будівлі не виконував охоронний договір, укладений у 2018 році з Департаментом культури Одеської обласної держадміністрації. У січні цього сталося руйнування частини конструкцій, після чого між власником будівлі і Департаментом культури Одеси був погоджений план проведення протиаварійних робіт на зазначеній будівлі.
Власник минулого тижня розпочав на обʼєкті так звані протиаварійні роботи, які не відповідають погодженому плану робіт. “Фактично це знищення памʼятки”, - заявили у МКІП.
Власнику надійшло розпорядження від Департаменту культури Одеської обласної військової адміністрації терміново припинити будь-які роботи на об’єкті, а також надати пояснення щодо проведення робіт, які не відповідають погодженій науково-проєктній документації.
На підставі наданих матеріалів Департамент культури Одеської ОВА прийняме рішення про вжиття заходів реагування відповідно до чинного законодавства.
Окрім того, за результатами візуальних обстежень, структурні підрозділи Одеської міської ради скерували відповідне звернення до правоохоронних органів.
Органи прокуратури зареєстрували в Єдиному реєстрі досудових розслідувань кримінальне провадження щодо умисного пошкодження/руйнування пам’ятки.
Як повідомляв Укрінформ, у червні в Одесі розширили охоронну зону ЮНЕСКО, проте порт з неї виключили.
Фото: МКІП