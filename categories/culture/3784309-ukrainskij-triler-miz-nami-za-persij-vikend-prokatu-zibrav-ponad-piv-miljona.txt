Касові збори українського психологічного трилера «Між нами» за перший прокатний вікенд сягнули понад пів мільйона гривень.

Про це Державне агентство України з питань кіно повідомило у Фейсбуці, передає Укрінформ.
«Минув перший вікенд прокату психологічного трилера «Між нами», на фільм придбали 3182 квитки, а касові збори склали 515 194 грн», – зазначили у відомстві.
Як нагадали в Держкіно, «Між нами» є дебютною повнометражною стрічкою режисерки Соломії Томащук.
Події фільму розгортаються навколо двох жінок – Саші та Анни. Одного дня їхні долі перетинаються – несподіваний поворот долі дає зрозуміти, що зміни неминучі.
Як повідомляв Укрінформ, стрічка «Між нами» Соломії Томащук вийшла в національний прокат 2 листопада.
Фільм створений компанією UP UA STUDIO за підтримки Держкіно. У головних ролях – Анастасія Пустовіт та Ірма Вітовська. Також у стрічці зіграли Дмитро Сова, Євген Єфремов, Михайло Дзюба, Сергій Детюк і Євгеній Ламах.