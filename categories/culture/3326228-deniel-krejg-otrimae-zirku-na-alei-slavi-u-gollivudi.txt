Британський актор Деніел Крейг, який зіграв Джеймса Бонда в останніх п'яти фільмах франшизи, удостоїться зірки на голлівудській Алеї слави.

Про це повідомляє Укрінформ із посиланням на ВВС.
"Деніел Крейг - ікона британської культури, як і Джеймс Бонд, якого він зіграв у п'яти фільмах про агента 007. Ми раді розмістити його зірку на Алеї слави поряд із зіркою іншого знаменитого актора, який зіграв Бонда, - Роджера Мура. Шанувальники будуть у захваті, коли побачать, що їхні зірки розташовані на 7007 Hollywood Boulevard", - заявила продюсер Алеї слави Ана Мартінес.
Очікується, що на церемонії закладання зірки Крейга, яка пройде 6 жовтня, виступлять актор Рамі Малек, який зіграв у новому фільмі про Бонда "Не час помирати" Люцифера Сафіна, а також продюсери бондіани Барбара Брокколі і Майкл Вілсон.
Крейг стане четвертим виконавцем ролі Бонда, який отримав зірку на Алеї слави. Раніше цієї честі удостоїлись Роджер Мур і Пірс Броснан, а також британський актор Девід Нівен, який зіграв агента 007 у неофіційному фільмі бондіани "Казино Рояль" у 1967 році.
Зірка Крейга стане 2704-ю на Алеї слави у Голлівуді.
Як повідомлялося, світова прем'єра нового фільму про пригоди Джеймса Бонда "Не час помирати" відбулася 28 вересня в лондонському Альберт-голі.
Фільм мав вийти у квітні минулого року, але дату прем'єри неодноразово переносили через пандемію коронавірусу.
"Не час помирати" стала 25-ю стрічкою бондіани.