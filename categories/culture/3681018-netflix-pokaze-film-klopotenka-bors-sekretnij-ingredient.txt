На стримінговому сервісі Netflix з 30 березня почнеться показ документального фільму "Борщ. Секретний інгредієнт" шеф-кухаря і дослідника української кухні Євгена Клопотенка.

Як передає Укрінформ, про це Клопотенко повідомив в Інстаграмі.
У фільмі Клопотенко вирушає в подорож у різні куточки України, аби знайти унікальні рецепти борщу, розкрити секретні інгредієнти, які роблять цю страву неповторною. Кухар хоче з'ясувати, який український борщ – справжній, що найголовніше у рецепті, що відрізняє, а що поєднує українців різних регіонів.
Фільм є проєктом продюсера Наталки Якимович та режисера Дмитра Кочнєва.
Після подорожей під час роботи над проєктом Клопотенко подав до ЮНЕСКО запит на визнання борщу нематеріальною спадщиною.
Як повідомляв Укрінформ, влітку 2022 року український борщ внесли до Списку нематеріальної культурної спадщини ЮНЕСКО, що потребує негайної охорони.