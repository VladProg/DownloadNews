На Чернігівщині, в Ніжинському державному університету ім. Миколи Гоголя, під час марафону "Читаємо Гоголя разом" встановили рекорд України: твори письменника прочитала найбільша кількість учасників - 126.

Про це повідомляється у Фейсбуці на сторінці вищого навчального закладу, передає Укрінформ.
"Дуже приємно, що до читання творів Миколи Гоголя долучилися 126 учасників - саме стільки заявок зафіксували представники Книги рекордів України", - ідеться у повідомленні.
Зазначається, що марафон тривав упродовж доби 21-22 жовтня, і весь цей час його онлайн-трансляція велася на YouTube-каналі університету. Читання творів відбувалось у Гоголівській аудиторії старого корпусу вишу.






На Чернігівщині встановили рекорд із читання творів Миколи Гоголя / Фото: Анна Лебедева, Facebook





















































































Акцію організували фахівці соціально-гуманітарного відділу університету з метою вшанування пам’яті класика світової літератури, привернення уваги до його творів, популяризації навчального закладу, сприяння творчому самовираженню, а також із нагоди 200-річчя з дня початку навчання Миколи Гоголя в Ніжинській гімназії вищих наук (нині це - НДУ ім. Гоголя).
Читали твори представники міської влади, студенти й викладачі університету та інших навчальних закладів міста. Ніжинський міський голова Олександр Кодола, зокрема, в себе на Фейсбуці повідомив, що мав честь розпочати ці читання з повісті М. Гоголя "Сорочинський ярмарок".