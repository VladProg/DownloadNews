Фільм режисера та сценариста Павла Острікова «Ти – космос» став переможцем секції Work in Progress Одеського міжнародного кінофестивалю (ОМК).

Про це повідомляє Держкіно у Фейсбуці, передає Укрінформ.
«За підсумками журі, найкращим проєктом OIFF WIP Selection було визначено науково-фантастичний фільм «Ти – космос» Павла Острікова, який отримав приз від Barrandov Studio у розмірі 10 000 євро», - йдеться у повідомленні.

Згідно з повідомленням, «у презентації OIFF WIP Selection взяли участь вісім проєктів, які знаходяться на завершальній стадії зйомок або постпродакшн, вироблені в Україні або в копродукції з Україною». Усі проєкти – учасники секції попередньо пройшли конкурсний відбір у Держкіно та були створені за державної підтримки.

Також Держкіно інформує, що фільм «Ти - космос» став дебютною повнометражною роботою Острікова, над сценарієм якого він працював із 2011 року.
«Стрічка є повнометражним дебютом режисера і сценариста Павла Острікова, відомого за короткометражними стрічками «Одкровення», «Ґолден лав», «Випуск’97», «Mia Donna» та іншими», - зазначається у повідомленні.
Над фільмом, що «розповідає про космічного далекобійника Андрія, який летить назустріч останньому у світі коханню», працювали продюсери Володимир та Анна Яценко, виробником стала компанія ForeFilms.
Ця стрічка вже здобула нагороду у межах Каннського кінофестивалю:
«У травні фрагмент фільму презентували у програмі Ukrainian Films Now в межах Каннського кіноринку Marché du Film, де стрічка отримала нагороду First Cut Lab Award», - зазначається в повідомленні.
Як повідомлялося, через повномасштабну війну рф проти України програма 13-го Одеського міжнародного кінофестивалю OIFF WIP Selection відбудеться на Міжнародному кінофестивалі у Карлових Варах. Там презентуватимуть українські проєкти Works in Progress, що є частиною професійної секції ОМКФ Film Industry Office. Міжнародний кінофестиваль у Чехії триватиме з 1 до 9 липня.
Фото: Держкіно