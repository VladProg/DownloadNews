Міністр культури та інформаційної політики Олександр Ткаченко подякував депутатам за підтримку законів в сфері культури.

Про це він повідомив в Телеграмі, передає Укрінформ.
Ткаченко відзначив, що депутати підтримали проєкт закону, розробленого МКІП, «Про внесення змін до Закону України «Про охорону культурної спадщини» щодо незанесення до Державного реєстру нерухомих пам’яток України та вилучення з Реєстру окремих об'єктів культурної спадщини».
«Тепер є законні підстави для вилучення пам’яток культурної спадщини з Держреєстру нерухомих пам’яток України, що є символом російської імперської та радянської тоталітарної політики й ідеології», - підкреслив міністр.
Водночас у частині впровадження та ведення електронних реєстрів обліку та управління культурною спадщиною та культурними цінностями України було підтримано законопроєкт «Про внесення змін до Закону України «Про культуру» щодо впровадження та ведення електронних реєстрів обліку та управління культурною спадщиною та культурними цінностями України».
Ткаченко також зазначив, що народні обранці проголосували проєкт закону «Про внесення змін до деяких законів України щодо уточнення порядку відзначення видатних заслуг у сфері культури».
За його словами, у Закон «Про культуру» внесуть нову статтю «121. Відзначення за видатні заслуги у розвитку культури», яка уточнить перелік видатних заслуг для розвитку культури України, за які громадяни можуть бути представлені до нагородження державними нагородами України. Водночас у Законі «Про державні нагороди України» розшириться коло підстав для позбавлення державних нагород осіб, які вчинили певні негативні дії.
Крім того, згідно із законопроєктом «Про внесення змін до Закону України «Про державні соціальні стандарти та державні соціальні гарантії» щодо соціальних нормативів у сфері культури», ініційованим МКІП, мають актуалізувати соціальні нормативи у сфері культури та привести їх у відповідність із законодавством у сфері культури.
Ткаченко додав, що проєкт закону «Про внесення змін до Закону України «Про географічні назви» щодо деколонізації топонімії та впорядкування використання географічних назв у населених пунктах України» має на меті заборону присвоювати географічним об’єктам назви, що звеличують, увіковічують, пропагують чи символізують державу-окупанта.
Як повідомляв Укрінформ, Верховна Рада 21 березня підтримала у першому читанні законопроєкт, який передбачає підстави для надання і позбавлення діячів культури державних нагород, та законопроєкт, що створює правові підстави для вилучення з державного реєстру тих пам’яток культурної спадщини, які символізують російську імперську та радянську тоталітарну ідеології.