Унаслідок підриву росіянами греблі Каховської ГЕС у Херсонській та Миколаївський областях у зоні ризику опинились 147 закладів культури та мистецької освіти.

Як передає Укрінформ, про це повідомив у Телеграмі міністр культури та інформаційної політики Олександр Ткаченко.
За його словами, підрив росіянами греблі Каховської ГЕС спричинив значні втрати у сфері культурної та історичної спадщини. В зоні затоплення фактично опинилися 20 закладів – 18 у Херсонській області та два у Миколаївській.
“У Миколаївській області на тимчасово непідконтрольних територіях у зоні підтоплення опинились Василівська сільська бібліотека та Покровсько-Хуторський сільський клуб, у Херсонській – цілих 16 закладів: 7 палаців і будинків культури, 2 бібліотеки, 2 клубні заклади, 2 музеї, 1 мистецька школа, 1 галерея, 1 центр культурних послуг”, - зауважив міністр.
Також повністю чи частково підтопленими опинилися чотири пам’ятки історії у Херсонській області: пам’ятний знак на честь 500-річчя першої згадки про козацтво, місце фортеці “Тягин” (пам’ятка історії національного значення), пам'ятка історії місцевого значення “Будинок Поліни Райко (художнє оформлення)” та Олешківська Січ – пам’ятка археології, історії національного значення.
Як зазначив очільник МКІП, стан підтоплення ще двох закладів, засновником яких є Іванівська селищна рада, не відомий, а саме - комунального закладу “Базовий клубний заклад Іванівської селищної ради” та комунального закладу “Базова бібліотека Іванівської селищної ради”.
“Ми тримаємо зв’язок з колегами і уважно відслідковуємо ситуацію як на підконтрольних Україні територіях, так і на тимчасово окупованих. Все відбудуємо, все відновимо, а росія обов’язково заплатить найвищу ціну за культурний і екологічний геноцид, влаштований в Україні”, - наголосив Ткаченко.
Як повідомляв Укрінформ, у будинку української художниці Поліни Райко в Олешках на Херсонщині, які затопило внаслідок підриву Каховської ГЕС, збереглося близько 30% фресок.