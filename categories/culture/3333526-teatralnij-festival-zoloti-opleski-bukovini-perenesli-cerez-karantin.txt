У Чернівцях скасували проведення цьогорічного театрального фестивалю комедії «Золоті оплески Буковини», який мав відбутися наприкінці жовтня.

Про це кореспонденту Укрінформу розповів директор Чернівецького академічного обласного музично-драматичного театру, на базі якого мав відбуватися фестиваль, Юрій Марчак.
Через складну епідеміологічну ситуацію та введення карантинних обмежень щодо транспортних перевезень багато акторів не матимуть змоги приїхати до Чернівців.
"На фестиваль мали приїхати актори із Києва, Хмельницького, Вінниці, Коломиї, Дрогобича, Львова та Ботошанів (Румунія). Однак загалом в Україні та в Чернівцях наразі складна ситуація із поширенням коронавірусної інфекції. Окрім цього, з 21 жовтня в Україні починають діяти нові правила для транспортних перевезень. Як повідомили керівники театрів, не в усіх акторів є COVID-сертифікати, за якими тепер повинні їздити пасажири регулярних та нерегулярних перевезень у будь-якому виді транспорту. У зв’язку з цим актори просто не мають змоги приїхати до Чернівців", - сказав Марчак.
Він повідомив, що, за попередньою інформацією, фестиваль переноситься на наступний рік.
Як повідомляв Укрінформ, раніше у Чернівецькому обласному музично-драматичному театрі скасували усі заплановані вистави через те, що 24 працівники, серед яких 10 акторів, захворіли на COVID-19.
Фото: Чернівецький музично-драматичний театр ім. О. Кобилянської (facebook.com/dramtheater)