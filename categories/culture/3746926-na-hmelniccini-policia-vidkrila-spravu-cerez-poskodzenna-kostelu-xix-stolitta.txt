На Хмельниччині поліція відкрила кримінальне провадження за фактом несанкціонованих реставраційних робіт у костелі Святого Йосипа Обручника XIX століття у селі Підлісний Мукарів, що є пам’яткою національного значення.

Про це повідомляє Головне управління Національної поліції у Хмельницькій області, передає Укрінформ.

«До Кам’янець-Подільського райуправління поліції надійшло повідомлення про те, що в с. Підлісний Мукарів на території неоготичного костелу Святого Йосипа Обручника проводяться реставраційні роботи, пов’язані з укріпленням фундаменту. Проте ці роботи здійснюються без необхідних дозволів та участі фахових спеціалістів. Як наслідок, пошкоджено будівлю храму та розкопано прилеглі поховання», - йдеться у повідомленні.

За вказаним фактом поліція проводить розслідування в рамках кримінального провадження, відкритого за ч. 3 ст. 298 (Незаконне проведення пошукових робіт на об'єкті археологічної спадщини, знищення, руйнування або пошкодження об'єктів культурної спадщини) Кримінального кодексу України.
Про реставрацію костелу Святого Йосипа Обручника раніше повідомляла у Фейсбуці директорка Малієвецького обласного історико-культурного музею Анастасія Донець.

«Під загрозою знищення Підлісно-Мукарівський костел. Пам’ятка національного значення. 1872 рік. Фантастично красива неоготика. Єдиний костел в області такого ідеального рівня збереженості. Релігійна громада самочинно, без проєкту, без архітектора-реставратора вирішила зробити гідроізоляцію фундаментів. Таким чином ці фундаменти по суті знищивши. Порушено все – стару систему дренажу, водовідведення, обмазали неприпустимими сумішами камені, викинули стару ідеальну обмостку», - написала Донець.
За її словами, усі роботи в костелі проводяться без жодного археологічного супроводу.
Фото: Нацполіція