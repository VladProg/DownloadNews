Лазерна артінсталяція на базі димарів недіючого заводу у місті Дніпро перемогла у престижному міжнародному конкурсі світлового дизайну "LIT Awards".

Про це повідомляє пресслужба Дніпровської міської ради, передає Укрінформ.
"Артінсталяція "Dnipro Light Flowers" перемогла у щорічному конкурсі "LIT Awards" — глобальній премії інноваційних проєктів у галузі світлового дизайну. Лазерна інсталяція об’єднує п’ять труб на недіючому заводі ім. К. Лібкнехта", - йдеться у повідомленні.

Минулоріч Дніпро також отримав «LIT Awards» - за проєкт освітлення бульвару мистецтв на вулиці Короленка.

Першість дніпровській вулиці присудили у категорії «Landscape Lighting» (пейзажне освітлення) — на рівні із, зокрема, Музеєм у Чанде, мостом Хебей Янча у Пекіні (Китай) та площею Wessels в Осло (Норвегія). Це була єдина така перемога для України, Дніпро здобув її серед конкурсантів із понад сорока країн-учасниць, інформували тоді в міськраді.