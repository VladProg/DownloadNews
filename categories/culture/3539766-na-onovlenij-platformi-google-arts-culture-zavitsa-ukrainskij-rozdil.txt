Платформа Google Arts & Culture створить український розділ, що міститиме матеріали про українські традиції, архітектуру, кухню, високе мистецтво та природні об‘єкти.

Про це повідомляє пресслужба Міністерства культури та інформаційної політики в Телеграмі.
"Зараз українська сторінка наповнюється інформаційним та візуальним контентом, а сам розділ отримає оновлений дизайн, який суттєво відрізнятиметься від інших сторінок на платформі", - йдеться в повідомленні.
Зазначається, що зараз проводиться активна робота з розширення оцифровки українського мистецтва та історичних артефактів, зокрема, в музеях Києва задля поповнення контенту Google Arts & Culture.
Згідно з повідомленням, обговорення про приєднання України до оновленої платформи Google відбулося під час чергової зустрічі заступниці міністра культури та інформаційної політики Анастасії Бондар з директором Google Україна з питань взаємодії з державними органами влади Олегом Якимчуком.
Як повідомлялося, Google Arts & Culture — це онлайн-платформа, використовуючи яку, громадськість може отримати доступ до зображень високої чіткості художніх робіт, які зберігаються у музеях - партнерах ініціативи.