Державне спеціалізоване видавництво «Музична Україна» проведе 26 жовтня у Києві два концерти-презентації видань, випущених за підтримки Українського культурного фонду.

Як передає Укрінформ, про це повідомляє пресслужба Держкомтелерадіо.
«Обидва заходи відбудуться в одній з найсучасніших мистецьких локацій – Великому залі Київської дитячої школи мистецтв № 2 імені М.І. Вериківського (вул. Бульварно-Кудрявська, 2). O 13:00 – концерт-презентація видання «Форте QR Піано. Український звуковий простір» (упорядник Наталія Гриднєва). O 15:00 – концерт-презентація видання «Казкова країна Віолончель» (Наталія Фещак, композитор –Золтан Алмаші, художник – Кость Лавро)», - ідеться в повідомленні.
Як зазначається, «Форте QR Піано. Український звуковий простір» - перша за часів Незалежності школа гри на фортепіано, створена виключно на українському матеріалі провідними педагогами, виконавцями та композиторами.
Видання адресоване учням середніх і старших класів музичних шкіл, побудоване на найкращих зразках національного музичного мистецтва із застосуванням передових педагогічних принципів. Воно двомовне (українська та англійська). Родзинкою його є QR-коди та посилання на Ютуб-канал для прослуховування записів представлених творів. Книга є універсальною, оскільки розрахована на всіх дітей, незалежно від здібностей – від вільного музикування до фахової підготовки майбутніх професійних піаністів. Проєкт поряд з академічними методами навчання пропонує основи імпровізації, дає простір для творчості кожному учневі та викладачеві.
Видання «Казкова країна Віолончель» адресоване учням-віолончелістам молодших класів музичних шкіл, побудоване на найкращих зразках національного та світового музичного мистецтва із застосуванням передових педагогічних принципів, скероване на поповнення бібліотек мистецьких музичних освітніх закладів в усіх областях України. Більшість творів базуються на матеріалі української народної музики. Вагому частину нотного матеріалу становить авторська музика відомого українського композитора і віолончеліста Золтана Алмаші та його опрацювання українських народних мелодій. Видання є першою за часів Незалежності школою гри на віолончелі для початківців, розраховане на всіх дітей, незалежно від здібностей, охоплює основні етапи розвитку віолончеліста-початківця. Музичний матеріал дібрано за принципом зростання складності технічних задач у засвоєнні техніки гри на віолончелі з методичними поясненнями. Видання містить QR-коди з посиланнями на звучання творів з акомпанементом вчителя-віолончеліста та концертмейстера.
Повідомляється, що наклад обох видань буде розіслано по київських музичних школах та школах мистецтв, а також поширене по музичних школах Львова, Харкова, Дніпра, Маріуполя, Кропивницького, Одеси та інших міст України.
Докладнішне про видання та програми концертів – на сайті Держкомтелерадіо.