За допомогою NFT-музею MetaHistory, який присвячений хронології подій російського воєнного вторгнення в Україну, вже вдалося зібрати близько 1,5 мільйона доларів.

Про це в інтерв’ю Укрінформу повідомив віцепрем'єр-міністр – міністр з питань цифрової трансформації Михайло Федоров.
«На сьогодні більше 200 митців приєднались до проєкту «Meta History. Museum of War». Загалом музей за рахунок продажу NFT-творів зібрав близько $1,5 млн. Частину цих коштів вже передано в криптофонд Aid For Ukraine. Проєкт продовжує розвиватись», - зазначив міністр.
Як повідомлялось, MetaHistory був створений через місяць від початку повномасштабного російського вторгнення. Він збирає гроші, продаючи колекції NFT-артів під назвою Warline та Avatars for Ukraine – це набір творів цифрового мистецтва, який у хронологічному порядку висвітлює кожну важливу подію у російсько-українській війні.
Наприкінці травня МКІП стало офіційним партнером музею MetaHistory, розпочавши спільну роботу над кількома спеціальними NFT-колекціями. 100% коштів з продажу цифрових творів будуть спрямовані на відновлення українських закладів культури.
Фото: НБУ