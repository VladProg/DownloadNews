У Києві презентували документальний серіал «Культура під час війни» - спільний проєкт Представництва ЄС в Україні та освітньої мультимедійної спільноти Ukraїner.

Як повідомляє кореспондент Укрінформу, серед присутніх був Ремі Дюфло – заступник голови Представництва Європейського Союзу в Україні.

Кінозбірка складатиметься з п’яти окремих фільмів, створених за результатами соціокультурних експедицій на північ, південь, схід, захід України та у центральній частині. У кожному покажуть найпомітніші культурницькі події, заклади та митців в контексті повномасштабної війни: як музеї стали волонтерськими хабами, де зберігали від небезпеки експонати, які мистецькі роботи створювали художники, артисти, літератори і для чого. Проєкт реалізують у межах комунікаційної кампанії «Разом зберігаємо. Разом творимо», яка інформує про підтримку української культури та мистецтва Європейським Союзом в період збройної російської агресії.

Першою представили стрічку «Культура під час війни. Захід», в якій розповідають історії митців зі Львова, Чернівців, Луцька, Ужгорода.
«Сьогодні презентується перший фільм, який з’явиться в мережі за тиждень, - коментує засновник Ukraїner та автор документальної стрічки Богдан Логвиненко. – Зараз вже знімається третій. Зйомки «…Заходу» тривали близько 10 днів. Ми почали з найпростішого. Тому що на сході і півдні буде значно складніше, там значно більші наслідки війни».

Перед допрем’єрним переглядом відбулася експертна дискусія «Документальне кіно на варті збереження й переосмислення української культурної спадщини».






У Києві показали перший фільм циклу «Культура під час війни», створеного за підтримки ЄС / Фото: Геннадій Мінченко, Укрінформ














































ЇЇ учасниками стали засновник Ukraїner також культурологиня, кураторка міждисциплінарної мистецької програми Міжнародного фестивалю документального кіно про права людини Docudays UA DOCU/СИНТЕЗ Олександра Набієва; голова асоціації «Сприяння розвитку кінематографа в Україні - дивись українське!» Андрій Різоль та виконавчий продюсер телеканалу «Суспільне. Культура» Лук’ян Галкін.