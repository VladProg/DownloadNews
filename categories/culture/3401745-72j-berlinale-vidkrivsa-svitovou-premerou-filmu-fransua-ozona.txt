72-й Берлінський міжнародний кінофестиваль розпочався ввечері 10 лютого світовою прем’єрою стрічки «Петер фон Кант» Франсуа Озона, яка бере участь в основній конкурсній програмі.

Про це повідомляє кореспондент Укрінформу.
Загалом у цьогорічному фестивалі беруть участь 256 фільмів з 69 країн.
«Я щаслива, що Берлінале може відбутися як фестиваль. Він проходить за обмежень, але найголовніше, що він проходить... Ми не дозволимо "короні" поховати нас, Ми потребуємо культури, ми потребуємо фільмів!» - заявила державний міністр у справах культури та ЗМІ Клаудіа Рот.

Довго не було зрозуміло, чи може відбутися фестиваль за такої складної пандемічної ситуації. Та, як зазначила керівний директор Берлінале Маріетта Ріссенбік, «тим, хто створює кіно, важливо мати контакт з публікою», тому в середині грудня було вирішено провести фестиваль у реальному форматі.

За головні нагороди Берлінського міжнародного фестивалю - Золотого та Срібного ведмедів - змагатимуться 18 фільмів.

Читайте також: 94-й «Оскар» оголосив номінантів
Через карантинні вимоги кількість місць у кінотеатрах Берлінале зменшена наполовину. Для гостей на прем’єрах будуть вжиті додаткові гігієнічні заходи, які допоможуть створити «безпечну фестивальну атмосферу». Банкет з нагоди відкриття фестивалю скасовано.
Фото: Ольга Танасійчук, Укрінформ