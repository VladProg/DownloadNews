У Києві в Мистецькому арсеналі відкрився фестиваль для дітей та підлітків “NEOсвітній Арсенал. Різні разом”, який є безбар’єрним простором вільної взаємодії через культуру, мистецтво і творчість.

Як передає Укрінформ, про це повідомляє пресслужба Міністерства культури та інформаційної політики.

“Фестиваль проводиться з акцентом на інклюзії в освіті та культурі. Перебування в просторі фестивалю - це яскрава подорож різноманіттям досвідів та проявів навколишнього світу. Подію супроводжує ярмарок ігор й освітніх продуктів”, - йдеться у повідомленні.
Як зауважили в МКІП, у програмі фестивалю п’ять проєктів, що є провідниками у світ мистецтва й співтворчості різних разом, а також виступи, потокові ігри, воркшопи для дітей, вікторини та квестові маршрути. Чимало з цих подій цікаві не лише дітям, а й дорослим.
Цьогоріч на фестиваль приїхали багато учасників з різних куточків України, зокрема з Херсона, Харкова, а також із Чернігова та Запоріжжя. Серед них: музеї, громадські та благодійні організації, бібліотеки, заклади шкільної та позашкільної освіти, студії, виробники ігор і навіть Верховний Суд України.
Всі вони представляють власні освітні програми на інтерактивних стендах або пропонують долучитися до різноманітних активностей.
Проєкт профінансовано урядами Великої Британії, Канади, США, Фінляндії, Швеції та Швейцарії за підтримки фонду “Партнерство за сильну Україну”.
Як повідомлялося, історія фестивалю розпочалася 8 років тому. Перші 5 років він проходив під назвою “Арсенал Ідей”. Щороку “NEOсвітній Арсенал” відвідує близько 5 000 гостей, здебільшого це діти шкільного віку.
Гасло фестивалю “Різні разом” було сформульоване ще у 2021 році. Організатори показують різноманіття всіма можливими шляхами - завдяки учасникам, програмі, локаціям та завдяки відвідувачам.
Пріоритетами “NEOсвітнього Арсеналу” є ствердження інклюзії як базової цінності та забезпечення дотримання культурних прав, а головною метою - максимально включити у процес вразливі групи дітей.
Фото: МКІП