У Турині делегації з України вже передали документи для підготовки проведення пісенного конкурсу «Євробачення-2023». Проте, де саме він відбудеться і як організовуватиметься, поки ніхто не знає.

Про це під час zoom-брифінгу сказав голова правління Національної суспільної телерадіокомпанії України Микола Чернотицький, повідомляє кореспондент Укрінформу.
«Незважаючи на те, що взяти участь в цьому «Євробаченні» було непросто, тим не менше, ми це зробили, і дуже прекрасно, що ми виграли. Суспільне мовлення вже отримало перші документи про початок підготовки до проведення Євробачення наступного року. Ми дуже хочемо, щоб Євробачення пройшло в мирній Україні. Місце проведення має відповідати вимогам про велику сцену і про безпековий рівень», - сказав Чернотицький.
За його словами, попереду багато робочих дискусій з Європейською мовною спілкою, і тоді буде визначатися, як і де відбудеться наступний конкурс.
«Я сподіваюся на підтримку держави і вірю, що ми максимально все зробимо, щоб його організувати», - сказав очільник Суспільного.
Він уточнив, що документи ще поки в Турині, проте вже 17 травня їх привезе українська делегація. Саме тоді відбудеться велика пресконференція, на якій розкажуть деталі.
Як повідомляв Укрінформ, Велика Британія підтримає Україну в проведенні пісенного конкурсу «Євробачення» наступного року.
У ніч із 14 на 15 травня в італійському місті Турин відбувся фінал міжнародного пісенного конкурсу Євробачення-2022, де виступили 25 учасників. За результатами голосування професійного журі та глядачів конкурсу представник України гурт Kalush Orchestra отримав найбільшу суму балів - 631 (192 від журі, 439 від глядачів) і став переможцем.
Президент Володимир Зеленський заявив, що Україна зробить усе, щоб наступного року прийняти пісенний конкурс «Євробачення» у відбудованому українському Маріуполі.