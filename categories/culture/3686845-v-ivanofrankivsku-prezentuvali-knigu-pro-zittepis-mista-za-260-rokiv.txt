В Івано-Франківську, у видавництві «Лілея НВ», презентували перший том книги «Життєпис Івано-Франківська».

Про це повідомляє кореспондент Укрінформу.
Книга видана накладом 1,5 тисяч примірників і містить близько 800 сторінок. Її співавторами виступили краєзнавці Роман Діда та Володимир Устинський. Обоє за фахом – інженери.
«Задум цієї книги у нас виник років п’ять тому. Ми збирали матеріали… На шляху було багато перепон, щоб видати книгу вчасно. Найперше проти видання був коронавірус, потім кляті москалі. Втім, якось нам вдалося дожити до появи книги. Ми хотіли під однією обкладинкою показати, як жило наше місто у своїй історії. Тут 260 років», - уточнює Роман Діда.
Він запевняє, що книга написана в реальному часі. Тобто, читач у будь-якому віці, взявши видання в руки, може повернутись у минуле Івано-Франківська. Усі імена мешканців міста, вулиць та й назви самого міста збережені за їх історичним звучанням.

Фото з соцмереж

«Він (читач) пройде вулицями нашого міста, зайде в кав’ярні, побачить будинки, які були на той час. Тепер їх вже багато немає. Він зустрінеться і познайомиться з мешканцями міста, побачить наших гостей», - запевняє Діда.
«Життєпис Івано-Франківська» краєзнавці вже називають черговим кроком до створення повної історії міста. Кажуть, книга написана лаконічно і у хронологічному викладі. Самі автори запевняють, що видання створене за принципом «без політичних купюр». У роботі вони опирались на дослідження краєзнавців Грабовецького, Полєка, Головатого та інших. Зізнаються, у книзі їм поки не вдалося закрити усі «білі плями» історії Івано-Франківська, але окремі факти, згадані у виданні, стануть справжнім відкриттям для читачів.
«Наше місто має не лише європейське обличчя, але й національне. І це національне обличчя відображене завдяки особистостям, яких ми відкрили у цій книзі. … Тут є такі цікаві речі, як приїзд Нестора Махна. Мало хто знає, що він був зі своїм штабом і де він жив. Тоді це було на вулиці Малій жидівській, а тепер – Лесі Українки, де готель Bristol. І таких фактів, які захоплюють, є дуже багато…. Тут є мапи міста, їх декілька. Але, потрібні ще цікавіші, бо немає славнозвісного підземного ходу, який усі шукають», - каже Володимир Устинський.
Він переконаний, кожне місто має створити подібну книгу, аби містяни могли знати не лише його історію, але й збагнути та віднайти своє коріння щонайменше у п’яти поколіннях.
Нині автори вже планують видати другий том «Життєпису Івано-Франківська». Обіцяють, що за 9 місяців впораються. А ще запевняють, що останнім записом у книзі будуть слова: «Місто Івано-Франківськ святкує перемогу і герої-мешканці Франківська повернулись додому».
Івано-Франківськ (до 1962 року в різні періоди мало назви Станиславів, Станіслав) — обласний центр Івано-Франківської області, економічний і культурний центр Прикарпаття. Дата заснування міста точно не визначена, проте достеменно відомо, що 1662 року Станиславів отримав магдебурзьке право. У 1962 році місто назване на честь Івана Франка.