Британський актор Бенедикт Камбербетч має намір прихистити вдома кількох українських біженців.

Про це він сказав у інтерв'ю журналістам на червоній доріжці під час церемонії вручення кінопремії BAFTA в Лондоні, передає Укрінформ із посиланням на Reuters.
“Кожен має робити все, що може (для допомоги українським біженцям - ред.). Рекордна кількість людей зголосилася добровільно прийняти у себе вдома людей. Я теж сподіваюся долучитися до цього”, - зазначив Камбербетч.
При цьому на лацкані піджака актора був прикріплений жовто-блакитний значок. “Нам усім треба робити більше, ніж лише носити значки. Треба жертвувати кошти, треба тиснути на наших політиків, аби вони створювали тут безпечну гавань для людей, які страждають”, - наголосив Камбербетч.
Раніше актор підняв український прапор на знак солідарності з Україною на церемонії вручення премії Cinema Vanguard під час 37-го щорічного Міжнародного кінофестивалю в Санта-Барбарі.
Як повідомлялося, Британія оголосила про започаткування спеціальної програми, яка дозволить громадянам та організаціям запрошувати для надання притулку українців, навіть якщо вони не мають родичів у Об’єднаному Королівстві.