Експертна комісія Українського інституту національної пам’яті з питань визначення належності об’єктів до символіки російської імперської політики вважає недоречним подальше використання імені Чайковського в назві Національної музичної академії України.

Про це йшлося під час пресконференції в Укрінформі, на якій були представлені відповідні висновки Експертної комісії.
"Чайковський, звісно, видатний композитор. Він типовий російський інтелігент, який, очевидно не був каліброваним великоруским шовіністом, але ідентифікував себе цілком спокійно з великоросійською культурою", - зазначив член Експертної комісії, кандидат історичних наук, доцент кафедри давньої та нової історії України Київського національного університету імені Тараса Шевченка Олексій Сокирко.

Він зауважив, що ім'я Чайковського у назві музичної академії України є недоречним не тільки з огляду на поточну суспільно-політичну ситуацію, а й взагалі з ширшої перспективи тих культурних пріоритетів і пантеону культурних діячів, які однозначно ідентифікуються як українські. Сокирко підкреслив, що Чайковський явно не належить до таких діячів.
Зокрема, у висновках Експертної комісії зазначається, що назва Національна музична академія України імені П. І. Чайковського, відповідно до частини першої статті 2 Закону «Про засудження та заборону пропаганди імперської політики в Україні і деколонізацію топонімії», містить символіку російської імперської політики, а подальше функціонування цієї назви з використанням імені Чайковського є пропагандою російської імперської політики.
"На сьогодні П.І. Чайковський є чи не найвідомішим у світі російським композитором, а отже – символом російської культури та культурним маркером «русского мира». З огляду на історичну ретроспективу та реалії збройної агресії, яку проводить із 2014 року держава-агресор РФ проти України з метою ліквідації української державності та знищення самобутності українського народу, спроби «українізувати» російського композитора П. І. Чайковського та його творчість навіюють сприйняття української культури як вторинної і залежної від російської", - йдеться у висновках Комісії.
Крім того, Експертною комісією підготовлено два висновки стосовно належності до імперської спадщини назв міст Олександрія і Павлоград. За словами Сокирка, ці назви пов'язані з увічненням російських імператорів.
Також члени Експертної комісії надали висновки щодо назв міст Червоноград, Южноукраїнськ, а також населених пунктів, у назві яких використано радянську ідеологему «1 Травня/1 Мая».
"Якщо ми підійдемо формально з позиції норм української мови до таких назв, як Первомайськ чи Южноукраїнськ, то мені здається, що не треба бути кандидатом філологічних наук, щоб зрозуміти, що ці назви не відповідають чинним нормам", - зазначив доктор філологічних наук, голова Української ономастичної комісії, член Експертної комісії Святослав Вербич.

Голова Експертної комісії доктор історичних наук, завідувач відділу актової археографії Інституту української археографії та джерелознавства імені М. С. Грушевського НАН України Віктор Брехуненко підкреслив, що всі російські перейменування, які були зроблені впродовж століть, потребують повернення минулих їх назв або надання нових.

"Ми об'єднані єдиною метою - створити в Україні сприятливе тло для того, щоб російська колоніальна імперська топоніміка зникла в Україні як явище", - додав Брехуненко.
Детальніше з висновками Експертної комісії можна ознайомитись за посиланням.
Як повідомлялося, Експертна комісія була створена Українським інститутом національної пам’яті відповідно до частини 2 статті 6 Закону України «Про засудження та заборону пропаганди імперської політики в Україні і деколонізацію топонімії».