Міністерство культури та інформаційної політики опублікувало добірку грантів від партнерів Українського культурного фонду для митців і діячів культури з України.

Як передає Укрінформ, про це інформує пресслужба МКІП в Телеграмі.
Зазначається, що Wajda School & Studio запрошує молодих українських кінематографістів, режисерів і сценаристів до участі у проєкті Film Bridge – Ukraine, що реалізується у співпраці з Ґдинською школою кіно та Польським інститутом кіномистецтва. У програмі можуть взяти участь особи, які вже дебютували як режисери, а також автори, які зняли свої перші повнометражні художні чи документальні фільми. Подати заявку на грант можна до 25 жовтня.
Повідомляється, що UNESCO пропонує стипендії для українських журналістів. Зокрема, організація надасть 200 медійникам по 600 доларів США на втілення професійних планів або розв’язання особистих проблем. Кінцевий термін подачі заявки — 17 вересня.
Також до 14 вересня можна подати заявку на програму ЄС House of Europe на конкурс малих інфраструктурних грантів. Переможці конкурсу отримають від 5 000 до 15 000 євро на будівельні матеріали, меблі, обладнання та техніку.
Водночас у МКІП інформують, що Інша Освіта разом з MitOst gGmbH та Robert Bosch Stiftung запустили нову хвилю програми Vidnova Fellowship Ukraine. У її межах 50 переможців зможуть отримати 18 000 гривень на відновлення своєї діяльності, а також додаткові 10 000 гривень на оренду робочих просторів, менторство або навчання. Заявки приймають до 29 вересня.
Як повідомляв Укрінформ, УКФ з 26 липня по 9 серпня приймав заявки для участі у новому грантовому конкурсі «Короткострокові культурно-мистецькі проєкти», спрямованому на підтримку сфери культури, митців та культурних діячів у деокупованих та прифронтових регіонах України. Подані проєкти планують реалізувати до 15 листопада.