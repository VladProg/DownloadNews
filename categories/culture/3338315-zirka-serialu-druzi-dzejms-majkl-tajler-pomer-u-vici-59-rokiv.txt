Американський актор Джеймс Майкл Тайлер, найбільш відомий за роллю Гантера в телесеріалі «Друзі», помер у віці 59 років.

Про це повідомляє Укрінформ з посиланням на ВВС.
Тайлер помер тихо у своєму будинку в Лос-Анджелесі в неділю вранці, ідеться в заяві його менеджера.
У 2018 році у Тайлера діагностували рак простати на пізній стадії, який потім поширився на кістки.
«Бажаючи допомогти якомога більшій кількості людей, він сміливо поділився своєю історією і став закликати тих, у кого є простатит, здавати... аналіз крові вже в 40-річному віці», - сказав менеджер.
Хоча йому не дісталося стільки ж екранного часу, скільки шести головним героям «Друзів», Гантер був і залишається популярною фігурою серед шанувальників комедійного серіалу.
Його герой працював офіціантом і менеджером у кав'ярні Central Perk. Протягом усього серіалу він був закоханий у героїню Дженніфер Еністон - Рейчел, яка також працювала там офіціанткою в перших сезонах серіалу.
«Світ знав його як Гантера («сьомого друга»)... але близькі Майкла знали його як актора, музиканта, прихильника боротьби з раком і люблячого чоловіка», - зазначив менеджер.
У травні Тайлер коротко з'явився в спеціальному випуску «Друзів».
«Це були найбільш пам'ятні 10 років мого життя, чесно кажучи, - зазначав актор. - Я не міг уявити собі кращого досвіду. Усі ці люди були фантастичними, з ними було просто приємно працювати. Це було дуже, дуже особливе відчуття».
Тайлер знявся майже в 150 епізодах комедії, яка транслювалася на NBC з 1994 по 2004 рік. Навіть під час лікування він продовжував зніматися у фільмах.