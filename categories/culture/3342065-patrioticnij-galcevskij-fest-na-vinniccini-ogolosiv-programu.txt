На Вінниччині у селищі Літин Вінницького району 6-7 листопада відбудеться Всеукраїнський патріотичний фестиваль «Гальчевський фест» на честь легендарного командувача повстанських сил Правобережної України Якова Гальчевського.

Про це йдеться у повідомленні організаторів фестивалю – ГО Недержавний аналітичний центр «Українські студії стратегічних досліджень», яке має у своєму розпорядженні Укрінформ.
«Метою заходу є вшанування, популяризація та підвищення рівня знань серед українського суспільства про легендарного командувача повстанських сил Правобережної України Якова Гальчевського (отамана Орла) та його боротьбу за незалежність та територіальну цілісність України», - йдеться у повідомленні.
Зазначається, що фестиваль триватиме два дні. 6 листопада дійство відбудеться на центральній площі селища Літин. Там пройдуть концерти українських гуртів та відбудуться виставки майстрів традиційних ремесел, сучасної військової техніки та стрілецького озброєння. Також експонуватимуться національно-патріотична література, світлини та речі учасників російсько-української війни від Літинського краєзнавчого музею ім. У. Кармелюка.
Цього ж дня в місцевому центрі культури та дозвілля пройдуть виступи кобзарів та лірників.
Також учасники та гості фесту вшанують пам'ять героїв України - відбудеться хода до могили захисників УНР, юнаків-новобранців Чорноморської дивізії та велика панахида за впокоєння воїнів, які віддали своє життя за Україну.
Увечері на фестивалі покажуть українські фільми «Роман Коваль: Повернення правди. Отаман Орел-Гальчевський», «Кіборги» та «Добровольці Божої Чоти».
У неділю, 7 листопада, з-поміж інших заходів у с. Малинівка, на малій Батьківщині отамана Гальчевського, висадять дубову алею.
Організатори фестивалю зазначають, що фестиваль спрямований на вшанування пам’яті про героїв національно-визвольної боротьби, підвищення рівня патріотизму дітей та молоді, підняття на новий рівень висвітлення подій національно-визвольної боротьби, підвищення інтересу до історії України. «Гальчевський фест» проводиться за фінансової підтримки Міністерства молоді та спорту України.
Під час проведення заходу будуть забезпечені усі вимоги протиепідемічної безпеки.
Яків Гальчевський народився у с. Гута-Літинська, нині с. Малинівка Вінницького району, в селянській сім’ї. Дослужився до звання штабскапітана царської армії. Після демобілізації повернувся в Україну і завідував школою в с. Бруслинів. Взяв найактивнішу участь в повстанні проти гетьмана П. Скоропадського, створив Літинський козацький курінь, яким влився до армії УНР. У травні 1919 року за дорученням Симона Петлюри став одним з організаторів повстанського руху на Поділлі, відомим як отаман Орел, а згодом - командувач усіх повстанських сил Правобережної України. Героїчно загинув в бою з ворогами України в березні 1943 року.