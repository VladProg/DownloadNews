Запуск українського інтерфейсу на стрімінговій платформі Netflix є свідченням того, що Україна поступово наближається до визнання у світі кіноіндустрії.

Як передає Укрінформ, про це написав міністр культури та інформаційної політики Олександр Ткаченко в Телеграмі.
"Приємно, коли світові гіганти кіноіндустрії поважають свого глядача та роблять сервіс комфортним. Netflix українською, а ще й офіційні сторінки в соцмережах – це, безумовно, дуже важливий крок. Ми – українці – отримаємо фільми та серіали рідною мовою з якісним дубляжем. Стрімінговий сервіс отримає вдячного глядача і ще більше підписників. Україна поступово наближається до визнання у світі кіноіндустрії. Про це говорять і проєкти, що створюються у копродакшені, і перший фільм Netflix, що майже повністю знімався в Україні – The Last Mercenary, і зацікавленість іноземними продюсерами нашими чудовими локаціями для зйомок", - написав Ткаченко.
За його словами, все це означає, що стратегія "Кінокраїна 2.0" починає давати результат.
Як повідомлялося, стрімінгова платформа Netflix запрацювала з українським інтерфейсом та запустила українську версію сайту netflix.ua.
У вересні 2020 року українські студії озвучення Postmodern Postproduction і "Так Треба Продакшн" стали партнерами американської компанії стрімінгових сервісів Netflix.