Цьогоріч премію імені Дмитра Нитченка отримали філолог Галина Шумицька, поет-пісняр Ігор Жук та ексміністр культури Євген Нищук.

Як повідомляє кореспондент Укрінформу, церемонія нагородження відбулася у Національному музеї літератури.
"Постаті наших лауреатів через свій внесок у популяризацію українського слова утверджують великі справи, що сповідував один із найвідоміших українських меценатів у далекій Австралії. Ми не тільки підвищуємо планку цієї премії, а й, звичайно, посилюємо голос українського слова й культури", - зазначив уповноважений із захисту державної мови Тарас Кремінь.






Урочиста церемонія вручення премій цьогорічним лауреатам премії ім. Дмитра Нитченка / Фото: Руслан Канюка, Укрінформ

















































Премію Нитченка цього року отримала доктор філологічних наук, експерт офісу Верховного комісара ОБСЄ у справах національних меншин Галина Шумицька. Також нагороди за популяризацію українського слова отримали поет-пісняр, старший науковий співробітник Інституту космічних досліджень НАНУ-ДКАУ Ігор Жук та міністр культури у 2016-2019 рр, нині військовий ЗСУ Євген Нищук. Зокрема, діячам передали грамоти та добірки книг.
"Не випадково, що вручення цієї премії відбувається в залі Національного музею літератури, який дуже проникнутий українським духом і українською справою. Це немовби певне укриття, бомбосховище - і не тільки від російських ракет, а й від понад столітніх спроб зруйнувати українське слово", - сказав Нищук.
Під час заходу випускники Національної музичної академії України під керівництвом викладача Дмитра Кравченка підтримали українське слово піснею, виконавши а капела "Ой, у лузі червона калина" та "Плине кача" на вшанування воїнів, які несуть службу та загиблих.
Премія імені Дмитра Нитченка заснована у 2000 році. Цю відзнаку щороку присуджують до дня народження письменника (21 лютого) за пропаганду українського слова. Засновники премії — Ліга українських меценатів та родина Дмитра Нитченка, що проживає в Австралії.