Верховна Рада підтримала внесений 11 травня Прем'єр-міністром Денисом Шмигалем проєкт закону про припинення дії угоди між урядом України та урядом російської федерації про науково-технічне співробітництво. Крім того, в Україну заборонили ввезення книг із росії та білорусі.

Про це народний депутат зі "Слуги народу", голова підкомітету з питань Регламенту ВР Павло Фролов написав у Телеграмі, передає Укрінформ.
«Законом 0149 припинили дію угоди між урядами України та рф про науково-технічне співробітництво», - поінформував він.
За словами Фролова, також парламент підтримав законопроєкт 7459, який передбачає заборону ввезення і розповсюдження в Україні видавничої продукції з рф, білорусі, тимчасово окупованих територій України, а для видань мовою держави-агресора, що ввозяться з інших країн, запроваджено дозвільний порядок ввезення, який досі діяв для видань, що ввозяться з росії.
Водночас парламент проголосував за законопроєкт 6287 щодо запровадження стимулювання розвитку українського книжкового ринку як важливого фактору гуманітарного розвитку та національної безпеки. Зокрема, передбачається з 2023 року надання держсубсидії у розмірі до 20% доходу для відшкодування витрат на оренду нерухомого майна, що використовується суб'єктом видавничої справи (який продаватиме книги українською мовою, мовами ЄС та корінних народів з використанням РРО). «А також встановили надання громадянам України натуральної допомоги у вигляді сертифіката на придбання книг на 0,3 розміру прожиткового мінімуму для працездатних осіб (зараз це 800 грн)», - додав політик.
З 24 лютого в Україні триває воєнна агресія рф.