Міністерство культури та інформаційної політики оголосило конкурс на виробництво та розповсюдження патріотичних серіалів за державної фінансової підтримки.

Як передає Укрінформ, про це повідомляє пресслужба міністерства.
Патріотична спрямованість кінопроєкту передбачає, що його зміст відповідає одній з таких ознак: консолідація українського суспільства навколо ідей спільного майбутнього, розвиток національної свідомості, патріотичних почуттів, посилення відчуття гордості за власну державу; популяризація української історії, культури, науки та спорту шляхом висвітлення визначних подій та явищ; героїзація образів видатних постатей сучасної української історії; ствердження ідеалів свободи, миру, загальнолюдських та сімейних цінностей; зміцнення взаємної поваги та толерантності, культурного діалогу в українському суспільстві; відображення визначальних подій здобуття Україною незалежності (з нагоди відзначення у 2021 році 30-ї річниці незалежності України).
Усі охочі взяти участь у конкурсі можуть ознайомитися з його умовами за посиланням.
Як повідомлялося, Міністерство культури та інформаційної політики приймає заявки від креативних агенцій на айдентику до 300-річчя від дня народження Григорія Сковороди.