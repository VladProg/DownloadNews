В ефірі національного телемарафону 15 березня о 21:15 вперше продемонструють фільм «Море. Битва за острів Зміїний».

Як передає Укрінформ, про це у Телеграмі повідомляє пресслужба Головного управління розвідки Міноборони.
«Сьогодні о 21:15 в ефірі національного телемарафону продемонструють фільм «Море. Битва за острів Зміїний». Друга робота з документального циклу Артема Шевченка «Воєнна розвідка України: на морі, у небі, на землі», присвячена деокупації стратегічно важливого для безпеки у Чорному морі українського острова», - йдеться в повідомленні.

Як зазначається, у фільмі вперше показані кадри спецоперації з висадки та штурму Зміїного, який здійснили воїни ГУР МО України.
У пресслужбі також нагадали, що першу частину трилогії про воєнну розвідку України під назвою «Небо. Авіапрорив на Азовсталь» можна подивитись за лінком.
Як повідомляв Укрінформ, у лютому відбулася презентація циклу з трьох документальних фільмів «Воєнна розвідка України: на морі, у небі, на землі», присвячених бойовим операціям за участю військовослужбовців ГУР МОУ у 2022 році. У стрічках використано ексклюзивні кадри роботи спецпризначенців та висвітлена операція на Азовсталі, Харківський наступ та звільнення острова Зміїний.
російські війська захопили острів Зміїний у перший день повномасштабного вторгнення рф в Україну 24 лютого. Спочатку була інформація про те, що після обстрілу Зміїного з кораблів та авіації рф була зруйнована інфраструктура на острові, а зв'язок із прикордонниками втрачено. 28 лютого ВМС ЗСУ повідомили, що морські піхотинці та прикордонники, яких узяли в полон російські окупанти на острові Зміїний, живі. Їх повернули з полону в листопаді. 30 червня українські військові повністю звільнили Зміїний та змусили загарбників залишити його. Міноборони рф підтвердило втечу своїх військових, назвавши це «жестом доброї волі».
6 грудня 2022 року охоронці кордону Ізмаїльського загону разом із родичами Героїв та громадою зустріли трьох побратимів, які перебували у російському полоні 9 місяців.
Частина захисників острова Зміїний так само, як і значна частина захисників Маріуполя та «Азовсталі», досі перебуває в російському полоні. Робота над їх поверненням додому триває.