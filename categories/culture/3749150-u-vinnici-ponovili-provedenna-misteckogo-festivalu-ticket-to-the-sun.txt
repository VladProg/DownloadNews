У Вінниці поновили проведення мистецького фестивалю Ticket to the SUN, цьогоріч він пройде 25-27 серпня.

Про це повідомляє Вінницька міська рада, передає Укрінформ.
«25-27 серпня на Території SUN відбудеться низка заходів в рамках благодійного мистецького вікенду Ticket to the SUN 2023. Денні активності будуть безкоштовними, на вечірні потрібно буде придбати абонементи, кошти від яких будуть спрямовані на підтримку ЗСУ (окрім військовослужбовців, які зможуть відвідувати безкоштовно усі без винятку події)», - йдеться у повідомленні.

Востаннє фестиваль Ticket to the SUN проводився у Вінниці влітку 2021-го. Цьогоріч організатори, ГО «Мистецьке об'єднання «Плай», вирішили відновити цю традицію, аби підтримати українську культуру та українських військових.
Програма мистецького вікенду складатиметься з денної і вечірньої частин. Денна традиційно включатиме у себе майстер-класи, еко-активності, розважальні та освітні події, музику, спілкування, мандрівки Сабарівським лісом. Вечірня частина - це виступи українських виконавців та гуртів.
Захід пройде за сприяння Вінницької міської ради.
Стартує фестиваль 25 серпня. Цього дня усі активності фестивалю будуть для його гослей безкоштовними завдяки підтримці Goethe-Institut в рамках програми EU4Culture на виконання Стратегії розвитку культури Вінницької МТГ до 2025 року.
26-27 серпня вхід за абонементами на вечірню музичну програму, денна програма залишається безкоштовною.