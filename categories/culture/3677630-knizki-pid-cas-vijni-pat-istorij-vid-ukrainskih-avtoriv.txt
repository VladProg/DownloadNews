Розповідаємо про книжки від українських авторів, видані під час війни

Війна кардинально змінила наше сприйняття реальності, навчила пристосовуватися до будь-яких змін та знаходити можливість розвиватися навіть у найбільш несприятливих умовах. Це стосується і сфери книговидання, що не тільки встояла, а і продовжує квітнути, ціною надзусиль радуючи читачів новинками від зарубіжних та українських авторів. Про останніх і йтиме мова у цій добірці.

Фото: @roxolania.books
Патологоанатом Северин ніколи не вважав себе успішною людиною, але цього разу опинився на самому дні. Здається, в житті не лишилося нічого, за що варто триматися, як тут надходить спокуслива пропозиція отримати легкі гроші. Всього лиш треба відрізати по шматочку від мертвих тіл та передавати замовникам. Але це тільки край омуту, який дедалі глибше засмоктує головного героя. Чи є межа моральної деградації і на що перетворюється людина, випускаючи усіх внутрішніх демонів? Відповідь ховається на сторінках роману "Танці з кістками" Андрія Сем'янківа.

Фото: @myroslava_pingvin
Життя Максима, головного героя книги Євгена Стеблівського «Клич індички», методично котиться в прірву. І виною всьому - клята війна, що прийшла на українські землі 2014 року. Колишній бешкетний малюк, згодом золотий медаліст і успішний менеджер, що мав зовсім інші плани, тепер – військовий, що страждає на ПТСР та намагається пристосуватися до існування на мирних територіях. Проте страшні привиди минулого і спогади з бойовища досі переслідують його. У романі використані документальні свідчення щодо діяльності сепаратистського угрупування під контролем російських спецслужб, що мало на меті створити «Бессарабську народну республіку».

Фото: @lovebooks.ua
Попри нестабільні військові часи, український книжковий ринок поповнюється не тільки літературою, а і цілими видавництвами. Так на світ з’явився «Бородатий тамарин», а з ним і нова книга Макса Кідрука «Нові Темні Віки. Книга 1. Колонія». Це перша частина науково-фантастичного циклу про життя у 22 столітті. Оповідь кружляє довкола Землі та Марсу, що був активно колонізований. На блакитній планеті виявляють черговий небезпечний патоген, що інфікує лише вагітних. А на Марсі в той час назріває бунт проти тяжких умов та дискримінації. Чи не стане це першим кроком до самознищення людства? Над цим та іншими питаннями автор розмірковує ґрунтовно й якісно.

Фото: Видавництво «Фабула»
«Жереб» Василя Добрянського – свіжий роман від автора кримінальної прози. Це жорстка й гнітюча історія двох друзів, яким доля підклала свиню - вони обидва виявилися причетними до жахливої стрілянини у готелі "Мембер". І попри усі тривалі старання ця справа так і залишилася нерозкритою, Дамокловим мечем нависаючи над поліціянтом і колишнім слідчим. Та чи захочуть вони дізнатися правду і до чого це призведе? Відповідь вразить навіть найвибагливішого читача детективного жанру.

Фото: Книжковий Острів
Детальне дослідження розсекречених радянських документів провів Едуард Андрющенко у своїй праці «Архіви КГБ. Невигадані історії». Читач проживе 18 різних життів, травмованих чи знищених срср. Серед героїв історій знайдуться як знайомі імена, наприклад, Володимир Сосюра чи Джон Стейнбек, так і ті, кого тривалий час ховали під грифом «Секретно». Барв і об’ємності додає те, як влучно автор переплів деякі історії між собою, подаючи свідчення ще живих фігурантів справ чи їх родичів і протягуючи ниточки аж до сьогодення. Синусоїда емоцій під час читання хитатиметься від злості й ненависті до суму й відчуття абсурдності, що допоможе усвідомити весь масштаб трагедії, яку приніс із собою совковий режим.
Анна Іванова