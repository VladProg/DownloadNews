Співачка Христина Соловій стала амбасадоркою проєкту "30 знакових книжок нашої Незалежності" від Українського інституту книги та МКІП, під час голосування вона надала перевагу художній прозі.

Про це Христина Соловій повідомила під час презентації проєкту "30 знакових книжок нашої Незалежності" на 28 BookForum у Львові, передає кореспондент Укрінформу.
«Мені було доволі легко зробити свій вибір, хоч багато книжок з цього списку, зізнаюся чесно, мною не прочитані, десь близько 50%. Багато прочитала, коли була студенткою філологічного факультету. Я надаю перевагу прозі. В запропонованому переліку, я виділила свої улюблені книги: по-перше, це «Залишенець» Василя Шкляра, вона справила на мене враження ще з першого курсу, і я вважала вже тоді, що її має прочитати кожен українець. По-друге, це Оксана Забужко та її «Польові дослідження українського сексу», я вважаю, що така література буде завжди цікавою молоді і вона заставляє мислити. Дуже втішив в цьому списку Олег Лишега і, навіть не сумнівалася, щодо «П’ятикнижжя» Чубая і, звичайно, Андрухович», - розповіла співачка.
За словами директорки Української інституту книги Олександри Коваль, окрім Христини Соловій, амбасадорами проєкту вже стали телеведучий Вадим Карп’як та соліст популярного гурту «Антитіла» Тарас Тополя.

«Всі інші будуть з’являтися поступово і це будуть дуже цікаві люди. Адже проєкт триватиме цілий місяць: від 15 вересня до 15 жовтня. І ми сподіваємося, що люди, які люблять читати, пам'ятають книги, які видані зараз і раніше, проголосують за запропонований список зі 100 книжок, щоб ми обрали ТОП-30. Сподіваємося на масове голосування, бо окрім амбасадорів в нас залучені багато партнерів, які будуть інформувати про цю акцію. Ми очікуємо на хороший результат» - додала Коваль.
Як повідомляв Укрінформ, кожен українець може взяти участь у формуванні визначного списку проєкту "30 знакових книжок нашої Незалежності". Для цього потрібно обрати одну чи одразу 30 книжок зі 100 запропонованих на сайті. Книжки, які отримають найбільшу кількість голосів, сформують ТОП-30. Проголосувати можна за посиланням.
Список ТОП-100 знакових книжок був сформований ще влітку. Над ним працювало широке коло консультантів.
Цей проєкт МКІП разом із Українським інститутом книги започаткували з нагоди відзначення 30-річчя Незалежності України. Він покликаний створити унікальний перелік видань, що вплинули на формування та розвиток країни, її громадян, іміджу держави.