Юрій Макаров пішов у відставку з посади голови Комітету Національної премії України імені Тараса Шевченка. Крім того, з Комітету вийшла художниця Влада Ралко.

Про своє рішення Макаров повідомив у своєму Facebook, передає Укрінформ.
"На жаль, бажання віддати шану тим митцям, які піднімають українську культуру на принципово новий рівень, залучають до неї наших героїчних вояків і мешканців звільнених територій, просувають країну в світі, наштовхнулося на агресивне нерозуміння. Чимало шанованих представників мистецької спільноти й небайдужих громадян сприйняли цей крок як політичну спекуляцію, намагання влади призначити "своїх" висуванців або применшити вагу вже визначених лавреатів. Мої спроби пояснити своє бачення, відкоментувати реальний хід подій ба навіть виправдовуватися, чого я страшенно не люблю, не було почуто. Активна частина суспільства переконана, що я виконую чиєсь замовлення, "відпрацьовую", "прогинаюся" і т. ін. Для мене це новий досвід, який я не хотів би пережити знову", – написав Макаров.
Він додав, що його "особистий вчинок не знайшов підтримки серед моїх колег, членів Комітету з Національної премії, які вважають, що він призведе до девальвації найвищої державної нагороди, підірве довіру до неї".
"Висловлюючи свою повагу й вдячність колегам, з якими ми плідно працювали останніх чотири роки, змушений зазначити, що категорично не погоджуюся з ними. Тим не менше, оскільки я мимоволі виступив "збудником" нікому не потрібних конфліктів у команді й, на жаль, значно ширше, обурення небайдужих громадян, після довгих роздумів не бачу іншого виходу, як скласти з себе повноваження голови й члена Комітету з національної премії імені Тараса Шевченка", - підсумував Макаров.

Також з Комітету вийшла художниця Влада Ралко. Про це вона повідомила Суспільне Культура.
Ралко зазначила, що рішення скласти мандат вона прийняла ще у лютому, і склала повноваження 18 лютого 2023 року.
"Я більше не є членкинею Шевчеківського комітету з 18 лютого 2023 року, тобто з дня, коли Голова комітету прийняв мою заяву про вихід. Власне, каденція членів Шевченківського комітету триває три роки, втім, з огляду на воєнний стан, увесь склад теперішнього комітету отримав запрошення лишитися на посадах ще на один рік. Тому рішення про вихід було для мене логічною крапкою по виконанні обов’язків, пов’язаних із Премією, тобто, по завершенні останнього, третього засідання з фінальним голосуванням за цьогорічних лавреатів", – заявила вона.
Як повідомляв Укрінформ, список переможців Національної премії України імені Тараса Шевченка не опублікували на сайті Офісу Президента 9 березня у зв’язку із запровадженням додаткових номінацій премії для митців на час воєнного стану «За внесок у перемогу».
10 березня голова Комітету Макаров опублікував у своєму Facebook пост про те, що існуючі номінації вирішили доповнити додатковим конкурсом "За внесок у перемогу" і оголосити раніше визначених лауреатів та нових разом 22 травня, в день перепоховання Кобзаря.

11 березня Комітет з Національної премії України імені Тараса Шевченка все ж оприлюднив заяву, в якій назвав імена лауреатів 2023 року. Втім, переможців назвали лише у частині категорій, а на сайті президента указ, яким і оголошують переможців, так і не з'явився.
Шевченківська премія – найвища творча відзнака за вагомий внесок у розвиток культури та мистецтва в Україні. Премію вручають із 1961 року до дня народження Тараса Шевченка, який відзначають 9 березня.