Найближчим часом будуть доступні конкретні ініціативи щодо відновлення культурної спадщини та допомоги українським митцям.

Про це в ефірі телемарафону заявив міністр культури та інформаційної політики Олександр Ткаченко, повідомляє Укрінформ.
“Ми виступаємо з ініціативою створення великого фонду допомоги українській культурі та спадщині не тільки після перемоги, а й зараз безпосередньо. Тому деякі речі, які пов’язані з відбудовою конкретних пам’яток культури та допомогою нашим митцям, відновленням і збереженням нашої спадщини, будуть доступні нам вже цими днями", - сказав Ткаченко
Він нагадав, що за підсумками візиту в Україну міністрів культури Литви та Польщі було, зокрема, домовлено про створення національної платформи з управління культурною спадщиною в Україні.
"Чому це важливо — диджітальний реєстр саме зараз? Щоб ми змогли зберегти в електронній формі всі речі, які належать як до нерухомої спадщини, так і до музейного фонду", - сказав Ткаченко.
За його словами, про відновлення пам’яток у Чернігові йшлося під час переговорів із німецькими партнерами, зі шведськими - про відновлення пам’яток у Києві, французькими - в Україні в цілому.
Як повідомляв Укрінформ, Міністерство культури та інформаційної політики станом на 23 квітня зафіксувало 242 епізоди воєнних злочинів російських загарбників проти культурної спадщини України. До переліку пошкоджень об’єктів культурної спадщини постійно додаються нові епізоди. Нещодавно ворожими ракетами обстріляно острів Хортиця в Запоріжжі.