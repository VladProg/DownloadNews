Український інститут книги представить сім вітчизняних видавництв на Лейпцизькому книжковому ярмарку в Німеччині, який триватиме з 27 до 30 квітня.

Про це повідомляє пресслужба Міністерства культури та інформаційної політики, передає Укрінформ.
«На Лейпцизькому книжковому ярмарку УІК представить експозицію «Зруйнована бібліотека», з якою вперше вийшов цього року на книжковому ярмарку в Лондоні. Після початку повномасштабного вторгнення ми щодня перебуваємо в реальності, свідчення якої в соціальних мережах приховуються як Sensitive Content. Ми переконані, що маємо доносити свою правду про нашу реальність не для того, щоб вражати тих, хто нас підтримує, а для того, щоб свідчити про злочини, які щодня вчиняють росіяни проти українців та української культури», - зазначила директор УІК Олександра Коваль.
Зазначається, що на знак підтримки України ярмарку надали безкоштовний стенд D307 площею 110 м². На ньому презентують близько 200 книжок завдяки сімом видавництвам: «Час Змін Інформ», «Фабула», «Час майстрів», «Саміт-книга», «Білка», «Українське Ательє Культури та Спорту», «АртЕк». Також у відомстві зауважують, що протягом заходу здійснюватиметься роздрібна торгівля, тож відвідувачі зможуть придбати бажані українські видання.
Також у МКІП повідомляють, що українська програма відбудеться завдяки підтримці Goethe-Institut в Україні.
«...Ми вдячні, що книжковий ярмарок надає сцену для українських голосів, де Goethe-Institut може представити свою спеціальну програму «Пам’ятати / Переосмислювати / Відбудовувати». Тут українські та німецькі інтелектуали протягом чотирьох днів обговорюватимуть питання, які й через рік після повномасштабного вторгнення все ще залишаються в центрі уваги....Важливо дати імпульси для нового осмислення історії, суспільства та культури України та закласти підвалини для того, щоб цю велику та важливу країну сприймали як незалежного та динамічного європейського сусіда, яким вона, власне, завжди і була», - зауважив директор Goethe-Institut в Україні Фабіан Мюльталер.
Україну на ярмарку представлятимуть діячі культури, серед яких письменниці Сабіна Адлер і Софія Андрухович, кураторка та перекладачка Катерина Ботанова, кінорежисерка Оксана Карпович, культурна менеджерка Євгенія Лопата, письменник та волонтер Андрій Любка, журналістка Катерина Міщенко, заступниця директора УІК Олена Одинока, артменеджерка, кураторка сучасного мистецтва Олеся Островська-Люта, правозахисник Ігор Померанцев, теоретик культури Овідіу Тішінделяну, літературний критик Наташа Фрейндель.
Національний стенд України з власною програмою заходів буде представлений завдяки спільним зусиллям Лейпцизького книжкового ярмарку, Уповноваженого федерального уряду з питань культури та ЗМІ, Neustart Kultur, Українського інституту книги, Goethe-Institut в Україні, Міністерства культури та інформаційної політики України, Посольства України у Федеративній Республіці Німеччина, Українського інституту, Книжкового Арсеналу, видавництва Meridian Czernowitz, Віденського Інституту наук про людину та Федеральної агенції політичної освіти Німеччини.
Як повідомляв Укрінформ, на Лондонському книжковому ярмарку, що проходив з 18 по 20 квітня в Olympia London, Україну представило 21 видавництво.
Фото: Wikipedia