Український вечір у концертній залі Нью-Йорка "Карнегі-хол" нагадує, що Україна є невід’ємною частиною світової культури.

Як передає Укрінформ, про це дружина Президента України Олена Зеленська написала у Фейсбуці.
"Сто років тому в цій залі вперше прозвучав український "Щедрик" Миколи Леонтовича, який став улюбленою різдвяною мелодією США та світу. А тепер тут відбувся концерт на підтримку України. У відеозверненні подякувала легендарному Карнегі-холу за цей крок", – зазначила вона
Зеленська зауважила, що цивілізованій людині важко в часи війни, навіть коли є впевненість у перемозі. "Тому я категорично не згодна з тими, хто вважає, що музи мають мовчати, коли говорять гармати. Навпаки. Музика лікує й надихає, музика додає надії та впевненості", – наголосила перша леді.

На її думку, український вечір у Карнегі-холі нагадує про те, що "Україна є невід’ємною частиною світової культури, що лінія фронту – це не лише позиції українських військ, а й межа між цивілізацією та варварством, культурою та моральною ницістю".

Так, за її словами, "по один бік ті, хто, як і багато наших музикантів зараз, влаштовує концерти класичної музики на тлі розбитих будинків, щоб надихнути містян, а по інший – загарбники, які залишають заміноване домашнє піаніно.
Зеленська подякувала організаторам концерту – особисто серу Клайву Гіллінсону та постійному представнику України при ООН Сергію Кислиці, а також актору Річарду Гіру та всім виконавцям, зокрема Національній заслуженій академічній капелі "Думка", Деніс Грейвс, Крісу Тайлу, Енджел Блу, Джесіці Воск, Євгену Кісіну, Іцхаку Перлману та багатьом іншим.

"Музика з нами. Отже, з нами – життя", - додала перша леді.
Як повідомляв Укрінформ, 23 травня у Нью-Йорку в Карнегі-холі відбувся благодійний "Концерт для України", кошти з якого будуть спрямовані на гуманітарну допомогу. Ведучим на концерті виступив всесвітньо відомий актор Річард Гір.
Фото: Олена Зеленська, ФБ