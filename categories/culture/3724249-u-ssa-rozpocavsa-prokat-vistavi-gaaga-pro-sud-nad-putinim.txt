У червні у США розпочався прокат вистави "The Gaaga/The Hague" української режисерки Саші Денисової. Виставу про суд над Путіним та його прибічниками поставив у Бостоні театр Arlekin Players Theatre, який очолює виходець з України Ігор Голяк.

Як розповіла в коментарі Укрінформу режисерка Саша Денисова, паралельно з дійством на сцені театру йде віртуальна версія вистави.






У США розпочався прокат вистави «Гаага» про суд над Путіним / Фото: Irina Danilova


































За її словами, у виставі задіяні 18 американських акторів із Нью-Йорка, Бостона та Лос-Анжелеса. Тривалість вистави – 2 години 30 хвилин.
"Ще на початку війни художній керівник "Театру Польського" в Познані Мачей Новак запропонував мені зробити виставу про Путіна – я сказала, у мене для нього є одне слово: Гаага. Так почався цей проєкт. Путінські злочинці сидять у в'язниці і ділять сосиски, вони смішні і безглузді, а на слуханнях намагаються уникнути покарання і звалити провину один на одного. Трагічні сцени з Бучі та Маріуполя поєднуються з чорною комедією, драма сусідить із жорсткою критикою російського політичного керівництва. Ця вистава – дипломатичне нагадування про війну в Україні, укол у серце, щоб через комедію і сатиру розповісти про біль і втрати, про високу ціну, яку сплачує Україна", – розповіла Денисова.
За її словами, для неї, як для українки, важливо говорити про війну, робити її ближчою європейцям та американцям, щоб вони відчували наш біль як свій.
"Для цього й існує театр – якщо хоча б одна людина заплаче, почне читати новини про війну в Україні іншими очима. Американські газети пишуть: у нас ще не було вистав про війну в Україні, наші театри сплять! Тому тут нібито моє завдання просте – розбудити. Після вистав американці кажуть, чим ми можемо допомогти – ми відповідаємо: зброєю, підтримкою. Не бути байдужими", – зазначила режисерка.
Як повідомила Денисова, головну героїню, українську дівчинку, чию долю зруйнувала війна, блискуче грає Тая Федоренко (17-річна українка, від початку війни вона перебуває в Америці, поки батьки в Києві, закінчила школу, вступила до коледжу, сама!).
"Це вистава про відплату, яка невідворотна, вона принижує і висміює тих, хто сьогодні ще в Кремлі і бомбардує Україну, але розплата близько. "Гаага" не за горами", – зазначила режисерка.
За її словами, одночасно з виставою на сцені в центрі Гарварду йде віртуальна версія вистави. У віртуальній виставі американський глядач може обирати камери, з яких знято виставу, читати досьє на кремлівських злочинців, відповідати на запитання, брати участь як судді. Раніше Прем'єра "Гааги" відбулася в Польщі, в найстарішому театрі Польщі – "Театрі польському" в Познані, на великій сцені, 24 лютого 2023 року, в річницю війни. Вистава йде в репертуарі постійно.
У вересні в Болгарії в Національному театрі Софії відбудеться прем'єра на великій сцені, режисер – Галін Стоєв, художній керівник Національного театру в Тулузі (Франція). Плануються також гастролі польської вистави у Франції.
П'єса перекладена польською, англійською, французькою і болгарською мовами.
"Гаага" – це суд, який уже відбувається. Десять засуджених із вищого керівництва Російської Федерації коротають дні в голландській в'язниці, думаючи, на кого звалити провину. Міністр оборони Шойгу із сумом згадує, як із Путіним їздили на риболовлю в тайзі, пропагандистка Симоньян – як погрожувала Польщі атомною бомбою, секретаря Радбезу РФ Патрушева непокоїть, що у в'язниці, згідно зі змовою США, їх труять генномодифікованою їжею. У тюремній їдальні генералу Суровікіну не вистачає сардельки. Медіамагнат Ковальчук сподівається на політичні зв'язки в Європі. Експомічник президента РФ Сурков змирився. Лідер Чечні Кадиров турбується, як там дружини і лімузини. Путіну ввижаються привиди.
Але суд починається, і у злочинців починають здавати нерви. На кого звалять провину в бомбардуваннях України, у масовій різанині, депортації дітей, тортурах і загибелі українців? На допитах вони починають зраджувати один одного. Голова Ради федерації Матвієнко від туги п'є. Ватажку ПВК "Вагнер" Пригожину – в'язниця дім рідний, не вперше тут. Прокурору й адвокату доведеться мати справу з бандою божевільних.
Паралельно виникають свідчення страшної війни, російські солдати, які творили звірства, українці, які втратили близьких. Яким буде вирок – вирішує глядач і українська дівчинка, яка розповідає цю історію. Комедія, де вчорашні володарі світу стають смішними та жалюгідними, переплітається з трагедією у фантасмагорії.