У Музеї писанкового розпису в Коломиї демонструють понад 30 писанок, виготовлених жителями Маріуполя і прикрашених символами цього міста.

Про це повідомляє у Телеграмі пресслужба Маріупольської міської ради, передає Укрінформ.
"Маріупольці у 13 містах України долучилися до виготовлення великодніх атрибутів. Результатом творчості стала експозиція “Віра у Відродження”. Наразі експозицію передали до музею у Коломиї", - йдеться у повідомленні.

Зазначається, що на малюнках і орнаментах діти та дорослі з Маріуполя зобразили символи та мотиви, пов’язані з рідним містом – якір, море, "Вежу", драмтеатр.

У міськраді висловили надію, що з часом писанки потраплять до українського Маріуполя.
Як повідомлялося, агресія росії спричинила в Маріуполі одну з найбільших гуманітарних катастроф. Місто зруйноване на понад 90%.
Фото: Маріупольська міська рада