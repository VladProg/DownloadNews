У Києві з 23 березня по 5 квітня французька режисерка Аріан Мнушкін та 15 акторів паризького «Театру дю Солей» безкоштовно проводять авторські воркшопи з акторської майстерності.

Про це повідомляє кореспондент Укрінформу.
Французи прагнуть поділитися власним досвідом, який вже отримали актори у Великобританії, Швеції, Індії, Чилі та інших країнах, а також підтримати українців у цей складний час.
У воркшопах беруть участь 100 учасників - українських акторів, студентів, аматорів, які були відібрані за попередньою реєстрацією. Заняття відбуваються щодня по 6-7 год у Київській опері.
Кочова школа проводиться за ініціативи «Театру дю Солей» у партнерстві з Національною спілкою театральних діячів України з метою підтримки і солідарності з українськими діячами театру, які працюють в умовах військового часу. Вперше від часу повномасштабного вторгнення до Києва приїхала настільки велика іноземна театральна трупа.
«Будучи у Києві я відчуваю всю серйозність ситуації. У Києві я чую набагато менше розмов про війну, аніж в Парижі. Новини про те, що відбувається в Україні стали початковим моментом, коли я запропонувала акторам трупи приїхати сюди. Ми не могли залишатися спокійними перед телевізорами і нічого не робити», - сказала режисерка Аріан Мнушкін.

Вона зазначила, що театр - це школа життя, тому що там між людьми з’являється сприйняття один одного, повага та рівність. На її переконання, всі театральні трупи світу створюють у собі маленьке життя.
«Театр дю Солей» часто називають політичним театром, оскільки його постанови піднімають актуальні соціально-політичні питання. Це - театр-школа, орієнтований на молодь, важливим тут є навчання молодих членів колективу та навчання молодих глядачів, які постійно поповнюють аудиторію театру.
На запитання – чи важливе мистецтво під час війни – Мнушкін відповіла, що якби мистецтво і люди мистецтва нічого не важили у воєнні або будь які інші часи, то кожен завойовник не намагається б спочатку знищити культурну інтелігенцію.
Як повідомлялося, «Театр дю Солей» з перших днів повномасштабного вторгнення збирає українських діячів театру, в березні 2022 року вони передали 18 тисяч євро національному драматичному театру ім. Івана Франка на розвиток гуманітарного центру.
Перше фото з сайту lemonde.fr