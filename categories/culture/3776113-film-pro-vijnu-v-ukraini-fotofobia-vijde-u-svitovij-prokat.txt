Воєнну драму словацьких режисерів Івана Остроховського та Павола Пекарчика "Фотофобія", спільного виробництва Словаччини, Чехії та України, придбав празький агент з продажу Filmotor.

Про це повідомляє Variety, передає Укрінформ.
Дія фільму "Фотофобія" відбувається лютневого ранку після російського вторгнення в Україну, коли 12-річний Нікі та його сім'я приходять на станцію харківського метро, щоб сховатися від війни. Для родини Нікі денне світло є синонімом смертельної небезпеки, і хлопчикові не дозволяють залишати приміщення станції, де він живе під постійним світлом неонових ліхтарів.
"Коли ми прибули в Україну з гуманітарною допомогою навесні 2022 року і жили поруч з біженцями з метро, ми зрозуміли, що увага світу буде прикута до лінії фронту. Саме тому ми вирішили знайти те, що найбільш наближено до "звичайного життя", і зберегти його", - описали фільм Остроховський і Пекарчик.
Режисери додали, що вони змоги зафільмувати спостереження за зруйнованою війною країною, які "могли б здатися ідеями травмованої дитини", якби тільки глядачі "не знали, що це реальність України сьогодні".
За словами генерального директора Filmotor Міхаели Чайкової, цей фільм пропонує унікальний погляд на війну в Україні.
"Фотофобія" абсолютно унікальна тим, що стирає межі між документальним та художнім кіно. Я твердо вірю, що завдяки Венеціанській премії ми зможемо забезпечити максимально плідну дистрибуцію фільму на фестивалях й у кінотеатрах по всьому світу", - заявила вона.
Чеська прем'єра стрічки запланована на Міжнародному фестивалі документального кіно Ji.hlava наприкінці цього місяця, також підтверджено участь у майже 10 інших фестивалях, окрім кінотеатрального прокату у Словаччині та Чехії.
"Фотофобія" отримала нагороду Europa Cinemas Label Award після прем'єри на Венеціанському кінофестивалі і є заявкою Словаччини на участь у перегонах за "Оскар" як найкращий міжнародний повнометражний фільм.
Як повідомляв Укрінформ, на фестивалі в Лейпцигу відбулася світова прем’єра фільму про евакуацію з Мар’їнки.
Фото: Punkchart Films