Дев'ятнадцятий Міжнародний фестиваль документального кіно про права людини Docudays UA відбудеться у гібридному форматі.

Про це Укрінформу повідомили у пресслужбі кінофестивалю.
“Фестиваль відбудеться з 25 березня по 3 квітня 2022 року у гібридному форматі — одразу на кількох локаціях Києва та онлайн. Запрошуємо ЗМІ на акредитацію, чекаємо свіжий погляд у студентському журі, з радістю представляємо тьюторів Ukrainian Doc Preview, а також онлайн-подію, яка нарешті дасть відповіді на ключове запитання: кому потрібне кіно, що змінює життя?”, - йдеться у повідомленні.
Як зазначається, представники медіа можуть акредитуватися на Docudays UA за посиланням.
Також Docudays UA запрошує молодих людей, які цікавляться документалістикою та правозахистом, до студентського журі. Щороку його учасниці та учасники обирають свій фільм-фаворит серед стрічок конкурсних програм та номінантів на нагороду Rights Now! Якщо вам цікаво спробувати себе у суддівстві документального кіно, необхідно заповнити аплікаційну форму до 18 лютого.
Повідомляється, що цього року запрошеними тьюторами щорічної презентації документальних повнометражних фільмів Ukrainian Doc Preview стануть: член консультативних рад B2B Doc і DMZ Docs Бріджит ОʼШі, менеджер ринків на IDFA Forum Селін Мура та режисер монтажу документального кіно Кутайба Бархамджі. Подати заявку на Ukrainian Doc Preview треба до 13 лютого.
Більше деталей - за посиланням.
А вже сьогодні, 4 лютого, о 18:30 команда фестивалю запрошує долучитися до спільної з медіа «Заборона» онлайн-дискусії режисерів про створення документального активістського кіно. Подія відбувається дотично до конкурсу Civil Pitch 2.0, який допоможе режисерам, правозахисникам і громадським активістам створити власне документальне кіно.
Її ключовим питанням стане: «Кому потрібне кіно, що змінює життя?». Подія відбудеться на ютуб-каналі «Заборони». Вся інформація про подію за лінком.