Режисерський дебют Анни Соболевської «Оператор Вікторія» бере участь у конкурсній програмі Shorts New Talents Competition: Live-action кінофестивалю PÖFF Shorts, що розпочинається 16 листопада в Таллінні (Естонія).

Як повідомляє пресслужба Держкіно, показ фільму 18 листопада стане його прем’єрою, передає Укрінформ.
Зазначається, що короткометражна драма Анни Соболевської «Оператор Вікторія», створена за підтримки Держкіно, розповідає про операторку колцентру служби психологічної підтримки, що допомагає самогубцям та людям у складних життєвих ситуаціях. Вона сама страждає від складних стосунків і мріє повернути собі сина, якого тимчасово виховує її мати.

Сценаристи – Сергій Касторних, Аліна Семерякова, Анна Соболевська. Оператор-постановник – Денис Лущик. Художник-постановник – Владлен Одуденко. Звукорежисер – Сергій Степанський. Режисер монтажу – Олександр Чорний. Кастинг-директор – Павло Макарченко.

У ролях – Ксенія Баша-Довженко, Володимир Заєць, Гордій Дзюбинський, Олена Хижна, Максим Максимюк. Продюсери – Володимир Яценко та Анна Соболевська.
PÖFF Shorts триватиме до 24 листопада в межах фестивалю класу «А» Tallinn Black Nights Film Festival - одного із найбільших кінофестивалів у Північній Європі.

PÖFF Shorts зосереджує свою увагу на короткометражних фільмах та анімації, представляючи останні, найзахопливіші та найсміливіші кінороботи з усього світу. PÖFF Shorts є кваліфікаційним фестивалем Американської кіноакадемії, Європейської кіноакадемії та Британської академії телебачення та кіномистецтва (BAFTA).
Фото: usfa.gov.ua