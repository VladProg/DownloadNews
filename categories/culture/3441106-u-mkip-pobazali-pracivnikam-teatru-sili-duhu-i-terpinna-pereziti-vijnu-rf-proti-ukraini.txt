У Міністерстві культури та інформаційної політики побажали працівникам театру сили духу і терпіння пережити складні часи для України.

Як передає Укрінформ, про це ідеться у привітанні з нагоди Міжнародного дня театру у Телеграм-каналі МКІП.
Щорічно 27 березня з 1962 року відзначається Міжнародний день театру. Він був заснований у Відні на конгресі Міжнародного інституту театру при ЮНЕСКО.
"Кожен, хто хоча б раз був в театрі, не залишається байдужим до цього виду мистецтва. Адже де ще можна пережити стільки емоцій, плакати й сміятись, приміряти безліч облич, прожити життя улюблених персонажів", - зазначають у МКІП.
Театральне мистецтво ніколи не втратить своєї популярності, бо несе не тільки ідеї гуманізму і добра, а ще й формує естетичний смак, розширює кругозір. Крім того, театр дарує особливу атмосферу свята, якої нам так не вистачає у буденному житті. Навіть під час війни.
Сьогодні працівники театрів волонтерять, допомагають Збройним силам, ставлять вистави в бомбосховищах. Будівлі театрів перетворилися на тимчасові прихистки для переселенців. Працівники театрів готують їжу, а кравчині театрів шиють одяг для наших бійців. Ніколи ще глядачі та люди мистецтва не були такими близькими.
Міжнародний день театру – це свято всіх працівників театру. Бо цю магію створюють разом актори, режисери-постановники, продюсери, звукоінженери, сценаристи, світлотехніки, гардеробники та білетери.
У Міністерстві культури та інформполітики побажали всім "сили духу та терпіння пережити складні часи для України. Не втрачаймо віри в добро і світло. Нам скоро гучно святкувати перемогу!".
Як повідомляв Укрінформ, Івано-Франківський національний академічний драматичний театр імені Івана Франка вперше від початку війни відновлює покази вистав на головній сцені.