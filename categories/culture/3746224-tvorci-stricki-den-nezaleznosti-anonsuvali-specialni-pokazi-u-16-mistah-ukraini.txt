Творці фільму «День Незалежності», який вийде в український прокат 24 серпня, анонсували спеціальні покази у 16 містах України та представили новий артпостер.

Про це Укрінформу повідомили в кінокомпанії «Артхаус Трафік».
«Серія спеціальних показів, на яких учасники творчої групи документального фільму та режисер і засновник об’єднання «Вавилон’13» Володимир Тихий особисто представлять стрічку, відбудеться напередодні виходу картини в кінотеатрах», - сказали в кінокомпанії.

Спеціальні покази фільму відбудуться з 15 по 24 серпня в Івано-Франківську, Львові, Дніпрі, Луцьку, Кременчуку, Вінниці, Рівному Полтаві, Житомирі, Харкові, Чернігові, Києві, Одесі, Чернівцях, Хмельницькому, Миколаєві.
Також днями творці представили новий артпостер фільму.

Як повідомлялося, «День Незалежності» - це документальний портрет України та українців від Володимира Тихого, режисера ігрових стрічок «Наші котики» і «Брама», а також одного з творців передачі «СВ-шоу» з Вєркою Сердючкою.






Творці стрічки «День Незалежності» анонсували спеціальні покази у 16 містах України














































Ця стрічка зображує один День Незалежності очима працівників Державної служби з надзвичайних ситуацій, відповідальних за ввімкнення сигналу тривоги в столиці, «пляжних» патрульних з Одеси, операторки протитанкового комплексу, мінометної батареї, штурмовика ЗСУ, 14-річної прибиральниці пабу в Харкові, художниці з Києва та народного депутата, який стояв у витоків проголошення незалежності України. Всі ці люди створюють захопливу мозаїку одного дня життя України.
«День Незалежності» знімали одночасно в різних куточках країни 24 серпня 2022 року. Всього у фільмуванні брали участь 11 кінооператорів. Також у стрічці використані кадри 1991 року (з першим внесенням до сесійної зали Верховної Ради українського прапора), які зняв один із героїв — Ярослав Кендзьор.
Фільм «День Незалежності» - уже друга робота Володимира Тихого за час повномасштабного вторгнення і своєрідне продовження стрічки «День українського добровольця», яка здобула нагороди Варшавського міжнародного кінофестивалю, Sheffield Doc/Fest і стала першою української картиною, придбаною BBC.
Світова прем'єра «Дня Незалежності» відбулася в національному конкурсі фестивалю Docudays UA. Також картина представлена в національному конкурсі Одеського міжнародного кінофестивалю, який триватиме 19-26 серпня.
Фільм створило кінооб’єднання «Вавилон’13», відоме висвітленням Революції гідності й російсько-української війни. Спільнота документалістів знана за такими роботами, як «Зима, що нас змінила», «Фортеця Маріуполь», «Залізні метелики». До виробництва також були залучені Cineo Studio та Black Photon (Польща). Фільм знято за підтримки Польського кіноінституту. Продюсери: Ігор Савиченко, Володимир Тихий, Андрій Котляр, Каміль Пшеленцький.