«Ніч музеїв» у режимі онлайн з виставками, дискусіями та віршами Сергія Жадана об’єднає телемостом три міста - Харків, Київ і Львів.

Про це повідомила пресслужба Харківської міської ради, передає Укрінформ.
Щорічна акція, присвячена Міжнародному дню музеїв, відбудеться завтра, 21 травня.
За інформацією Харківського літературного музею, частину програми проведуть в Харкові, частину - у Львові, а частину - у Києві, але міста об'єднають телемостом, щоб відвідувачі могли потрапити на «Ніч музеїв» частково онлайн. У день події трансляція безпосередньо відбудеться у трьох містах, а наступного дня її опублікують у соціальних мережах. Розпочнеться захід о 12:00.

Фото: city.kharkov.ua

У програмі «Ночі музеїв» - круглий стіл «Пушкінопад після ленінопаду, або Що нам робити з російською літературою», виставка «Харків - Залізобетон», яка передбачає кураторсьу екскурсію та настільну гру «Будинок «Слово», читання нових віршів Сергієм Жаданом, презентація циклу прелюдій для фортепіано Павла Козицького «Звуки слова», показ фільму «Що нам робити з цими будівлями».
У Харкові локація заходу не розголошується з причин безпеки (вхід - за запрошеннями). У Львові «Ніч музеїв» пройде у Львівському муніципальному мистецькому центрі, а у Києві - у Музеї Булгакова.
«Ніч музеїв» — міжнародна акція, яка дає змогу оглянути музейні експозиції вночі. Основна мета акції — показати можливості, потенціал сучасних музеїв, залучити до них молодь.
Вперше «Ніч музеїв» була проведена в Берліні у 1997 році. Вдруге — 1999 року з ініціативи Міністерства культури і комунікацій Франції під назвою «Весна музеїв», оскільки 18 травня в усьому світі відзначається Міжнародний день музеїв. У 2001 році в цій акції брали участь уже 39 країн Європи та Америки, у 2005 році «Весна музеїв» переросла у «Ніч музеїв».
Фото: kyivhistorymuseum.org