Розвиток критичного мислення та аналізу інформації, раціональний підхід, що базується на даних і фактах, є базою демократичного суспільства і формується, серед іншого, читанням.

Про це сказав міністр культури та інформаційної політики Олександр Ткаченко на міжнародній конференції "Читання задля демократії", повідомляє Укрінформ.
"Хоча Україна на цей час переживає дуже інтенсивний процес збройної агресії з боку Російської Федерації, ми не можемо забувати, що розвиток критичного мислення та аналізу інформації, раціональний підхід, що базується на даних і фактах, є базою демократичного суспільства", - сказав він.
На його думку, формуванню критичного мислення сприяє у тому числі розвиток читання.
Міністр розповів про стратегію підвищення рівня читання в Україні, наголосивши, що її ідеєю є свідомий вибір книг українцями, гармонійний розвиток особистості й посилення критичного мислення.
"Ми повинні заохочувати сім'ї, наших громадян, щоб рівень читання не знижувався, тому що це - майбутнє нашого суспільства", - підкреслив Ткаченко.
Міністр переконаний, що підтримка сімей, дітей і дорослих у контексті читання сприятиме формуванню європейського громадянського суспільства в Україні.
Водночас він додав, що в Україні, попри розв'язану Росією війну, книги продовжують видаватися.