У рідному селі гетьмана Петра Сагайдачного та провідника ОУН Андрія Мельника – Воля-Якубова на Львівщині – 12-13 вересня проходить перший фестиваль історичної пісні та поезії «Шабелина».

Про це повідомляє пресслужба Львівської ОДА, передає Укрінформ.
«Тут лунає українська пісня, звучить історична поезія та панує неймовірна атмосфера. Це місце, яке об’єднує нас навколо нашої історії та популяризує українські традиції. Завдяки таким фестивалям, як «Шабелина», формується національна свідомість та підноситься патріотичний дух, що так необхідно в умовах сьогодення», – зазначив на відкритті фестивалю заступник голови Львівської ОДА Юрій Бучко.
До програми фестивалю входять блоки історичних реконструкцій – бою 1915 року за гору Маківку і козацького бою часів Сагайдачного.
На святковій сцені пройдуть два великі концерти: один вже відбувся під час церемонії відкриття 12 вересня, на якому виступив гурт «OТ VINTA». На церемонії закриття, 13 вересня, запланований виступ гурту «Тінь Сонця». Також під час фестивалю проходять локальні концерти, зокрема відомих кобзарів Тараса Компаніченка та Василя Нечепи. Виступатимуть артисти Катерина Бужинська, Віктор Павлік, Микола Свидюк, квартет "Гетьман".
У програмі фестивалю – також дефіле українських народних костюмів, вернісажі на історичну тему, зокрема виставка художника Ореста Скопа «Колекція Мамаїв», майстер-класи з естрадно-виконавського та літературного мистецтва, які проведуть відомі гості фестивалю. Однією з родзинок буде «Поетична ватра», де свої вірші на історичні теми читатимуть Анатолій Кичинський, Ігор Павлюк, Василь Кузан, Олесь Дяк та інші поети.






На Львівщині проходить перший фестиваль історичної пісні та поезії «Шабелина» / Фото: Львівська ОДА




























Провідника ОУН Андрія Мельника у Волі-Якубовій вшановують по-особливому. Цього року до 130-ї річниці з дня його народження відкрили музей. Облаштували експозицію у старій хаті (початку ХХ ст.), в якій колись проживали родичі Андрія Мельника. Одна з кімнат збереглася в автентичному стані з глиняною підлогою. Тут зібрали речі побутового вжитку, господарські інструменти, які використовувались сільськими майстрами в той час.
Організатори планують проводити фестиваль щороку. Зокрема, другий фестиваль «Шабелина» хочуть організувати як конкурсний. За пів року до його початку оголосять конкурс на українську історичну пісню і на українську історичну поезію. Переможці стануть учасниками фестивалю.