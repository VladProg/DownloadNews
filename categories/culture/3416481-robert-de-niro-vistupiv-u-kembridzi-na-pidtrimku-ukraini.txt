Відомий американський актор Роберт Де Ніро у виступі перед студентами Кембридзького університету заявив про підтримку України і закликав протистояти російській агресії.

Про це повідомляє BBC, передає Укрінформ.
У Кембридзькому союзі (студентському дискусійному клубі) Де Ніро розповів про свою акторську кар’єру. А коли його запитали, що він думає про агресію Росії в Україні, він відповів, що це неприпустимо.
«У світі діються певні речі, і якщо у вас є голос, і ви бачите, що відбувається, ви маєте право щось сказати про це. Ви повинні», - наголосив актор.
Він підкреслив: тут ідеться не тільки про демократію, а й про те, щоб говорити правду.
«Ви бачите, що зараз відбувається в Україні, ви повинні встати й сказати: «Так не можна, так неправильно», - зауважив Де Ніро.
Американський актор закликав присутніх: «Ми повинні щось робити, аби зупинити цю агресію».
Роберт Ентоні Де Ніро-молодший - американський актор, продюсер і режисер. Свій перший «Оскар» отримав у 1974 році за найкращу чоловічу роль другого плану в картині «Хрещений батько - 2». Він також став найкращим актором за версією Американської кіноакадемії в 1980 році за роль у фільмі «Скажений бик». Де Ніро також є володарем кількох статуеток «Золотого глобуса» та інших престижних нагород у кіноіндустрії.