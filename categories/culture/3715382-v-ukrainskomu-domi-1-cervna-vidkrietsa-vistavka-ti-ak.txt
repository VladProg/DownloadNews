У Національному центрі «Український дім» з 1 по 25 червня проходитиме виставка-ретроспектива «Ти як?», представлена мистецькими роботами українських художників про досвід, пережитий після початку повномасштабного вторгнення Росії в Україну.

Як передає Укрінформ, про це Міністерство культури та інформаційної політики повідомило в Телеграмі.
В основу виставки покладений «Архів мистецтва воєнного стану», який з 24 лютого 2022 року почав формувати Український музей сучасного мистецтва (UMCA). Формування архіву планується завершити в день перемоги над російськими загарбниками.
«Архівування — стало одним із небагатьох доступних способів спостереження за мистецьким процесом під час війни. Виставка «Ти як?», в якій беруть участь близько 100 українських художників та художниць, — перша спроба поділитись результатами цього спостереження», — зазначили у МКІП.
Метою проєкту, за даними відомства, є рефлексація досвіду, здобутого українцями під час повномасштабного вторгнення Російської Федерації, та формування картини спільного майбутнього.
Крім самої виставки, організатори також презентують дискусійну програму, присвячену комеморації російсько-української війни.
Організаторами заходу є Український музей сучасного мистецтва, платформа культури памʼяті Минуле / Майбутнє / Мистецтво та Український дім.
Партнерами проєкту виступають громадська організація "Музей сучасного мистецтва", МКІП, Український кризовий медіацентр, проєкт Ukraine. Out of Blackout, програма Artists at Risk Connection (ARC) й Український мистецький фонд екстреної допомоги.
Як повідомляв Укрінформ, у берлінському замку Шенгаузен до 30 жовтня проходитиме виставка українських митців «Золоті шрами». Проєкт знайомить з роботами 14 молодих українських митців, які знайшли захист і можливість продовжувати творити в Німеччині після початку широкомасштабного вторгнення росії.