Найбільший у світі інтерактивний Манґеттенський фестиваль короткометражних фільмів оголосив переможців 2021 року.

Як передає Укрінформ, про це повідомила у Фейсбуці компанія «Артхаус Трафік».
«Найкращою стрічкою цього року стала французька комедія «Синдром Арчибальда» режисера та сценариста Даніеля Переса. Фільм розповідає про грабіжника банку з надзвичайною здібністю: що б він не робив, ті, хто поруч, завжди за ним повторюють. Срібна медаль дісталася драматичній норвезькій стрічці «Санчатний хор» режисера Торфінна Іверсена. Бронзову медаль отримала британська чорна комедія «Грубі» про гангстерів Белфаста, які виносять смертний вирок собаці. Відзнаку за найкращу акторську гру здобула Ферешта Афшар, виконавиця головної ролі у «Поганій прикметі», - йдеться у повідомленні.
Як зазначається, українські глядачі у своєму виборі були солідарні з кіноманами світу – найбільше голосів в Україні також отримав фільм Даніеля Переса «Синдром Арчибальда». Друге місце посіла стрічка «Грубі», третє місце глядачі віддали фільму «Санчатний хор». Найкращим актором фестивалю для українських глядачів став Антуан Везіна зі стрічки «Месьє Кашемір».
В «Артхаус Трафік» зазначили, що 2022 року Манґеттенський кінофестиваль короткометражних фільмів святкуватиме свою 25-ту річницю.
Як повідомляв Укрінформ, відкриття 24-го Манґеттенського фестивалю короткометражних фільмів відбулося 22 вересня в столичному кінотеатрі «Оскар» у ТРЦ Gulliver. До програми фестивалю увійшло 10 стрічок. Українці вже уп’ятнадцяте долучилися до глядачів у всьому світі та взяли участь у виборі переможців. Подивитися добірку фіналістів в українських кінотеатрах можна було з 23 вересня до 3 жовтня в українській озвучці.
Цієї осені щорічний Манґеттенський фестиваль короткометражних фільмів об'єднав 100 000 поціновувачів короткого метра на понад 400 локаціях шести континентів.
Усі роботи-фіналісти Манґеттенського кінофестивалю короткометражних фільмів автоматично кваліфікуються для номінації на премію «Оскар».
В Україні організатором Манґеттенського фестивалю короткометражних фільмів є компанія «Артхаус Трафік» за традиційної підтримки торговельної марки Stella Artois.