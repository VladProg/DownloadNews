У п’ятницю, 29 квітня, світ почує дебютний альбом Inflatable Ram («Надувний баранець») молодого українського гурту ShekBand.

Про це Укрінформу повідомили в агенції комунікацій «Варто».

«Альбом сповнений пошуків нової мови, індивідуальності, що гармонійно поєднується з традиціями майстрів. Усе це – через призму дитячості, шаленої емоційності та безпосередності», – розповіли там про дебютний альбом.

Учасників гурту троє: 14-річна піаністка Анна Шекера та її брати – 16-річний басист Артем і барабанщик Максим, якому 12. Останню композицію альбому було завершено за день до повномасштабної війни, невдовзі родина була змушена поїхати у пошуках безпеки. Звичне життя, сповнене спокою, залишилося позаду.


Під звуки сирен керівниця гурту надсилала файли Патрісії Джонстон, засновниці французького Taklit Editions & Productions Agency. Її увагу ShekBand привернув ще у 2019-му, на 7 Virtual Jazz Club Contest. Тоді Патрісія відзначила їхню музикальність, пристрасність та впевненість у собі.

І вже наприкінці квітня 2022 року реліз вийде на лейблі HGBSBlue Label by Black Forest Records, Німеччина, за підтримки агентства Taklit.

«Рожевий надувний баранець у м’ятному небі… Саме таким ми бачимо всесвіт навколо нас. І ми хочемо якнайдовше залишатися у цьому безтурботному, крихкому та прекрасному світі. Світі нашого дитинства», – описують альбом юні музиканти.


«Всі композиції добре продумані. Вони сповнені винахідливості та охоплюють дуже широкий діапазон виразності – дуже драматичні та чуттєві», – додає Джефф Баллард, американський джазовий барабанщик.

Історія гурту ShekBand розпочалася у 2015 році. Саме тоді на фестивалі Jazz Summer Camp 5-річний Максим Шекера вирішив приєднатися до своїх брата і сестри на сцені. Відтоді гурт стрімко розвивається. Музиканти виступали на багатьох сценах України, Болгарії, Польщі, Словенії, Румунії та Німеччини. Навіть цього літа на них чекають у Франції, Ірландії, Німеччині. За роки надійною опорою ShekBand стали батьки та відомий джазовий педагог, заслужений працівник культури Олексій Прощенков.

В альбомі Inflatable Ram – дев’ять авторських композицій та оригінальне аранжування Уейна
Шортера. Реліз стане справжнім маніфестом перемоги музики, свободи та мрій над занепадом, який несе за собою війна.
Фото: ShekBand