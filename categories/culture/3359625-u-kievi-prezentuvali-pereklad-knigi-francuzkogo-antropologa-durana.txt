В Україні представили український переклад книжки французького антрополога Жільбера Дюрана "Антропологічні структури уявного".

Видання презентували українські науковці під час пресконференції в Укрінформі на тему: "Квест "Від імажинеру до технологій постмодерної сучасності".
Учасники заходу вважають, що український переклад головної праці Жільбера Дюрана «Антропологічні структури уявного» (1960) набуває важливого значення, оскільки Україна просувається шляхом демократизації й все чіткіше її обриси набувають ознак постмодерної сучасності, про яку писав Дюран.
Як сказав академік НАН, професор, доктор економічних наук, заслужений діяч науки і техніки України Сергій Пирожков, ця книга є по суті енциклопедією і міждисциплінарним дослідженням, яке прояснює природу уявного не тільки вираженого в світі образів, символів, міфів, але як джерело інтенсивних індивідуальних і колективних переживань та досвідів.

“Праця Дюрана "Антропологічні структури уявного" постає не лише як систематичне впорядкування структур, продуктів уяви, матеріальних образів у художніх творах і ритуалах, а також як виклик теорії уяви, що ґрунтується водночас на натуралістичних, біологічних, психологічних і культурних основах. На синтезі цих напрямів розвитку сучасної науки базується ця праця”, - зазначив Пирожков.

Праця Дюрана надає “дослідницьку оптику” щодо визначення архетипу культури як такого та української культури й ментальності, зокрема, вважає доктор філософських наук, професор, член кореспондент Інституту філософії НАН України Назіп Хамітов.

“Проблема архитипу культури, основ української культури та ментальності є для нас принципово важливою, адже ми зараз відкриваємося світові, рухаємося в євро-атлантичному напрямку і повинні прийти у цивілізований світ зі своєю специфікою. Тому дослідницька оптика, яка дозволяє нам усвідомити, що таке архитипи, які визначають обличчя цілих народів, країн і цивілізацій, є надзвичайно важливою”, - вважає Хамітов.
На заході зазначили, що все більш впливовою на поведінку людей в суспільстві стає їхня глибинна несвідома реакція – “імажинер”, яку досліджував французький антрополог Жільбер Дюран. Багато в чому саме ця реакція як "первісний процес" стає основою сучасних соціально-гуманітарних технологій.
Жільбер Дюран (1921 — 2012) - французький соціолог, антрополог, релігієзнавець, дослідник форм і функцій уяви в культурі Нового часу.
Презентовану під час заходу працю Жільбера Дюрана українською мовою «Антропологічні структури уявного» опублікував Видавничий дім «Києво-Могилянська академія».