У Вінниці в понеділок, 18 жовтня, розпочався ХІІ Міжнародний фестиваль театрів ляльок «Подільська лялька» – 2021.

Про це кореспонденту Укрінформу повідомили в управлінні культури та креативних індустрій Вінницької ОДА.
«Сьогодні розпочався ХІІ Міжнародний фестиваль театрів ляльок «Подільська лялька» – 2021, приурочений до 30-річчя Незалежності України. До Вінниці приїхали шість колективів з Литви, Ізраїлю та України. На вінницькій сцені разом з вінницькими колегами вони покажуть сім фінальних вистав фестивалю - кращих, відібраних журі у ході онлайн-переглядів», - повідомили в управлінні.






Міжнародний фестиваль театрів «Подільська лялька» у Вінниці / Фото: Олександр Лапін, Укрінформ























































Тут зазначили, що під час онлайн-частини фестивалю, яка тривала з 5 жовтня, журі переглянуло 15 конкурсних вистав, які презентували 14 театральних колективів. У Вінниці наживо покажуть сім, визнаних найкращими. Їх підготували лялькові театри з Паневежиса (Литва), Тель-Авіва (Ізраїль), Херсона, Івано-Франківська, Львова, Ужгорода та Вінниці.
Театральні колективи боротимуться за першість у 13 номінаціях фестивалю. Зокрема, визначатимуть кращих у номінаціях: дебют, за кращу режисуру і сценографію, кращі ляльки і музику і музичне оформлення вистави. Також нагороджуватимуть за кращу жіночу, чоловічу та епізодичну роль, за відтворення національних традицій, кращу експериментальну виставу і акторський ансамбль та збереження і розвиток традицій театру ляльок.
Професійне та дитяче журі визначать отримувачів головних нагород за 1-3 місця, «Приз дитячого журі» та Гран-прі фестивалю.
Фестиваль «наживо» відкрився у понеділок, 18 жовтня з показу на сцені Вінницького академічного обласного театру ляльок вистави цього театру за мотивом дитячої опери «Коза-дереза» М. Лисенка. Він триватиме упродовж трьох днів і завершиться 20 жовтня урочистою церемонією нагородження переможців.