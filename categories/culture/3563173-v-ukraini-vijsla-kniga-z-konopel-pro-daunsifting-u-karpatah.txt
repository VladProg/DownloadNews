В Україні вийшла книга "Тотальний Дауншифтинг, або Повний Апгрейд" про організацію і розвиток проєкту біопоселень у Карпатах, вона надрукована на папері з технічної коноплі.

Презентація видання відбулася в Укрінформі.
За словами автора Костянтина Макухи, у конопляній книзі «Тотальний Дауншифтинг, або Повний Апгрейд» зібрано 10-річний досвід засновників біосферного поселення БІОполіс у Карпатах.
Макуха зауважив, що це історія його сім'ї, яка полишила бізнес, комфортну квартиру, звичний спосіб життя. З двома маленькими дітьми вони поїхали зі столиці, щоб змінити своє життя та навчитися жити у гармонії з природою.

"Для нас дауншифтинг став повним апгрейдом - ми змінили свою філософію, світобачення, своє сприйняття і розуміння того, для чого жити взагалі", - сказав автор книги.
Він зауважив, що в Україні родючі землі, і українці люблять свою землю і працювати на ній, тому життя в біосферних поселеннях може стати наступним кроком еволюції людства і вирішенням багатьох питань для України.
Макуха пояснив, що йдеться про якісно новий тип поселення. Це спільнота людей, що живуть постійно на певній території, життєдіяльність яких не порушує природного балансу, створюючи ефект сталого розвитку поселення в гармонії з навколишнім середовищем.
"Біосферне поселення - це спільноти вільних, самодостатніх, здатних до самореалізації індивідуумів, які постійно проживають на території гармонійно вбудованого в біосферу поселення, оберігаючи свій добробут, цінності та свободи, не зазіхаючи на свободи інших народів та здатність майбутніх поколінь задовольняти свої потреби", - зауважив автор книги.