У Львові, в Музеї народної архітектури і побуту, створили ікону «Богородиці Захисниці Біженців». Ікону писали на замовлення Центру української культури в Талліні.

Про це у Фейсбуці повідомив каліграф та дизайнер Олексій Чекаль, передає Укрінформ.
«Нарешті ми закінчили ікону "Богородиця Захисниця Біженців" разом з чудовим іконописцем Романом Зілінко , яку нам замовив пан Анатолій Лютюк ( керівник Центру української культури в Таллінні). Писали ми ікону в райському місці - в Музеї народної архітектури і побуту у Львові імені Климентія Шептицького», - повідомив Чекаль.

За його інформацією, ця ікона - складень, де на зворотній стороні написана молитва. Її автор Едуард Бердник.
«Подивишся на таку ікону, яка у нас вийшла, не сум й аскеза в голові, а весела світла молитовна посмішка та сльози...», - додав Чекаль.

Відомо, що Олексій Чекаль – український каліграф і дизайнер, автор графічного стилю ПЦУ.
Фото: Олексій Чекаль