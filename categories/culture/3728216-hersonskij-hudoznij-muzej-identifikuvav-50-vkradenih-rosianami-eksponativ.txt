Херсонські музейники ідентифікували 50 робіт, вкрадених російськими військовими з художнього музею.

Як передає Укрінформ, про це Херсонський художній музей повідомляє у Фейсбуці.

«Ідентифікація вкрадених творів мистецтва триває», - йдеться у повідомленні.

Як зазначається, ідентифіковано по світлинах, зроблених у сімферопольському Центральному музеї Тавриди, 50 творів мистецтва, викрадених росіянами з Херсона під час окупації міста.



Зокрема, ідентифікували роботу Владлена Ваганова «Лісова пісня» (1968. Папір, ліногравюра). Дружина художника, Надія Ваганова, стояла біля витоків створення Херсонського художнього музею, довгі роки була його головним зберігачем, а після смерті чоловіка передала в дар музею більше ста графічних і живописних творів митця. Ліногравюра «Лісова пісня» – один із цих дарів.

Як зазначають у музеї, світлина, яку колаборанти зробили 1 квітня 2023 року під час підписання так званого «договору» про зберігання в окупованому Криму викрадених творів мистецтва, вдруге підтвердила незаконне перебування в Центральному музеї Тавриди «Сказання про північний похід Дарія» з поліптиху «Сказання» – твору ще одного херсонського художника, Фелікса Кідера (спочатку роботу зафіксували в кримському музеї на початку листопада 2022-го, одразу після пограбування Херсонського художнього).

Як підкреслюється, робота над ідентифікацією викрадених творів триває, фахівці продовжують уточнювати перелік робіт, які стовідсотково зберігаються в музеї окупованого Криму.
Як повідомляв Укрінформ, працівники Херсонського художнього музею імені Олексія Шовкуненка взялися ідентифікувати викрадені твори мистецтва, які «випливли» у Криму. Наразі можна стверджувати, що під виглядом так званої «евакуації» окупанти вивезли з музею понад 11 тисяч творів мистецтва.
Ірландський музей сучасного мистецтва в Дубліні представив на своїй платформі проєкт про роботи, викрадені російськими загарбниками з Херсонського художнього музею ім. Олексія Шовкуненка.
Фото: Херсонський художній музей/Фейсбук