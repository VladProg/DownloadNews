Одна з найпрестижніших премій у галузі кінематографа - «Оскар» у номінації «Найкраща чоловіча роль» - під час цьогорічної церемонії Американської кіноакадемії дісталася Брендану Фрейзеру.

Про це із церемонії нагородження повідомляє кореспондент Укрінформу.

Актор отримав нагороду за свою роботу в картині «Кит». Цей «Оскар» став першим у його кар’єрі.

Стрічку, що розповідає про чоловіка середнього віку вагою понад 300 кг, який намагається відновити зв'язок зі своєю 17-річною дочкою, зняв відомий режисер Даррен Аронофскі.

Додамо, що у січні Фрейзер претендував на перемогу у аналогічній номінації Голлівудської асоціації іноземної преси «Золотий глобус», однак поступився Остіну Батлеру, який відмінно перевтілився у Елвіса Преслі в стрічці “Елвіс”.

Цьогоріч суперниками Фрейзера в головній «оскарівській» акторській номінації були: Остін Батлер (“Елвіс”), Колін Фаррелл (“Банши Інішерин”), Пол Мескаль (“Після сонця”) та Білл Наї (“Жити”).