У Новограді-Волинському на Житомирщині 28-31 липня проходитиме міжнародне свято літератури та мистецтв «Лесині джерела», присвячене Лесі Українці.

Як передає Укрінформ, про це у Фейсбуці повідомила Новоград-Волинська міська рада.
«В останню неділю липня ми вшануємо у форматі міжнародного свята літератури і мистецтв «Лесині джерела» нашу землячку Лесю Українку. Свято започатковане у 1987 році. У 1990 році набуло статусу всеукраїнського. З 1994-го і до цього часу є міжнародним. Цьогорічні заходи змінені на локальний та онлайн-формат. Без масштабності, масовості, але гордо і патріотично», - йдеться у повідомленні.
Зазначається, що у межах свята 80% заходів проводитимуться у форматі онлайн, а інші – з обмеженою кількістю людей там, де є укриття. Окрім того, під час активностей збиратимуть кошти на підтримку ЗСУ.
У день відкриття свята «Лесині джерела», 28 липня, заплановані покладання квітів до пам’ятника Лесі Українці та виставка робіт різьбяра Станіслава Павловського.
29 липня відбудуться відеоекскурс «Місце натхнення: Край Лісової пісні», онлайн-вистава народного аматорського театру ім. Лесі Українки «Йоганна – жінка Хусова», тематичні екскурсії «Ольга Косач-Кривинюк. Сестри» та «…Схожа на батька вдачею і вродою…», круглий стіл «Олена Пчілка. Леся Українка. Обстоювання української національної ідеї».
У програмі свята на 30 липня благодійний онлайн-концерт на підтримку ЗСУ, виставка творчих робіт, присвячена драмі-феєрії «Лісова пісня» художника Степана Марунчака, екскурсія «Вона обрала собі горде ім’я Українка», лекція професора Петра Кралюка «Леся Українка як євроінтегратор України», круглий стіл «Наш край віддавна вільний був, таким повік він буде».
31 липня відбудеться прем’єра онлайн-вистави народного аматорського театру ім. Лесі Українки «Скрб» за твором Олени Пчілки, презентація книги Любові Ян «Сто днів війни» та музичних творів на слова Лесі Українки.
Українська письменниця, перекладачка, фольклористка, культурна діячка Леся Українка (справжнє ім'я – Лариса Петрівна Косач) народилася 25 лютого 1871 року у Звягелі (нинішній Новоград-Волинський). У місті функціонують літературно-меморіальний музей Лесі Українки та Музей родини Косачів.