У Чернівцях у перший день Одеського міжнародного кінофестивалю відбувся передпрем’єрний показ українського історичного фільму «Довбуш» режисера Олеся Саніна.

Про це повідомляє кореспондент Укрінформу.

Картина стала фільмом відкриття фестивалю. Одразу після перегляду стрічки глядачі влаштували десятихвилинні овації творчій групі «Довбуша» на чолі із режисером Саніним.

Як розповів сам режисер, саме 19 серпня 2018 року відбувся перший знімальний день цього фільму. А через 5 років його вперше показали на кінофестивалі.

«Це не перший показ фільму глядачам. Кілька днів тому ми презентували наше кіно «Довбуш» бійцям 68-ї окремої єгерської бригади імені Олекси Довбуша. Фактично це було неподалік лінії фронту. Але зараз це великий фестивальний показ і зовсім інша публіка», – зазначив Санін.

За його словами, із початком повномасштабного російського вторгнення багато подій у картині набули нової актуальності. Зокрема, багато глядачок зможуть побачити в історії Марічки й Олекси свої історії кохання, історію того, що ти мусиш відпустити на війну коханого. Бо він іде виборювати вашу спільну свободу.


Історичний пригодницький фільм «Довбуш» вийде у широкий прокат 24 серпня, на День Незалежності України. Одночасно із Україною картина стартує в кінотеатрах семи країн – це країни Балтії, Чехія, Словаччина, Німеччина, Корея та Ізраїль. Фільм демонструватимуть національними мовами цих країн. Також домовляються про окремі україномовні сеанси для наших громадян.
У фільмі «Довбуш» йдеться про події на початку XVIII століття. Олекса Довбуш очолює повстання гуцулів проти жорсткого правління польської шляхти. Шляхта робить усе можливе, аби знищити Довбуша. Але він їх перехитрив.
Фото в тексті: Віталій Олійник