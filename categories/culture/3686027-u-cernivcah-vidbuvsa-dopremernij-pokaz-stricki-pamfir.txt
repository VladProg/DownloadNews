У Чернівцях уперше показали широкому загалу фільм «Памфір» режисера Дмитра Сухолиткого-Собчука.

Про це повідомляє у Фейсбуці пресслужба Чернівецької обласної ради, передає Укрінформ.
”Фільм режисера з Буковини Дмитра Сухолиткого-Собчука вперше продемонстрували широкому загалу у Культурно-мистецькому центрі імені Івана Миколайчука. Допрем’єрний показ відбувся за участі творчої команди, акторів та режисера стрічки”, - йдеться в повідомленні.
Зазначається, що торік у травні сімейна драма «Памфір» зірвала шквал шестихвилинних овацій під час світової прем’єри у програмі «Двотижневик режисерів» Каннського кінофестивалю. У грудні 2022-го фільм отримав Гран-прі на кінофестивалі «Молодість» у міжнародному конкурсі, також стрічка здобула шість перемог у номінаціях на Національну премію кінокритиків «Кіноколо».

Крім цього, «Памфір» було відібрано до програм більш як 40 фестивалів із 25-ти країн світу.
Офіційно художній фільм «Памфір» вийде в український прокат з 23 березня. Знімали його у Чернівецькій та Івано-Франківській областях. Режисер стрічки – чернівчанин Дмитро Сухолиткий-Собчук.
Як повідомляв Укрінформ, 16 березня вийшов у національний прокат документальний фільм про російсько-українську війну "Життя на межі". Допрем'єрний показ стрічки відбувся у київському кінотеатрі "Оскар" 14 березня.