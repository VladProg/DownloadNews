Місія ЮНЕСКО протягом цього тижня оцінюватиме пошкодження, завдані пам’яткам культурної спадщини у Чернігові внаслідок російських ракетних атак.

Про це повідомляє пресслужба Міністерства культури та інформаційної політики, передає Укрінформ.
"Місія планує зібрати дані про пошкоджені об’єкти, серед яких П’ятницька церква, Антонієві печери, Чернігівський обласний академічний музично-драматичний театр імені Шевченка та інші. Після збору відповідної документації та інформації буде підготовлено план реабілітації цих об’єктів", - інформують у відомстві.
Зазначається, що місія ЮНЕСКО працюватиме у Чернігові протягом тижня в рамках реалізації проєкту «Підтримка України в галузі культури та освіти через ЮНЕСКО: реагування на надзвичайні ситуації для всесвітньої спадщини та культурних цінностей: оцінка збитків та захист».
У роботі місії беруть участь представники міжнародних організацій, зокрема Міжнародний центр вивчення питань збереження та реставрації культурних цінностей (ІККРОМ) та ЮНЕСКО, а також вітчизняні фахівці в галузі культури.


У МКІП зауважили, що у тісній співпраці з Міжнародною радою з питань пам’яток і визначних місць (ІКОМОС), дорадчим органом Комітету всесвітньої спадщини і партнером-виконавцем проєкту, ЮНЕСКО прагне підтримати розробку плану реабілітації історичного центру Чернігова, включаючи територію об’єкта, внесеного до Попереднього списку всесвітньої спадщини України у 1989 році під назвою «Історичний центр Чернігова, IX-XIII ст.».
Як повідомляв Укрінформ, внаслідок обстрілу росіянами Чернігова 19 серпня постраждав історичний центр міста.
Фото: МКІП