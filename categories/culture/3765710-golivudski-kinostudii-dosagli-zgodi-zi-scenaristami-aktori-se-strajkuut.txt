Сценаристи в США заявили про досягнення попередньої угоди з босами кіностудій, згідно з якою вони можуть припинити страйк, що тривав майже п'ять місяців.

Як передає Укрінформ, про це повідомляє BBC.
У профспілці Гільдії сценаристів Америки (WGA) заявили, що ця попередня угода з кіностудіями є "винятковою зі значними перевагами та захистом для сценаристів".
Керівництво WGA та члени профспілки ще повинні узгодити трирічний контракт з Альянсом продюсерів кіно і телебачення перш ніж повернутися до роботи.
Страйк кіносценаристів, який почався 2 травня, коштував економіці Каліфорнії мільярди доларів США.
Зазначається, що окрема суперечка кіностудій стосується акторів у США, які страйкують з середини липня. Їх представляє 160-тисячна профспілка виконавців SAG-AFTRA.
Як повідомлялося, голлівудські актори приєдналися до страйку сценаристів, припинивши теле- та кіновиробництво в рамках першого спільного страйку в індустрії за понад шість десятиліть після провалу переговорів із великими кіностудіями та стримінговими сервісами.
Протестувальники вимагають, щоб кіностудії й стримінгові сервіси погодилися на більш справедливий розподіл прибутків та кращі умови праці.
Вони також хочуть гарантій, що штучний інтелект і створені комп’ютером "цифрові обличчя" та голоси не будуть використовуватися для заміни акторів.