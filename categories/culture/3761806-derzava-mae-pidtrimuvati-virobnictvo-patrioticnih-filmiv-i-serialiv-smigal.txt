Держава має підтримувати виробництво і розповсюдження фільмів і серіалів патріотичного спрямування.

Про це заявив Прем’єр-міністр Денис Шмигаль на пресконференції, повідомляє кореспондент Укрінформу.
"Ми говорили з нашими кіновиробниками, і дуже важливо зберегти фінансування документалістики. Це фіксація злочинів, це наша історія, це важливий момент. Плюс патріотичні фільми і серіали дуже важливі. І я вважаю, ми маємо цю сферу підтримувати. Жодну війну не можна виграти без культури та історії. Без документалістики. Без того, що роблять наші митці, наші діячі в сфері культури", - зазначив Шмигаль.
Він підкреслив, що в держбюджеті на виробництво і розповсюдження фільмів і серіалів патріотичного спрямування закладені ₴511 мільйонів.
Загалом на культуру та медіапростір в держбюджеті заклали ₴10,7 мільярда.
Шмигаль зауважив, що в бюджеті вперше враховано запровадження сертифікатів на книжки для дітей та реалізацію проєктів з підтримки нацменшин і корінних народів.
Як повідомлялося, Кабінет Міністрів на засіданні в п’ятницю затвердив законопроєкт про Державний бюджет на 2024 рік з власними доходами загального фонду бюджету в 1 трлн 560 млрд грн та видатками загального фонду у 3 трлн 108 млрд грн.