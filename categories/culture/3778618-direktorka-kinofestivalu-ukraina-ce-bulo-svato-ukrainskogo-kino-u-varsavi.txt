VIII кінофестиваль “Ukraїna!”, який відбувся у Варшаві, був святом українського кіно у польській столиці і продемонстрував свою важливу інтеграційну роль та велике значення як для глядачів так і для кіномитців з України і Польщі.

На цьому в коментарі кореспондентові Укрінформу наголосила директорка кінофестивалю “Ukraїna!” Беата Бєронська-Лях.






Кінофестиваль «Ukraїna!» у Варшаві/Фото: Юрій Банахевич


































“Це було свято українського кіно, передусім молодих творців. Фільм, який переміг на кінофестивалі, був дебютним на кінофестивалях, він також був дебютом для головного актора. Неймовірно, що фільми-дебюти здобувають нагороди, але це не дивно, оскільки вони є дуже добрими”, - наголосила Бєронська-Лях.
Вона повідомила, що головну нагороду в категорії “Найкращий художній фільм” і грошову нагороду 2 тис. євро отримав фільм "Ла Палісіада" режисера Філіпа Сотниченка. За її словами, нагороду зміг особисто отримати режисер кінострічки. Спеціальну нагороду отримав й оператор цього фільму Володимир Усик.
Бєронська-Лях підкреслила, що журі назвало кращою акторкою кінофестивалю Ірму Вітовську-Ванцу, яка зіграла ролі у трьох різних фільмах, що їх було показано на кінофестивалі (“Королі репу”, “Коза ностра. Мама їде”, “Смак свободи”).
“Ця нагорода за різноманіття ролей, адже Ірма змогла дуже гармонійно втілитися як у драматичну так й комедійні ролі”, - підкреслила польська кіномисткиня.
За її словами, цьогорічний кінофестиваль відіграв дуже важливу інтеграційну роль. Він має велике значення для кіномитців з України, які хочуть показати на ньому свої фільми.
“Фестиваль також має величезне значення для польських глядачів, які мають змогу знайомитися з українським фільмом, особливо у нинішній ситуації війни, яка триває в Україні”, - підкреслила Бєронська-Лях.
Вона повідомила, що найкращим документальним фільмом на кінофестивалі визнано стрічку: "Звідки куди" польського кінорежисера Мацєя Хамелі. Найкращим короткометражним фільмом названо "День вчителя" Олексія Пасічника.
Як повідомила директорка кінофестивалю, організатори вже почали обговорювати програму заходу на наступний рік.
“Ми вже маємо кілька пропозицій від польських творців, які роблять фільми про Україну. Однак, тут варто підкреслити, що найважливіше – це дати можливість створювати фільми українським кіномитцям”,- наголосила Бєронська-Лях.
Вона пояснила, що важливо не щоб інші країни знімали за власні кошти фільми про Україну, а щоб самі українці могли знімати фільми про свою країну.
Директор кінофестивалю наголосила, що потрібно створювати умови для спільної кінопродукції і фінансування з боку європейських країн процесу створення українськими кіномитцями фільмів про Україну.
Загалом, під час цьгорічного кінофестивалю “Ukraїna!”, який започатковано в 2016 році, було показано близько 60 художніх, документальних та короткометражних стрічок. Крім Варшави, кінофестиваль відбудеться також в кількох інших містах Польщі, зокрема Вроцлаві, Познані, Кракові, Ґданську, Любліні, Ополє, Ґлівіцах, Плоцьку.