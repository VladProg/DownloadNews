Мистецтво, що народилось протягом війни, буде говорити за нас довше, ніж ми живемо.

Про це написав міністр культури та інформаційної політики Олександр Ткаченко у Фейсбуці, передає Укрінформ.
"Війна дає поштовх досі невідомим нам наративам у мистецтві. В мистецтві ми завжди знаходимо відображення та переосмислення реальності часу, коли воно народилось. Наше мистецтво, що народилось протягом війни, буде говорити за нас довше, ніж ми живемо. Тому наше завдання сьогодні фіксувати все, збирати в одному місці і передавати далі світу", - написав Ткаченко.
Він зазначив, що з ініціативи МКІП та Держмистецтв було створено платформу Мистецтво під час війни — Ukraine War Art Collection. Основна мета платформи — архівувати і записувати ті мистецькі прояви, які з’явилися в останні кілька місяців, з метою їх подальшого дослідження.
"Ми запросили профільних експертів з візуального, музичного та перформативного мистецтва, а також кіно. Задачею експертів стане формування критеріїв, за якими платформа архівуватиме мистецькі прояви", - відзначив міністр.
Ознайомитися з платформою можна за посиланням.
Як повідомлялося, міжнародна контент-платформа Depositphotos спільно з українськими художниками готує близько 30 NFT-артів, присвячених Дню Незалежності.