Спеціально створена рада з питань відновлення України корегуватиме реставрацію об'єктів інфраструктури, зокрема пам'яток культури.

Про це в ефірі телемарафону «Єдині новини» повідомив міністр культури та інформаційної політики Олександр Ткаченко, передає Укрінформ.
«Розпочинається робота Верховної Ради, Офісу Президента і спеціальної Ради з питань відновлення України. Кожне відомство за своїм напрямком оголошуватиме, що саме потрібно відновлювати. Для нас це безумовно реставрація культурних пам'яток, підтримка митців і допомога тим, хто втратив роботу і не може зараз працювати», - йдеться в повідомленні.
Ткаченко зауважив, що демонтаж пам'ятників російським митцям, який нині шириться різними регіонами, повинен відбуватися під контролем органів влади. Він є можливим після рішення Мінкульту, щоб не перетворювати явище на вандалізм.
Як повідомляв Укрінформ, міністерство культури та інформаційної політики вже верифікувало понад 250 зруйнованих і пошкоджених через війну закладів культури.