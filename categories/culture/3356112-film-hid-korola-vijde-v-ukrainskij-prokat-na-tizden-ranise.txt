Німецький фільм «Хід короля», знятий за мотивами світового бестселера Стефана Цвейга, вийде у прокат в Україні на тиждень раніше, ніж планувалося.

Як передає Укрінформ, про це повідомляє компанія “Артхаус Трафік”.
“Фільм «Хід короля» вийде в українських кінотеатрах 2 грудня”, - ідеться в повідомленні.
«Хід короля» – це історія протистояння людини й системи, яка поєднує в собі історичну драму з психологічним трилером. Фільм знятий за мотивами останнього й найвідомішого твору австрійського письменника Стефана Цвейга «Шахова новела».
Дія фільму відбувається навесні 1938 року. Йозеф намагається залишити окуповану нацистами Австрію, але опиняється під арештом. Поміщений в одиночну камеру, він зовсім втрачає зв’язок зі світом. Та одного разу йому вдається вкрасти в тюремників книгу про шахи. Гра стає для нього спасінням.
Режисер фільму - Філіп Штельцль, який знімав кліпи для Rammstein, Мадонни, Міка Джаґґера та The Rasmus, а також був режисером багатьох оперних постановок. У Німеччині він вважається майстром глядацького кіно. Серед його робіт – біографічна драма «Ґете!» і «Лікар. Учень Авіценни» про пригоди середньовічних лікарів.
Головну роль у «Ході короля» виконав Олівер Мазуччі, зірка Netflix-серіалу «Пітьма» та фільмів «Робота без авторства» і «Як Гітлер вкрав рожевого кролика». У ролі головного антагоніста – Альбрехт Шух, двічі лауреат минулорічної премії Німецької кіноакадемії (за головну роль у «Берлін Александерплац» та другорядну в «Руйнівниці системи»). Також у фільмі знялися володарка «Срібного ведмедя» Берлінале Бірґіт Мініхмайр («Парфюмер: Історія одного вбивці», «Три дні з Ромі Шнайдер») і Самуель Фінці («Спокусник»).
У ФРН «Хід короля» вже став хітом, здобувши призи Баварської кінопремії за найкращу акторську гру (Олівер Мазуччі) та найкращий продакшн. Фільм здобув сім номінацій на Німецьку кінопремію та став лауреатом у категорії «Найкращий дизайн костюмів».