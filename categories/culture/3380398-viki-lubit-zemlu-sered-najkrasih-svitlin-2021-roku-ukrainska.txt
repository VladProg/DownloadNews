Фотоконкурс «Вікі любить Землю» 2021 оголосив результати міжнародної частини, відповідно до яких серед 15 найкращих у світі фотографій є світлина з України.

Як повідомляється на сайті конкурсу, це робота Володимира Бурдяка, передає Укрінформ.
На фото зображені олені в Національному природному парку Кременецькі гори на Тернопільщині. Автор фотографії Володимир Бурдяк розповів про історію цієї світлини: «Це фото я зробив у січні. Пам’ятаю, був морозний ранок і на дорогу, по якій влітку їздять лісники, вийшли три олениці, ніби завмерли, коли на них світило сонце. Я встиг зробити кілька кадрів, і вони пішли далі углиб лісу».

Фото: Володимир Бурдяк

У конкурсі взяли участь 34 країни та території. З 1 травня по 31 серпня 2021 року в межах фотоконкурсу «Вікі любить Землю» до Вікісховища було завантажено понад 64 тисячі фотографій пам’яток природи від понад 4300 авторів. Місцеві команди організаторів провели відбір у кожній з країн та територій і надіслали для участі у міжнародній частині 15 світлин: 10 пейзажних та 5 макрофотографій. Команда журі міжнародного конкурсу із 390 фотографій, які стали найкращими в своїх країнах, відібрала 15 — міжнародних переможців «Вікі любить Землю» 2021.
Перше місце в категорії «Пейзаж» посіла робота, що відображає дивовижне узбережжя Атлантичного океану в природному парку Сінтра-Кашкайш у Португалії.

Фото: Luis Afonso

Друге - ландшафт парку Агріколо Юд Мілано поблизу Розате, Італія.

Фото: Dario.brollo

Третє - захопливий вид на озеро Стимфалія в Греції.

Фото: Nojos88

Четверте - таємничий вид на середньовічний замок Зілкале, що в «Долині Шторму» у Понтійських горах, Туреччина.

Фото: Engin Tavlı

П’яте - гора Мерапі на кордоні Центральної Яви та регіону Джок'якарта в Індонезії.

Фото: Adyagustian
Серед мікрофотографій на першому місці — зображення деревного равлика на кульбабі в лісі у Ленінградській області Росії.

Фото: Марія Обідіна

Друге місце - барвиста світлина, що передає дивовижні деталі бурогорлого сонячного птаха в природному парку Мапава на Філіппінах.

Фото: Domzjuniorwildlife

Третє - товстоголова змія, спіймана в державному парку Серра-ду-Мар, Бразилія.

Фото: RafaelMenegucci

Четверте - чудове зображення виду павуків Carrhotus xanthogramma, зроблене в природному заповіднику Аккеріно Кантагалло в провінції Прато, Італія.

Фото: Andrea Fabiani

П’яте - жук-листоїд (Aulacophora indica), що визирає з отвору в листі дерева Alnus nepalensis, знайдений в національному парку Читван, Непал.

Фото: Mildeep

Шосте – фото з України, автор якого Володимир Бурдяк. Сьоме - фото з національного парку Чітван у Непалі, на якому зображені птахи - представники виду Ploceus philippinus, відомі своїми витончено сплетеними гніздами.

Фото: Mildeep

Восьме - дикий голуб, що летить під час дощового дня, сфотографований у Непалі в національному парку Чітван, який є об’єктом Всесвітньої спадщини ЮНЕСКО.

Фото: Mildeep

Дев’яте – фото, на якому дивовижні кольори та деталі трав’яної жаби, зроблене у природному парку «Пфальцський ліс», Німеччина.

Фото: Stephan Sprinz

Десяте – фото з Об’єднаних Арабських Еміратів, що вперше взяли участь у конкурсі. На ньому рожевий фламінго, сфотографований в польоті в заповіднику дикої природи Рас-Аль-Кор, що розташований в Дубаї.

Фото: Srivath

«Вікі любить Землю» — найбільший у світі фотоконкурс на тему природної спадщини. Уперше він був проведений 2013 року в Україні. У 2014 році проєкт став міжнародним, до нього долучилися 15 країн. Цьогоріч міжнародний конкурс проходив восьмий рік поспіль.