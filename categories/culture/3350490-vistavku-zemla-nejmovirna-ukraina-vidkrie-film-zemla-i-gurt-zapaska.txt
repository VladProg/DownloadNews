На відкритті проєкту «Zeмля: неймовірна Україна» 18 листопада в Експоцентрі України (ВДНГ) відбудеться кінопоказ фільму “Земля” Олександра Довженка у музичному супроводі гурту Zapaska.

Про це Укрінформу повідомили в пресслужбі Держмистецтв.
Організатори виставки - Міністерство культури та інформаційної політики, Державне агентство з питань мистецтв і мистецької освіти та агенція Postmen. Експозиція складатиметься з пересувних модулів-контейнерів та включатиме п'ять тематичних блоків - “Бачити”, “Смакувати”, “Вдихати”, “Відчувати”, “Чути” – і покликана звернути увагу українців на те щоденне, що насправді є неймовірним.
«Уявити всю різноманітність України – неможливо. Але цей проєкт – чудова спроба зовсім по-іншому побачити нашу країну. Це ніби подорож крізь час, при цьому ефект присутності буде максимальним. «Zeмля: неймовірна Україна» охоплює всі органи чуття і навіть більше. Виставка пропонує оригінальний формат для ознайомлення не тільки зі своєю історією. Навіть якщо вам здається, що ви вже знаєте все до деталей, тут буде чим здивувати», - прокоментував міністр культури та інформаційної політики Олександр Ткаченко.
Зазначається, що кожен з тематичних блоків дає можливість переосмислити сенси та образи землі, їхнє значення в житті українців. Відвідувачі дізнаються про межі української землі в історичній перспективі, відчують її запахи, побачать плоди нашої землі, зображені на картинах великих українських митців, зможуть нанести їх технікою шовкодруку на власну футболку, шопери чи інший текстильний виріб. Взаємодіятимуть з інструментами та знаряддями праці різних регіонів та епох, а також матимуть можливість помедитувати, споглядаючи відеоінсталяцію з водою.
«Цей проєкт – спроба осмислення Землі як однієї з визначальних складових української ідентичності. Відходячи від канонічних традиційних конотацій, куратори пропонують в інший спосіб поглянути, замислитись та відчути, чим є земля для українця - джерелом життя, територією, корінням, межею, чи, зрештою, майбутнім? Через мистецькі проєкти ми ініціюємо цей діалог, але не для фіксації єдиної правильної відповіді, а для пошуку порозуміння і єдності», - зазначила голова Державного агентства з питань мистецтв та мистецької освіти Галина Григоренко.
Крім тематичних блоків, на виставці працюватиме зона “Просвіта-лаунж”, де можна прослухати та завантажити подкасти від експертів. Також для відвідувачів будуть організовані екскурсії від керівника проєкту Ярослава Ведмідя та куратора Євгенія Стасіневича.
Наприкінці експозиції глядачі зможуть отримати «живий» квиток, що містить у собі зерна, які можна буде проростити на території виставкового простору або у себе вдома.
Як повідомляв Укрінформ, проєкт «Zeмля: неймовірна Україна» триватиме з 18 до 25 листопада з дотриманням всіх карантинних обмежень: вхід за наявністю сертифіката про проходження повного курсу вакцинації або за результатами негативного ПЦР-тесту.
Експозиція діятиме на території Національного комплексу «Експоцентр України», за першим павільйоном. Вхід вільний.