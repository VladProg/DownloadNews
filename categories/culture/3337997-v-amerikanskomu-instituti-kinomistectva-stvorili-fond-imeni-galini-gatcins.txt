Незалежна творча організація Американський інститут кіномистецтва (AFI) оголосив про створення фонду імені Галини Гатчінс з метою підтримки тих, хто прагне реалізувати свої мрії у кінематографі.

Про це повідомили на офіційному сайті організації в суботу, передає Укрінформ.
«Як вірно сказано в мистецтві кінематографа, що просто слова не можуть описати втрату такої дорогої для спільноти AFI людини. В Американському інституті кіномистецтва ми обіцяємо зробити так, щоби ім’я Галини Гатчінс жило в дусі всіх, хто прагне бачити свої мрії реалізованими у чудово розказаних історіях», - зауважили в організації.

Для всіх, хто хоче зробити внесок у фонд імені Галини Гатчінс, AFI відкрило сторінку з можливістю для пожертв.
Як повідомляв Укрінформ, 42-річна кінооператор Галина Гатчінс померла під час зйомок фільму «Rust» внаслідок пострілу, який зробив із бутафорської зброї відомий американський актор і продюсер Алек Болдуїн. Інцидент стався 21 жовтня. Галина мала українське походження.