російські загарбники обстрілами цілеспрямовано знищують об’єкти культурної спадщини по всій Україні - від Луганщини до Львівщини.

Як передає кореспондент Укрінформу, про це заявила заступниця міністра культури та інформаційної політики Катерина Чуєва під час неформальної зустрічі в Раді Безпеки ООН, присвяченій цьому питанню.
«Уся культурна спадщина всієї країни, як матеріальна, так і нематеріальна, нині зазнає нападів і має бути захищена для всього людства», - сказала вона, виступаючи в режимі онлайн-конференції.
За її словами, з 453 пошкоджених чи зруйнованих об’єктів культури, перевірених співробітниками міністерства, 128 мають статус пам’яток, 147 є культовими спорудами, 33 - музеї та заповідники, 59 - культурні центри, театри та кінотеатри, 40 - бібліотеки.
Зруйновано або пошкоджено 136 споруд, що належать християнським громадам, чотири – мусульманським, шість – юдейським.
Чуєва нагадала, що деякі напади росії були спрямовані безпосередньо на знищення об’єктів культури, зокрема музею Григорія Сковороди в Харківській області та краєзнавчого музею в Іванкові на Київщині.
Пошкодження та руйнування, вчинені внаслідок ракетних ударів, бомбардувань і артилерійських обстрілів, зафіксовані в 15 областях, що охоплюють усю територію України - від Луганської та Донецької областей до Львівщини.
Деякі музейні колекції, як, наприклад, у Маріуполі та Мелітополі, були викрадені й вивезені загарбниками, додала заступниця міністра.
У Радбезі ООН у п’ятницю відбулася неформальна зустріч на тему «Знищення культурної спадщини як наслідок російської агресії проти України», організована постпредствами Албанії, яка головує у липні в РБ, у співпраці з делегаціями України та Польщі.