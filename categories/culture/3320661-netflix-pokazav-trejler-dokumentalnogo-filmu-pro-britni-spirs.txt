Стрімінгова платформа Netflix представила повний трейлер документального фільму про відому американську співачку Брітні Спірс.

Як передає Укрінформ, про це повідомляє Variety.

Зазначається, що сама прем’єра стрічки «Брітні проти Спірс» запланована на 28 вересня, за день до судового засідання, на якому буде ухвалене рішення щодо подальшого опікунства батька співачки Джеймі Спірс над своєю донькою.
Режисеркою фільму стала Ерін Лі Картер, а над самим проєктом працювали понад один рік.
У Netflix не оголосили, хто саме знявся у документальному фільмі.
Як повідомлялося, попзірка Брітні Спірс впродовж кількох місяців намагалася усунути батька Джеймі Спірс від будь-якого втручання в її справи. Судове слухання з цього приводу призначене на кінець вересня в Лос-Анджелесі.
У серпні адвокат співачки заявив, що батько американської попзірки, який розпоряджався більшою частиною майна своєї доньки (зокрема маєтком вартістю 60 млн доларів) відтоді, як у 2008 році вона мала психічний розлад, погодився відмовитися від цієї ролі.
39-річна Брітні Спірс залишається під опікою менеджера Джоді Монтгомері, яка займається її медичними та особистими справами. Суть проблем із психічним здоров'ям співачки публічно не розкривається.
Спірс, яка не виступала з 2018 року заявила, що не повернеться на сцену, поки батько зберігає контроль над її кар'єрою.