Спортивна драма "Із зав’язаними очима" Тараса Дроня вийшла на онлайн-платформі Takflix, фільм доступний на всіх територіях, із англійськими субтитрами.

Як передає Укрінформ, про це повідомляє пресслужба Держкіно у Фейсбуці.
"Із зав’язаними очима" – це історія бійчині ММА Юлії. Вона займається змішаними єдиноборствами з дитинства і не знає іншого світу, крім окресленого сіткою бійцівського рингу. За сюжетом фільму, російсько-українська війна закінчилася, але коханий головної героїні так і не повернувся. Це потрясіння спонукає Юлію піти всупереч суспільним стереотипам та шукати долі за межами великого спорту. Проте минуле не хоче відпускати дівчину", - йдеться у повідомленні.
Головні ролі у стрічці виконали: володарка кінопремії "Золота Дзиґа" Марина Кошкіна ("Захар Беркут", "Віддана", "Забуті"), Олег Шульга ("Червоний", "Позивний Бандерас") та Лариса Руснак ("Стрімголов").
Фільм брав участь у майже 20 фестивалях, його відзначили нагородами в Німеччині, Індії, Бразилії, Іспанії. Міжнародна прем’єра стрічки відбулася на Варшавському кінофестивалі, де його визнали найкращим у конкурсі дебютних фільмів Competition 1–2. На Одеському міжнародному кінофестивалі 2021 року стрічка здобула приз FIPRESCI за найкращий повнометражний фільм.
Виробництво стрічки - компанія «Сучасне Українське Кіно» за підтримки Міністерства культури України, Львівської обладміністрації, Давидівської сільської ОТГ, Львівської міськради та співпродюсера Олександра Берби, власника інвестиційної компанії Asgard.
Як повідомлялося, фільм-володар "Кришталевого ведмедя" 71-го Берлінського міжнародного кінофестивалю, стрічка української режисерки Катерини Горностай "Стоп-Земля" 20 січня виходить у всеукраїнський кінотеатральний прокат.