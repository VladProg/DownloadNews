Колекція Херсонського художнього музею, який обікрали російські загарбники, поповниться роботами польського художника Леха Федишина.

Як передає Укрінформ, про це Херсонський художній музей повідомляє у Фейсбуці.
«Зараз музей очікує на доставку трьох робіт митця і мріє про ті часи, коли зможе показати їх херсонцям наживо», - йдеться у повідомленні.
Як зазначив митець, він хотів би заповнити ту порожнину, яка утворилася внаслідок пограбування музею. За словами Федишина, роботи, які він передає в дар, є своєрідною даниною та застереженням. Він підкреслив, що мистецтво має бути універсальним і доходити до широкого кола глядачів. Але передусім воно має існувати у віртуальному вимірі, щоби молоді люди в цілому світі, попри збройні конфлікти, мовні та економічні бар'єри, мали змогу черпати натхнення з цього мистецтва.


Лех Федишин звертає увагу на те, що його прізвище має українське коріння. Художник каже, що зв'язок з Україною може відчувати кожен поляк, що ми є слов'янами, справжніми сестрами і братами.

У своїх роботах митець використовує багато старовинних технік — це техніки спеціального випалу, спікання кераміки та витримки матеріалу в гарячій воді, японські техніки випалу, є навіть особлива секретна техніка поєднання кераміки з бетоном.
Від своєї знайомої художник-аматор дізнався про пограбування музею в Херсоні, і в нього з'явилося бажання передати свої роботи в дар.
За даними музею, митець передає декоративну миску темно-бронзового кольору - образ, який асоціюється з органічною глибиною, космічним простором, чорною дірою, а також чорно-блакитні вітрила — мистецьку реакцію на трагедію не локальну, а міжнародну, на конфлікт світів, на катастрофу в Каховці. Червоні крапки символізують жертв війни, а блакитний, чорний і золотий кольори — надію на відродження.
Водночас інсталяцію на тему джерел можна інтерпретувати вільно. Зворотній бік інсталяції нагадує сонце або знак атома, і цей символ може бути застереженням для світу. Це особливо актуально зараз, коли росіяни лякають світ то застосуванням ядерної зброї, то своїми діями на Запорізькій АЕС.
Як повідомляв Укрінформ, працівники Херсонського художнього музею імені Олексія Шовкуненка взялися ідентифікувати викрадені твори мистецтва, які «випливли» у Криму. Наразі можна стверджувати, що під виглядом так званої «евакуації» окупанти вивезли з музею понад 11 тисяч творів мистецтва.
Ірландський музей сучасного мистецтва в Дубліні представив на своїй платформі проєкт про роботи, викрадені російськими загарбниками з Херсонського художнього музею ім. Олексія Шовкуненка.
Уночі 6 червня російські війська підірвали греблю Каховської ГЕС, спричинивши масштабне затоплення.
Фото: Херсонський Художній Музей