Відповідальне ставлення українців до вакцинації дозволить закладам культури та бізнесу продовжувати працювати в умовах пандемії коронавірусу.

Як передає Укрінформ, про це написав міністр культури та інформаційної політики Олександр Ткаченко в Телеграмі.
"Таке враження, що люди припинили боятися. За літо, коли показники захворюваності були значно нижчим, багато хто розслабився. Але пандемія – це не сезонний грип. І таких помилок природа не вибачає. Карантин вже подовжений до кінця року. А жовтий рівень епідемнебезпеки вже говорить про обмеження. Зокрема в театрах, кінотеатрах та інших закладах культури наповненість може бути не більше 2/3 (2 заповнені ряди, один – порожній) або понад 50 % місць (при розміщенні у шаховому порядку)", - написав Ткаченко.
Він зазначив, що при вищому відсотку вакцинованих в Україні ситуація була б зовсім інша, як для глядачів, так і для закладу культури та його персоналу.
Міністр зауважив, що відповідальне ставлення до питання вакцинації може не лише врятувати здоров’я та навіть життя, а і дозволити у важкі пандемічні часи закладам культури, бізнесу повноцінно працювати.
"Зараз йде світова прем’єра фільму про Джеймса Бонда. І назву він має підходящу – "Не час помирати". Але Бонд-Бондом, а ви йдіть вакцинуватися!", - закликав він.
Як повідомляв Укрінформ, за добу 3 жовтня 2021 року в Україні зафіксовано 4 821 новий підтверджений випадок коронавірусної хвороби COVID-19. За весь час пандемії в Україні на COVID-19 захворіло 2 460 010 осіб, з них одужали 2 264 523 особи, померло 56 889 людей.