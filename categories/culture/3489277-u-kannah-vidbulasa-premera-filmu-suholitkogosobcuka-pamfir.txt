На Каннському кінофестивалі відбулася світова прем’єра фільму Дмитра Сухолиткого-Собчука «Памфір».

Як передає Укрінформ, про це повідомляє пресслужба Держкіно.
«21 травня у каннському Théâtre Croisette в одній з найпрестижніших конкурсних програм Каннського кінофестивалю "Двотижневик режисерів" показали створений за підтримки Держкіно повнометражний ігровий дебют українського режисера та сценариста Дмитра Сухолиткого-Собчука "Памфір". Стрічка претендує на "Золоту камеру" – премію Каннського кінофестивалю, що присуджується за найкращий дебютний повнометражний фільм», – ідеться у повідомленні.
Як зазначається, "Двотижневик режисерів" – це самостійна секція Канн, заснована після подій 1968 року, коли фестиваль скасували через студентські заворушення. В основі програми – принцип "кінематографісти для кінематографістів": навіть відбір до цієї секції означає визнання, яке зазвичай отримують лише імениті режисери.
У центрі сюжету стрічки – чоловік на прізвисько Памфір (Олександр Яцентюк), в минулому контрабандист, що нині заробляє будівельними роботами. Він повернувся із заробітків до рідного села напередодні зимового карнавалу Маланки. Памфір має побожну дружину (Соломія Кирилова) і сина-підлітка Назара (непрофесійний актор Станіслав Потяк) і через необережний вчинок сина опиняється перед необхідністю знову порушити закон.
«Соціуму потрібні міфологеми – нові орієнтири, що виникають з потреби в комусь сильному, відважному, незламному. І важливо, щоб вони були сучасними… Нам не треба Гастелло – нам треба Привид Києва. Нам треба дівчина, котра виводить собак з Ірпеня. Це зриме мессіанство: тут і зараз. І цю нову міфологію "тут і зараз" неможливо очорнити, як у разі героїв минулого, бо все це ми бачимо на власні очі. Ці приклади незламності нам зараз потрібні. І ми маємо розуміти, як вони народжуються. І ось "Памфір" – це один із сценаріїв того, як народжується міфологема», – коментує режисер і сценарист фільму Сухолиткий-Собчук.
«Памфір» є копродукцією чотирьох країн: України (Bosonfilm), Франції (Les Films d’Ici), Польщі (Madants) та Чилі (Quijote). Проєкт 2019 року став одним з переможців 11-го конкурсного відбору Держкіно.
«Після Канн заплановані прем'єри "Памфіра" в Північній та Південній Америці, Африці, Азії. У нашого міжнародного сейлз-агента Indie Sales є варіанти не лише для кожного континенту, а й для кожної території – як у контексті прем'єри, так і участі у фестивалях. Також завдяки міжнародним партнерам ми маємо гарантію релізу на території кожного з них: у Польщі, Франції, Чилі, Нідерландах, Швеції, Швейцарії, Люксембурзі та Німеччині. Звісно, сподіваємося на якнайшвидшу можливість прем'єри та релізу в Україні», – зазначає продюсерка Олександра Костіна, Bosonfilm.
Проєкт отримав підтримку від Українського культурного фонду, Польського інституту кіно (PISF), швейцарського фонду Visions Sud Est, французького національного центру кіно CNC Aide aux cínemas du monde, Hubert Bals Fund при кінофестивалі в Роттердамі, агенції European Film Promotion і Чернівецької державної обласної адміністрації.
Як повідомлялося, 75-ий Каннський кінофестиваль цьогоріч триває 17–28 травня.
Фото: кадр із фільму «Памфір»