Кінофестиваль Crossing Europe, який проходитиме з 26 квітня по 1 травня у Лінці (Австрія), відкриється з показу документальної стрічки "Східний фронт" про російську війну проти України.

Як передає Укрінформ, про це повідомляється на сайті кінофестивалю.
"Crossing Europe знову відкривається у 2023 році чотирма фільмами, які представляють зріз цьогорічної фестивальної програми та уособлюють багатство європейського кіно через своє розмаїття з точки зору змісту та мистецтва", - йдеться у повідомленні.
Зазначається, що одним з цих фільмів є "надзвичайно актуальна та хвилююча" документальна стрічка "Східний фронт" Віталія Манського та Євгена Титаренка, яка "демонструє жорстокість війни в Україні шляхом гнітючих кадрів безпосередньо з фронту".
Під час фестивалю також буде показано документальну стрічку української режисерки Аліси Коваленко "Ми не згаснемо" про дорослішання пілітків на сході України на тлі війни.
Загалом у ході Crossing Europe буде продемонстровано 139 художніх, документальних та короткометражних фільмів з 45 країн світу. Це - численні прем'єри, а також фільми, відзначені міжнародними нагородами, які покажуть в Австрії вперше. Крім того, близько 120 гостей кінофестивалю з Австрії та з-за кордону розкажуть про свою творчість під час кінодискусій та інших заходів.
Як повідомляв Укрінформ, стрічка 2023 року "Східний фронт" (Україна, Латвія, США, Чехія), знята знаним президентом Артдокфесту Віталієм Манським і українським оператором, режисером Євгеном Титаренком, який воював у 2014-2015 рр., а з 24 лютого 2022-го працює парамедиком організації "Госпітальєри". Саме фронтові зйомки Титаренка стали стрижнем нового фільму.
"Східний фронт" був у конкурсній програмі Берлінале-2023, його прем’єра відбулася в річницю початку великої війни – 24 лютого.
Фото: кадр із фільму "Східний фронт"