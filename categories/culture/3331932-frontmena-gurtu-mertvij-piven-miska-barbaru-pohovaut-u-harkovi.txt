Фронтмена гурту «Мертвий півень», актора театру "Арабески", одного із засновників українського року Міська Барбару поховають 13 жовтня у Харкові.

Про це у Фейсбуці повідомила його дружина Світлана Олешко, передає Укрінформ.
"Михайло Барбара буде похований на міському цвинтарі №2", - зазначається у повідомленні.
Чин похорону правитиметься у Свято-Дмитрівському храмі міста Харкова о 14:00. Попрощатися з артистом можна буде з 13:30.

Як повідомляв Укрінформ, Михайло Барбара помер 11 жовтня на 50-му році життя. За попередніми висновками, в нього раптово зупинилося серце.
Михайло (Місько) Барбара народився у Львові 14 листопада 1971 року. У 1989 році заснував популярний у 1990-их львівський гурт «Мертвий півень» і став його фронтменом. У 1998 році переїхав до Харкова, де почав грати у харківському театрі «Арабески». Був одружений із режисером театру Світланою Олешко.