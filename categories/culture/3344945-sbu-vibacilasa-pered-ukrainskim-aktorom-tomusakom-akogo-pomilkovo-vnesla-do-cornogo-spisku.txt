СБУ ініціювала виключення актора Валентина Томусяка з переліку осіб, які створюють загрозу національній безпеці України. Відповідне подання було направлене до Міністерства культури та інформаційної політики.

Про це йдеться у коментарі пресслужби СБУ, передає Укрінформ.
"Валентина Томусяка було внесено помилково, додаткова і детальна перевірка усіх поданих пропозицій буде здійснена окремо. СБУ приносить вибачення Валентину Томусяку", – йдеться у повідомленні.
Служба безпеки раніше рекомендувала міністерству вжити відповідних заходів щодо осіб, які брали участь у зйомці російського пропагандистського фільму.
Оскільки прізвище Томусяка значилось серед учасників знімальної групи, він був включений до відповідного переліку. Однак детальне вивчення складу групи свідчить, що він не брав участі у зйомках.
Як повідомлялося, міністр культури та інформаційної політики Олександр Ткаченко звернувся до СБУ з проханням перевірити, як Томусяк потрапив до списку. До цього, 1 листопада, МКІП за поданням СБУ додало 32 акторів та інших учасників зйомок російського пропагандистського фільму "Солнцепек" до списку осіб, які загрожують нацбезпеці України. У переліку значився також Томусяк.
Фото: facebook