Депутати Ради міста Краків у середу проголосували за визнання засновника Pink Floyd Роджера Вотерса персоною нон ґрата у місті за його позицію щодо України.

За це рішення проголосували 40 місцевих депутатів, ніхто не був проти і не утримався, передає кореспондент Укрінформу.
“Депутати Кракова визнають, що як Роджер Вотерс, так і будь-яка інша особа, яка публічно вихваляє, підтримує ... кремлівський режим, будуть розглядатися в Кракові як персона нон ґрата”, - йдеться у прийнятій резолюції з цього приводу.
У ній місцеві депутати підкреслили, що Краків, як місто-побратим Львова та Києва, “має особливе зобов’язання зайняти позицію проти поширення дезінформації, що ганьбить українську націю”.
Як повідомляв Укрінформ, декілька днів тому в Кракові через позицію Вотерса щодо війни в Україні було скасовано концерт Pink Floyd, який було заплановано на весну наступного року. Вотерс мав виступати на стадіоні Кракова в квітні наступного року, однак організатори оголосили про скасування концерту після виходу відкритого листа музиканта до Олени Зеленської. У ньому він звертався до першої леді України з проханням схилити Президента України до “іншого шляху” та критикував Захід за постачання Києву озброєння. Цей лист викликав шквал критики у польських медіа та суспільстві.
Водночас в офіційному повідомленні про скасування концерту Вотерса не вказуються причини цього рішення.
Фото: «Радіо Свобода»