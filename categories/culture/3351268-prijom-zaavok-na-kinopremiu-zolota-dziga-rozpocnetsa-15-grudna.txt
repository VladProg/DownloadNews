Правління Української кіноакадемії ухвалило регламент шостої Національної кінопремії України «Золота Дзиґа». Згідно з ним, прийом заявок для участі у Кінопремії стартує 15 грудня і триватиме до 28 лютого 2022 року.

Про це повідомляється на сайті Кіноакадемії, передає Укрінформ.
Як зазначається, до участі допускаються українські фільми, які відповідають таким вимогам: повнометражні ігрові та анімаційні фільми, які були в українському кінопрокаті хоча б тиждень у період з 1 березня 2021-го до 28 лютого 2022 року; повнометражні документальні, короткометражні ігрові, короткометражні анімаційні фільми, які були в українському прокаті хоча б тиждень або брали участь у конкурсі кінофестивалю з історією щорічної діяльності не менше 5 років та наявністю професійного журі в період з 1 березня 2021-го до 28 лютого 2022 року; оригінальні ігрові серіали, що мали прем'єру на загальнонаціональному телеканалі або вебплатформі в період з 1 березня 2021-го до 28 лютого 2022 року, та без залучення фахівців із країни-агресора.
Також зазначається, що всі репліки іноземною мовою мають бути субтитровані, озвучені або дубльовані українською мовою.
Цьогоріч Кінопремія «Золота Дзиґа» не буде вручатися у номінації "Премія глядацьких симпатій".
«У зв'язку з карантинними обмеженнями фільми виходять у прокат в нерівних умовах, і визначити лідерів за переглядами в кінотеатрах неможливо, що значно ускладнює онлайн голосування серед глядачів. Тож ми вирішили скасувати цю номінацію на період, поки в Україні не відновиться повноцінне функціонування кінозалів» - пояснила виконавчий директор Української кіноакадемії Анна Мачух.
Відповідно до регламенту, відбір фільмів до короткого списку номінантів відбудеться з 15 березня до 27 квітня 2022 року; визначення переможців у номінаціях - з 12 травня до 26 травня 2022 року.
Вручення шостої Національної кінопремії України «Золота Дзиґа» відбудеться у червні 2022 року у Києві.
Фото: Українська кіноакадемія, Фейсбук