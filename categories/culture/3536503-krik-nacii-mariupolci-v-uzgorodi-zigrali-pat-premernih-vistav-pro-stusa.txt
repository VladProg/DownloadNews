Актори Маріупольського драмтеатру зіграли в Ужгороді п'ять прем'єрних вистав "Крик нації" про життя та долю Василя Стуса.

Про це повідомили на сторінці у Фейсбуці Донецького академічного драматичного театру, м. Маріуполь, передає Укрінформ.
"Перший прем’єрний показ вистави «Крик нації» ми зіграли 16 липня – рівно в день, коли чотири місяці тому рашиська бомба знищила будівлю нашого театру в Маріуполі. П’ятий за два тижні показ прийшовся на 24 липня – рівно на день, коли п’ять місяців тому ранкові вибухи широкомасштабного вторгнення назавжди змінили життя всієї України," - йдеться в дописі.

Як повідомляють у театрі, за цей час акторам вдалося відіграти заплановані покази, а також додаткові покази.

"За допомогою та безпосередньої участі місцевих, регіональних, національних та міжнародних засобів масової інформації, «Крик нації» почули в світі! І наша мистецька «гармата» нанесла свій удар по окупанту. І ще нанесе! Творча команда все для цього робить, і вже готує наступні покази в серпні і не лише в Україні." - заявляють в Маріупольському театрі.
Як повідомляв Укрінформ, у червні в Ужгороді запрацював Донецький академічний драматичний театр, м. Маріуполь, із колективу з 200 осіб в Ужгород працювати під керівництвом режисерки Людмили Колосович приїхало 13 чоловік. Акторська трупа наразі складає сім осіб. Театр працює на базі Закарпатського обласного муздрамтеатру імені братів Шерегіїв. За цей час маріупольці випустили виставу "Крик нації" про життя та долю Василя Стуса. Із цією виставою маріупольці планують подорожувати світом - уже є попередні домовленості про її показ у Польщі, Франції та Словаччині.