Цього тижня на площі навпроти будівлі федерального парламенту Канади в Оттаві звучатимуть українські колядки.

Про це кореспондентові Укрінформу розповіли у Конгресі українців Канади.

“Українські різдвяні колядки звучатимуть із Вежі миру Центрального блоку парламенту Канади в Оттаві”, - заявили в українській організації.

Зазначається, що спеціальна подія, приурочена до православного Різдва, відбудеться 7 січня з 12:00 до 12:20 за місцевим часом.

Українські колядки будуть виконані на карильйоні - механічному музичному інструменті, встановленому у годинниковій вежі парламенту.

Зауважимо, що 98-метрова Вежа миру - центральний архітектурний елемент комплексу споруд парламенту Канади в Оттаві. Збудована у 1920 році, вона височіє у самому центрі канадської столиці. Всередині вежі встановлений карильйон на 53 дзвони.