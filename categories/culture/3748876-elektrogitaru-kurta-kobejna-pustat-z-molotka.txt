Електрогітару, яка колись належала фронтмену легендарного рок-гурту «Nirvana» Курту Кобейну, продадуть на аукціоні Kruse GWS цього місяця разом з іншими особистими речами.

Як передає Укрінформ, про це повідомляє Euronews Culture.
За очікуваннями, електрична гітара Teisco Del Ray EV-2T, підписана Кобейном, буде продана за понад 200 тисяч доларів США.

Фото: Kruse GWS Auctions
Водночас очікується, що вартість виставленої на аукціон акустичної гітари рок-музиканта, на якій він грав під час концертного альбому «MTV Unplugged in New York» у 1994 році, буде набагато вищою за ціну його електрогітари.
До розпродажу також включені каракулі, фото і окуляри для плавання лідера «Nirvana», так само як і його рукописна примітка.
Kruse GWS є частиною аукціону «The Artifacts of Hollywood & Music Auction», до якого входять понад 350 лотів речей Джона Леннона, Шер, Брюса Лі, Ракель Велч та Елвіса Преслі.
З речей Преслі з молотка будуть продані його виготовлений під замовлення діамантовий перстень «TCB», сонцезахисні окуляри Derbi Dark Bronze та 14-каратна золота медаль Святого Христофера «Heartbreak Hotel». Унікальним лотом аукціону стане інтернет-домен короля рок-н-ролу, який оцінюється у 100 тисяч доларів США.
Аукціон Kruse GWS відбудеться 26 серпня в онлайн-режимі.
Як повідомляв Укрінформ, рояль фронтмена легендарного рок-гурту Queen Фредді Мерк’юрі представлено як центральний лот нового аукціону Sotheby’s у Лондоні.