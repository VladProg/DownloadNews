В Україні розпочато зйомки документального фільму про перший місяць розв’язаної росією війни «Наперекір усьому».

Про це Укрінформу повідомив режисер фільму Артем Литвиненко.
Стрічка стане спільним проєктом Організації українських продюсерів (OUP) та компанії Gingers Media за підтримки Центру оборонних стратегій України.
За задумом авторів, це документальна стрічка про те, як Україні вдалося не лише зірвати «бліцкриг» від російської армії, яка перевершує українську за кількістю і силою, а й завдати агресору суттєвої поразки під Києвом.

«Пройшовши весь шлях російського вторгнення з півночі на Київ “наживо”, гарячими слідами, розумієш, наскільки нерівними були сили. Як ця атака була відбита? Якою ціною? Це важливі та непрості питання, відповіді на які часто вражають. Кількість знищеного російського озброєння, масштаби боїв і руйнувань, терор проти цивільних. Коли бачиш це на власні очі, то складається картина цієї жахливої війни», - сказав Литвиненко.
«Багато хто вже забув перші дні війни, коли експерти давали Україні 72 години на капітуляцію. Чому вони помилялися? Як ми вистояли? Провідні світові експерти переоцінювали “другу армію світу”? Чи недооцінювали українців? Ми хочемо розібратися», - додав співзасновник OUP, засновник та продюсер Gingers Media Ігор Сторчак.

Команда проєкту вже завершила зйомку першого пулу інтерв’ю у Європі. В ньому взяли участь генерал Бен Годжес, ексголовнокомандувач збройними силами США в Європі; адмірал сер Філіп Ендрю Джонс, екскомандувач Королівського військово-морського флоту Великої Британії; генерал Ондрей Фалковський, у минулому представник Польщі при військовому комітеті НАТО. Раніше знімальна група провела інтерв'ю з ексміністром оборони України Андрієм Загороднюком та нинішнім міністром оборони Олексієм Резніковим. Також були зафільмовані матеріали з безпосередніми учасниками найгостріших бойових дій першої фази війни.

«Думка міжнародних військових експертів, людей з великим воєнним досвідом та авторитетом, дозволяє проаналізувати дії сторін та знайти відповідь на питання, чому ж російський бліцкриг провалився, незважаючи на величезну військову перевагу армії рф у техніці та живій силі, і чому всім цей сценарій здавався неможливим 24 лютого 2022 року», - зазначив Литвиненко.
CGI карти України, що ілюструють перебіг першого етапу війни, допоможуть глядачеві зануритися у перші тижні повномасштабного російського вторгнення та українського опору.
«Війна змінила все, зламала мільйони життів, знищила безліч починань. Цей фільм - наш внесок в осмислення того, що відбувається», - зауважив Сторчак.
Реліз фільму запланований на осінь 2022 року, ведуться перемовини про його світову дистрибуцію.