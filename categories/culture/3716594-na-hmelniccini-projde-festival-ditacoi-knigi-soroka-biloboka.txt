Фестиваль дитячої книги «Сорока Білобока» за участю відомих письменників пройде 1-3 червня на території замку князів Острозьких у Старокостянтинові Хмельницької області.

Про це у Фейсбуці повідомило Управління культурної політики та ресурсів Старокостянтинівської міської ради, передає Укрінформ.
«...Вперше у Старокостянтинівській громаді об 11 годині (1 червня - ред.) на території замку князів Острозьких розпочинає роботу фестиваль дитячої книги «Сорока Білобока», - йдеться у повідомленні.
Як зазначається, організатори підготували розваги для дітей на будь-який смак і на будь-який вік. Програма передбачає, зокрема, веселі інтерактивні пригоди у дивовижній країні Книгограй разом з дівчинкою Алісою та її друзями, різноманітні конкурси, роботу артмайстерень, дитячий історичний квест, екоігри, рухливі ігри та танцювальний флешмоб.
Крім того, 3 червня відбудеться зустріч із відомими письменниками - Андрієм Кокотюхою, Сашком Дерманським, Оксаною Радушинською, Світланою Вертолою. Учасники заходу зможуть також придбати книги та взяти автографи у авторів.
Як повідомляв Укрінформ, у Чернівцях презентують виставку "Втрачене дитинство", на якій покажуть історії українських дітей, які загинули від початку повномасштабного російського вторгнення.