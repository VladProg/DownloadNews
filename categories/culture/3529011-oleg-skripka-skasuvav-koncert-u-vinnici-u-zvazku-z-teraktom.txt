Олег Скрипка 14 липня у Вінниці мав провести благодійний концерт, а зустріч з організаторами мала відбутися в місці, куди влучила російська ракета.

Про це співак повідомив у Фейсбуці, передає Укрінформ.
«Сьогодні мав відбутися наш концерт на підтримку України в місті Вінниця. Ми мали намір відвідати військових, як це відбувається в кожному місті, в яке ми приїжджаємо з благодійними концертами. Ми мали зустріч із організаторами заходу в місці попадання ракети, нас врятувало 10 хвилин часу…», - написав Скрипка.

Музиканти скасували концерт, який мав відбутися о 19:00 «у зв’язку з терактом» - зазначено на афіші.
Як повідомляв Укрінформ, у четвер росія завдала ракетного удару по центру Вінниці. Кількість загиблих на цей час - 21 людина, ще 51 постраждалого госпіталізовано.
Через ракетний удар загинув учасник команди львівської співачки Роксолани, інші музиканти поранені та знаходяться в лікарні. Концерт співачки у Вінниці був запланований на сьогодні на 18:00. Він мав відбутися в рамках благодійного туру «Тримайся» містами України, який Роксолана організовує спільно з Центром Морально-Психологічного забезпечення ЗСУ. 100% прибутку від концертів передають на потреби ЗСУ. Співачка повідомила, що гроші за всі квитки повернуть.
Фото: Фейсбук Олега Скрипки