У межах всеукраїнської кампанії «Разом ми зберігаємо. Разом ми творимо» проводиться конкурс художніх проєктів, присвячених осмисленню російської війни в Україні з 2014 року з фокусом на взаємодію України та Європейського Союзу.

Про це повідомляє пресслужба Міністерства культури та інформаційної політики, передає Укрінформ.
«З 26 травня – по 20 червня Представництво ЄС в Україні у партнерстві з Київською міською галереєю мистецтв Лавра в межах всеукраїнської кампанії «Разом ми зберігаємо. Разом ми творимо» проводять конкурс художніх проєктів, присвячених осмисленню російської війни в Україні з 2014 року й до сьогодні з фокусом на взаємодію України та ЄС», - йдеться у повідомленні.
Основна мета конкурсу - сприяння творчого вираження та обговорення теми війни через художній погляд, показати роль ЄС у збереженні, підтримці та відновленні української культури, особливо сучасного мистецтва.
Як зазначається, конкурс може приймати такі формати художнього вираження: живопис, скульптура, інсталяція та графіка з урахуванням можливостей виставкових приміщень Галереї мистецтв Лавра. Учасники можуть обирати форму вираження, яка найкраще передає їхню концепцію та ідею.
Конкурс створює платформу для активного обговорення теми війни в Україні та допомоги ЄС Україні в сфері збереження культурної спадщини та розвитку сучасної культури, яка включатиме публічні дискусії, семінари та відкриті зустрічі з кураторами, де будуть обговорюватися теми, висвітлені в їхніх художніх проєктах.
У МКІП відзначають, що конкурс надає можливість для кураторів та митців висловити свої думки та почуття стосовно війни в Україні та її безпосереднього впливу на взаємодію України та ЄС. Він також сприятиме поглибленню розуміння цих складних питань через художній погляд та формуванню культурного діалогу.
Детальніше про умови участі в конкурсі можна дізнатися за посиланням.
Як повідомлялося, Український інститут книги оголосив конкурс культурно-мистецьких проєктів з випуску книжкової продукції.