Президент Володимир Зеленський передав орден Держави родині загиблого у ДТП співака, телеведучого та продюсера Андрія Кузьменка, якому було посмертно присвоєно звання Героя України.

Як передає Укрінформ, про це повідомляє пресслужба Президента.
Указ про посмертне присвоєння звання Героя України з удостоєнням ордена Держави Зеленський підписав 17 серпня 2020 року, у день народження Андрія Кузьменка, відзначивши його визначні особисті заслуги у формуванні вітчизняного культурного простору, вагомий внесок у розвиток національного музичного мистецтва, багаторічну плідну творчу та громадську діяльність.
Глава держави передав нагороду загиблого співака його батькові Віктору Кузьменку. На зустрічі також були присутні мати Андрія Кузьменка Ольга, його вдова Світлана Бабійчук та донька Марія-Барбара Кузьменко.
«Я прекрасно знав Андрія, ми багато разів зустрічалися. Він був дуже крутим хлопцем. Люди люблять його пісні, він живе у своїй творчості», – сказав Зеленський.
«Дякую вам за добру пам’ять про нашого сина Кузьму Скрябіна. Бажаю вам міцного здоров’я та наснаги у вашій державницькій роботі», – сказав Віктор Кузьменко.

Як повідомляв Укрінформ, Андрій Кузьменко - співак, продюсер, телеведучий, шоумен, лідер гурту «Скрябін» загинув 2 лютого 2015 року в автокатастрофі біля села Лозуватка на Дніпропетровщині.
24 серпня 2021 року у Національному спортивному комплексі "Олімпійський" відбувся урочистий концерт "День Народження Країни". На концерті гурт "Скрябін" заспівав пісню "Люди, як кораблі". Під час виступу за допомогою відеоефектів було створено імітацію присутності Андрія Кузьменка.
Фото: пресслужба Президента