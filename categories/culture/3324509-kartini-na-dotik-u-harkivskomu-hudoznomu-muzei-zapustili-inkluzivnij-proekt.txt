Проєкт «Крокуємо інклюзією», де створюють «картини на дотик», запустили в Харківському художньому музеї.

Фінансову підтримку проєкту надає Український культурний фонд, повідомила кореспондентові Укрінформу ініціатор проєкту, координатор Харківської обласної фундації «Громадська Альтернатива» Олена Зіненко.
«Наша фундація не вперше реалізує інклюзивні проєкти у Харківському художньому музеї, чий фонд - понад 20 тисяч експонатів. Так, у 2018 році ми створили для музею аудіогіди для незрячих відвідувачів, і вони мали успіх. А у 2019 році наш черговий проєкт - створення аудіогідів для Харківського художнього, музею, а також музею Григорія Сковороди та сільського Пархомівського музею, причому кількома мовами - українською, англійською, німецькою та французькою - вже підтримав Український культурний фонд. Він же підтримав грантом у 500 тис. грн і новий інклюзивний проєкт: зробити рельєфні копії відомих картин з фонду Харківського художнього музею, щоб відвідувачі з порушенням зору могли «прочитати» їх на дотик», - зазначила Зіненко.

За її словами, для реалізації проєкту запросили відомого у Харкові скульптора, яка отримала профильну освіту у Харківській державній академії дизайну та мистецтв, Тетяну Альбіцьку-Костомарову.

«Ми також знайомі з Тетяною як учасники реалізації спільного волонтерського проєкту розвитку художніх здібностей у дітей, зокрема, у школах на контрольованій території Донбасу, де Тетяна навчала дітей вмінню ліпити іграшки з глини. Було дужє приємно, коли Тетяна дала згоду взяти участь у реалізації нового проєкту», - додала Зіненко.

За словами Альбіцької-Костомарової, спочатку в експозиції художнього музею відібрали картини, які б максимально відповідали задуму сприйняття картини на дотик.

«Обрала чотири роботи: картину Репіна «Запорожці пишуть листа турецькому султану», графічну роботу Дюрера «Прогулянка», натюрморт Ханса ван Санта «Сніданок» та картину відомого українського митця Костянтина Трутовського «Одягають вінок». Все інше, як кажуть - справа техніки. Спочатку - графічне копіювання роботи, причому заввишки не більше 1 метра, щоб відвідувачі з порушенням зору змогли доторкнутися до всіх елементів, потім - копія з пластиліну, яку потім формують у гипсі. І кінцевий результат, рельєфна копія у штучному камені, який гладкий та приємний, теплий на дотик, і це сподобається відвідувачам», - розповіла Альбіцька-Костомарова.
Як зазначила науковий співробітник Харківського художнього музею, куратор інклюзивних програм Ганна Задорожна, готові рельєфні картини наприкінці жовтня будуть розміщені у постійній експозиції музею. Також вона додала, що на черзі – проєкт зі створення копій картин Нарбута у технології об'ємного друку від фундації «Громадська Альтернатива».
Фото: Суспільне Харків