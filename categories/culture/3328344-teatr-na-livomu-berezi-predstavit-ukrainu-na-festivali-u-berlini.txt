Київський академічний театр драми і комедії на лівому березі Дніпра візьме участь у міжнародному фестивалі Radar Ost, який проходитиме у Берліні 7-10 жовтня, з виставою «Погані дороги».

Про це Укрінформу повідомили у театрі.
«Головна тема фестивалю цього року - «Мистецтво і конфлікти». Демонструватимуться вистави театрів Боснії, Росії, Білорусі та України. Минулого року через пандемію відбувся лише діджитал-варіант фестивалю, але цього року ми нарешті їдемо до Берліна, щоб наживо зіграти одну з найпотужніших вистав – «Погані дороги», яка чудово вписується у тему фестивалю. Постановка Тамари Трунової за п'єсою Наталки Ворожбит розкаже німецьким глядачам справжні історії з війни на Донбасі», - зазначають у театрі.






Вистава «Погані дороги» / Фото Анастасії Мантач








































Виставу гратимуть 9 та 10 жовтня на сцені одного з найстаріших театрів Берліна - Deutsche Theater.
А з 11 по 30 жовтня команда театру набуватиме унікального театрального досвіду в колаборації з німецькими колегами у проєкті «Митці. Точки перетину». Це міжнародна театральна лабораторія-резиденція, де протягом трьох тижнів команди українського Театру драми і комедії на лівому березі Дніпра та Münchner Kammerspiele (Мюнхен, Німеччина) досліджуватимуть точки перетину історій власних держав і ментальностей. Влітку в Києві відбулося знайомство команд проєкту.






Münchner Kammerspiele / Фото Анастасії Мантач

























«Для нас це – вікно в Європу, можливість сказати своє слово. І показати, що ми можемо робити, безпосередньо в Німеччині. Це класно, коли такі сильні театральні групи звертають увагу на тебе та прагнуть працювати з тобою», - прокоментував участь у проєкті шеф-драматург театру Павло Ар’є.
Учасники проєкту обмінюватимуться професійним і художнім досвідом, в рамках якого буде створено ескіз майбутньої вистави «Офелія», яка в перспективі увійде до репертуару обох театрів.
Від Театру на лівому березі в театральній лабораторії візьмуть участь акторки Анастасія Пустовіт та Марина Клімова, головний режисер Тамара Трунова, шеф-драматург Павло Ар’є, звукорежисер Станіслав Ломаковський, проєктнаий менеджер Ольга Шило та директор-художній керівник Стас Жирков.
Проєкт створюється за підтримки УКФ.
Результати «Міжнародної театральної лабораторії: Митці. Точки перетину» можна буде побачити 2-4 листопада в Театрі на лівому березі. Зокрема, передбачено професійну конференцію для театральних діячів та показ ескізу вистави «Офелія» за участю українських та німецьких митців. У грудні в межах лабораторії відбудеться театральний марафон за участю обох театрів.