Всесвітньо відома українська диригентка Оксана Линів вклала гроші, отримані від престижної європейської нагороди в новий проєкт, фільм про музику та війну, подивитися який запрошує усіх.

Прем’єра 80-хвилинного музичного документального фільму відбудеться 1 жовтня о 18.00 за київським часом на Youtube-каналі фестивалю LvivMozArt, розповіла диригентка кореспонденту Укрінформу.
«Ми запрошуємо всіх подивитися цей фільм, він буде цікавим не тільки для шанувальників класичної музики, але й для тих, хто є небайдужим до стану культури в Україні та взагалі до такої теми як українсько-європейський культурний контекст», - зазначила Линів.
Фільм називається Mozart for Solidarity та розповідає про коріння, творчість і діяльність українського Моцарта – Франца Ксавара Моцарта, який жив у Львові. Зйомки проходити спільно з міжнародною інституцією зі Зальцбурга Mozarteum.
«Ми змогли запросити до Зальцбурга 8 знакових українських артистів, які представляють раритетний, мало кому відомий репертуар, створений в основному у Львові. Вони також розповідають про свій досвід війни. Завдання цього фільму – привернути увагу до стану культурних інституцій, зокрема, Харківського університету мистецтв», - розповіла Линів.
Вона також повідомила про плани зібрати посильну суму грошей і передати їх у Харків, на відновлення роботи цього одного з найважливіших музичних закладів України.

Сам проєкт-фільм було створено на кошти, які Линів отримала за престижну нагороду від європейської інституції Europa Nostra - Helena Vaz da Silva Award. Ця нагорода присуджується людям за визначні досягнення, за збереження культурної спадщини, за підняття обізнаності серед населення щодо культурних цінностей. Вручення нагороди відбудеться 24 листопада в Лісабоні.
Линів на цьому тижні взяла участь у Європейському культурному саміті в Празі, де презентувала проморолик нового фільму, а також інші свої проєкти: фестиваль LvivMozArt, діяльність Молодіжного симфонічного оркестру України, а також програму Music for Future, яку організувала спільно зі словенськими партнерами для евакуації молодих музикантів і членів їхніх сімей зі зони бойових дій. Загалом було евакуйовано понад 100 молодих талантів.
Франц Ксавер Моцарт, син Вольфганга Амадея Моцарта, жив і працював у Лемберзі/Львові з 1808 по 1838 рік.
Фото: credo