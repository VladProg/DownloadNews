У Києві представили офіційну айдентику національної кампанії «Світ Сковороди», підготовлену до 300-річчя від дня народження визначного українського філософа та письменника.

Як повідомляє кореспондент Укрінформу, презентація відбулася в Музеї Національного університету «Києво-Могилянська академія».

«Сьогодні символічний день, тому що 300 днів нас відділяє від власне самої дати народження Григорія Савича і тому ці 300 днів хотілося б прожити насичено, говорячи, актуалізуючи його спадщину і залучаючи до цього різні спільноти. Недарма ми проводимо цей захід саме в цьому приміщенні... Це Музей історії Національного університету «Києво-Могилянська академія». Власне, він розташований у будинку Галшки Гулевичівни - однієї з найстаріших будівель Подолу, де, власне, ступала нога Григорія Савича. Це в Києві, принаймні на сьогоднішній момент, єдина відома будівля, де він точно знаходився. На першому поверсі в експозиції музею є його екслібрис, коли він підписувався, будучи спудеєм НаУКМА, тому звідси в дуже символічну дату і в дуже символічному місці ми розпочинаємо відлік 300-річчя Сковороди за 300 днів», - зауважила голова Державного агентства України з питань мистецтв та мистецької освіти Галина Григоренко.


Міністр культури та інформаційної політики Олександр Ткаченко розповів про заходи, заплановані в межах відзначення 300-річчня з дня народження Сковороди, відзначивши, що «фігура Сковороди унікальна, це не формальна людина для багатьох людей, тому що кожен, хто читав його твори, його сприймає не тільки як мандруючого філософа, літератора, історика, але як людину, яка надихала багато поколінь на деякі вчинки і дії».

«Ми, наприклад, коли були студентами, то перед тим як розпускати комсомольську організацію ходили до Сковороди і до Шевченка набиратися духу для того, щоб можна було рухатися далі у вільний світ. Тому багато речей, які ми запланували, варто вже сказати зараз, окрім «Світ Сковороди» - айдентики, яка буде в публічному доступі, яку можуть використовувати державні, недержавні установи.., і події, які будуть відбуватися. Серед подій, які ми плануємо, це реставрація місця поховання і власне заповідника в Сковородинівці, там буде кілька зроблено речей: і адміністративний будинок буде відремонтовано, і буде облаштовано парк, буде облаштована експозиція, будуть деякі ініціативи з приводу чергових фонтанів, принаймні, ми проведемо Сковородинівку до тями, так би мовити», - розповів Ткаченко.

Окрім того, за його словами, планується за підтримки УІК видання творів Сковороди та книг, присвячених йому.
«Так само ми сподіваємося, що в Держкіно успішно пройдуть пітчинги фільмів і мультфільмів, присвячених Сковороді. Будуть державні мистецькі заходи в грудні , але ми сподіваємося, що будуть деякі ще й влітку в місцях, які присвячені Сковороді. Власне, Сковорода так багато ходив, що в принципі в багатьох містах будуть події, присвячені Сковороді: в Переяславі, в Харкові і на Полтавщині, тому речей, пов’язаних із Сковородою впродовж року буде надзвичайно багато», - сказав міністр культури та інформаційної політики.
Ткаченко наголосив, що заплановані заходи до 300-річчя з дня народження Сковороди – «це унікальна можливість кожному з нас зануритися в його світ знову і завдяки проєкту «Skovoroda.Today», також стати учасником цих процесів».
Айдентику національного проєкту «Світ Сковороди» розробив переможець мистецького конкурсу МКІП - комунікаційна агенція Postmen у партнерстві з літературним критиком Євгенієм Стасіневичем.

Як зауважив керівник та засновник комунікаційної агенції Postmen Ярослав Ведмідь, працювати з айдентикою ювілейних років дуже складно, «тому що кожен має якісь уявлення про цю фігуру, про інші фігури ще з школи, кожен бачив цю фігуру на грошовій купюрі і кожному здається, що він щось знає про це».
«І нашим завданням, коли ми працюємо з айдентикою видатних особистостей, знакових особистостей, це знайти ті аспекти, які можуть пробудити новий інтерес в аудиторії, хоча їй може здаватися, що ми все знаємо про цю історію», - сказав Ведмідь.
Він розповів, що перед кожним проєктом в агенції проводять дослідження, тож і перед початком роботи над айдентикою з нагоди 300-річчя Сковороди також вивчали думку суспільства.
«Було опитано близько тисячі українців, і не дивно, що 99% з них кажуть – «Ми знаємо Григорія Савича», і 78% кажуть — читали Григорія Савича», - зазначив Ведмідь.

Він також додав, що близько половини респондентів оцінюють свої знання про Сковороду на трійку і нижче, 75% - на п’ятірку і нижче по десятибальній системі.
«Але що мене надихає, що 91,9% хочуть знати більше. І це, власне, те, чому хочеться присвятити цей рік. Хочеться, щоб Україна більше знала про Савича», - поділився Ведмідь.
Він розповів, що айдентика проєкту «Світ Сковороди» побудована навколо ідеї, що «300 років — це шанс поглибити розуміння Григорія Савича і його світів, світу України 18 століття, і ідей 18 століття, його текстів і, власне, його символіки, символів, з якими він працював».
Більше про брендбук проєкту можна дізнатися на сайті МКІП та Держмистецтв, де він доступний для використання державними і приватними ініціативами, що присвячені 300-річчю філософа.
Про 300-денну кампанію до дня народження філософа розповіла також директор консалтингової групи компанії One Philosophy Юлія Гуменяк.
«Ми сьогодні презентуємо проєкт, який став переможцем конкурсу ідей. Проєкт, який стартує зі сторінки в Інстаграмі, де діджиталізований Сковорода буде 300 днів спілкуватися з українцями. Спілкуватися він буде в ролі ментора, наставника, друга, адже його філософія по суті залишається такою ж актуальною, як і у 18 сторіччі. В час, коли наша свобода вкотре під загрозою, нам здається, що такий проєкт знайде особливий відгук в серцях українців, адже шлях до свободи довгий і кожному з нас варто з цією самоідентифікацією, до якої закликає Сковорода, і знайти перш за все внутрішню свободу, яка дасть нам сили, дасть нам стійкість до будь-яких викликів», - розповіла Гуменяк.

Окрім того, з наступного тижня запрацює онлайн платформа www.skovoroda.today, яка матиме вигляд чату зі Сковородою, де кожен користувач матиме змогу поставити йому питання та отримати відповідь.
Як повідомлялося, 4 листопада 2020 року Верховна Рада ухвалила постанову «Про відзначення 300-річчя від дня народження Григорія Савича Сковороди» (№4084),що передбачає урочисте відзначення ювілею на державному рівні.
Григорій Сковорода народився у 1722 році.