Міністерство культури та інформаційної політики у межах проєкту “Збережіть українську культуру” веде збір коштів на відновлення Національного літературно-меморіального музею Григорія Сковороди у Харківській області, який був зруйнований у травні внаслідок російського ракетного обстрілу.

Як передає Укрінформ, про це повідомляє Міністерство культури та інформаційної політики.
У МКІП нагадали, що наприкінці серпня спільно з телеком-оператором Vodafone Україна презентували проєкт "Збережіть українську культуру", спрямований на залучення благодійних коштів для відбудови пам'яток культурної спадщини.
Одним із таких об’єктів, які знищили росіяни і який тепер потребує відновлення, є Національний літературно-меморіальний музей Г. С. Сковороди.
7 травня російський снаряд влетів під дах будівлі музею, спалахнула пожежа і вогонь охопив все приміщення.
В експозиції музею зберігалися видання творів Сковороди, література про нього, книги античних, середньовічних та новочасних філософів і поетів, які вивчав Сковорода, етнографічні предмети, картини і графічні роботи, пов'язані зі Сковородою. В експозиції також були деякі особисті речі Сковороди.
Історичне значення має і прилеглий старовинний парк, планування якого з часів Сковороди практично не змінилося. У парку до початку обстрілів збереглася криниця, місце першого поховання філософа, його могила, пам'ятник, упорядкована скульптурна “філософська алея”.
Найцінніші експонати колекції вдалося врятувати, їх перемістили заздалегідь у безпечне місце, але меморіальний будинок зазнав непоправних втрат.
За фактом порушення законів та звичаїв війни (ч. 1 ст. 438 Кримінального кодексу України) Харківська обласна прокуратура розпочала досудове розслідування. Руйнація музею викликала масове обурення в соцмережах. Українці закликають виключити росію з ЮНЕСКО, організації ООН, яка опікуються культурною спадщиною.
“У мене немає сумнівів, що росіяни били спеціально по музею Сковороди. Він сам колись казав: "Не братайтеся з тими, хто зло ховає". Це свідчення того, що це, ймовірно, свідома ідеологічна акція. Вони ж Сковороду називали ледь не першим російським філософом. Це практично свідоме влучання в те, проти чого воює путін — проти української ідентичності”, — наголосив міністр культури та інформаційної політики Олександр Ткаченко.
“Нині для відновлення музею необхідно понад 112 мільйонів гривень. Ця сума “непосильна” для Харківської області, яка щодня обстрілюється ворогом, але є можливою, якщо до її збору долучиться кожен із нас”, - зауважили у міністерстві.
Стати патроном закладу чи задонатити будь-яку посильну для себе суму на відновлення музею можна на платформі.
Як повідомляв Укрінформ, станом на 1 вересня у межах проєкту“Збережіть українську культуру” на спецрахунок МКІП перераховано 350 тисяч гривень для відновлення музею Сковороди.

Станом на 4 вересня в Україні вже 500 об'єктів культурної спадщини зазнали пошкоджень або були повністю зруйновані внаслідок війни.
Фото: EPA