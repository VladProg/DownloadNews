У Чернівцях в Літературному целанівському центрі офіційно відкрили ХІV Міжнародні поетичні читання Meridian Czernowitz. Вони триватимуть три дні.

Про це повідомляє кореспондент Укрінформу.
За словами організаторів, цього року літературні читання будуть більше орієнтовані на військову тематику.
"Тут ми презентуємо книжки, які були видані в Україні від початку повномасштабного вторгнення – це книжки, які є рефлексіями на війну проти України. Тобто письменники, які їх написали, - це люди, які підтримують і обороняють Україну. Це в тому числі наші захисники, які служать у ЗСУ. Але це також і волонтери, які підтримують українців волонтерською роботою. Вони виступають за кордоном, розповідають про Україну і є такими нашими амбасадорами", - сказала директорка міжнародної літературної корпорації Meridian Czernowitz Євгенія Лопата.

Вона зауважила, що ці книжки дуже на слуху в Україні. Вони фактично фіксують війну та будуть вивчатися в історії літератури.
Учасниками читань стануть як відомі, так і молоді поети та поетеси із Австрії, Німеччини, Швейцарії, Ізраїлю та України. У програмі — поетичні читання, презентації нових книжок, публічні дискусії та винно-книжкові дегустації.

Також організатори повідомили, що майже усі запрошені з-за кордону автори приїхали на цей літературний фестиваль. Один автор буде виступати онлайн через те, що стан здоров'я не дозволив йому приїхати до Чернівців.

"Ніхто з тих, кого ми запросили, не відмовився з причини війни. Зрозуміло, війна – це типова ситуація для учасників із Ізраїлю, яким ця ситуація війни дуже добре знайома. Тому в них у принципі немає страху їхати в країну, де йде війна. Проблемніше з іншими країнами на кшталт Швейцарії. Але це ті люди, які в своїх колах – інтелектуальних у тому числі – багато років підтримують Україну і дуже активно підтримують її впродовж повномасштабного вторгнення. Нам було важливо, щоби вони приїхали на фестиваль і побачили Україну зсередини", - додала директорка Meridian Czernowitz.
Раніше організатори зазначали, що під час проведення Міжнародних поетичних читань Meridian Czernowitz у Чернівцях відбудеться презентація одразу шести поетичних та прозових книжок, які були видані в Україні протягом 2022-2023 років.

Зокрема, у програмі заходів презентація видань:

поетична збірка Катерини Міхаліциної «Розламані люди», модерує Христя Венгринюк;
поетична збірка Ярини Чорногуз «[dasein: оборона присутності]», модерує Євгенія Лопата;
презентація антології «Воєнний стан», учасники: Андрій Любка, Юрій Андрухович, Христя Венгринюк, модерує Євгенія Лопата;
презентація збірки документальної прози Артема Чеха «Точка нуль», модерує Олександр Михед;
презентація нової збірки есеїстики Тараса Прохаська «Бурчак», модерує Євгенія Лопата;
презентація книжки Олександра Михеда «Позивний для Йова», модерує Андрій Любка.

Вхід на всі події вільний. Під час заходів збиратимуть донати на ЗСУ.
Локації проведення: Зал «Медіа» готелю Central Magnat Cinema, 1-й поверх (вул. Кобилянської, 36) та РК «Бартка», 2-й поверх (вул. Головна, 124)
До подій можна буде долучитися також наживо на сторінках фестивалю у Facebook та YouTube.
З повною програмою Міжнародних поетичних читань Meridian Czernowitz можна ознайомитись тут.