У Національному музеї історії України відкриється виставка цінних археологічних знахідок, серед яких – вилучені в ході слідства у колишнього народного депутата Валерія Горбатова.

Про це повідомило Державне бюро розслідувань, передає Укрінформ.
Як нагадали в бюро, на початку 2000-х років Горбатов очолював Раду міністрів Автономної Республіки Крим. У квітні 2022 року правоохоронці викрили його у фінансуванні терористичної організації "ДНР".
Встановлено, що після окупації російськими загарбниками частини територій України ексдепутат продовжував здійснювати там свою бізнес-діяльність і сплачував податки Росії.
Колишній посадовець також привласнив культурну спадщину України, за попередніми даними, викрадену з кримських музеїв і куплену в "чорних археологів".
В одному з київських офісних приміщень, що належать ексдепутату, у ході обшуків у 2022 році правоохоронці виявили понад шість тисяч одиниць історичних і культурних цінностей, зокрема скіфські мечі Акінак, списи, сокири, стріли, монети, кольчугу 12 сторіччя, шоломи епохи Еллінізму і посуд Трипільської культури.
Під час нових обшуків на початку травня поточного року в ексдепутата і членів його злочинної групи виявлена ще одна схованка з великою колекцією старожитностей, які теж могли бути протиправно вилучені з Музейного фонду України або знайдені під час незаконних розкопок.
Так, виявлена була понад тисяча артефактів із різних епох – від бронзового віку до пізнього середньовіччя.

Серед вилученого – меч Гунів, декорований золотом й альмандинами. За стилістикою він нагадує славнозвісну гунську діадему з Мелітопольського музею, викрадену російськими загарбниками.

Також знайдені обладунки 16-19 століть, зокрема шоломи польських гусарів типу Моріон, іранські шоломи, монети періодів від античності до пізнього середньовіччя.
Знайшли правоохоронці й візантійську золоту декоровану емаллю іконку із зображенням архангела Михаїла 11-12 століть, античні і скіфські старожитності, ікони, холодну зброю 14-19 ст., Першої та Другої світових воєн, мечі епохи Великого переселення народів тощо.
Обидві колекції, за попередніми даними, коштують мільйони доларів.



Відкриття виставки "День археолога: врятовані скарби" відбудеться у вівторок, 15 серпня, о 14:00. На заході будуть представлені археологічні знахідки світового рівня, отримані музеєм за останні чотири роки.
Організована виставка за підтримки ДБР, Офісу генерального прокурора, Національної поліції та Служби безпеки України.
Як повідомляв Укрінформ, минулого року слідчі ДБР зібрали неспростовні докази причетності Горбатова до фінансування дій, направлених на повалення конституційного ладу в Україні, зміни її меж або державного кордону та виправдання російської агресії.
Фото: ДБР