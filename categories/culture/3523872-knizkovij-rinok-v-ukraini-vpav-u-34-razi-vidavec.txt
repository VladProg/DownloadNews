Книжкові продажі в Україні від початку повномасштабного вторгнення впали в 3-4 рази.

Про це повідомив в ефірі національного марафону новин засновник і генеральний директор харківського видавництва «Ранок» Віктор Круглов, передає Укрінформ.
«Кілька місяців видавництва тільки оговтувалися. Звичайно, книжок зараз продається набагато менше. Книжковий ринок упав в тричі, а може й в чотири рази. Що приємно – відновлюється видання книжок, але зараз виходять книжки, які здавалися до друкарень буквально перед 24 лютого», - повідомив Круглов.
Він зауважив, що основною є проблема матеріальної підтримки працівників видавництв.
«Звичайно, що ми не чекали таких складнощів. Наші працівникі розпорошені і по Україні, і по світу. Працюємо і в бомбосховищах під час повітряних тривог, і з-за кордону. Редагування рукописів, робота з авторами, підготовка оригінал-макетів триває. Ми готуємо нові підручники для 5 класу, розпочали підготовку підручників для 6-7 класів», - зазначив засновник видавництва.
Він сподівається, що Президентом невдовзі буде підписано закон про підтримку книжкової справи, який може запрацювати з 2023 року. Ним передбачаються сертифікати для батьків новонароджених на придбання книжок українською мовою та підтримка книгарень.
Круглов зауважив, що видавництва, зокрема, й «Ранок», в перші дні повномасштабної війни виступили з ініціативою про бан російської культури.
«Ми писали листи до закордонних партнерів, аби була заборонена участь російських видавництв у книжкових виставках», - зазначик директор. Також харківський «Ранок» відмовився від друку книжок російською мовою.
Як повідомлялося, у Центральній бібліотеці Вільнюського міського управління 1 липня стартував проєкт «Українська книжкова поличка» з передачі української літератури, що реалізується під патронатом першої леді України пані Олени Зеленської.