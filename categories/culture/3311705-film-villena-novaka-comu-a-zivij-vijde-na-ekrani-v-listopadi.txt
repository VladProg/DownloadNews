Вийшов трейлер нової стрічки режисера Віллена Новака «Чому я живий».

Як передає Укрінформ, про це повідомляє пресслужба Держкіно.
«У національному прокаті фільм з’явиться з 4 листопада 2021 року», - ідеться в повідомленні.
Як зазначається, фільм - про Маріуполь, довоєнне життя в невеликому українському місті на березі Азовського моря. 17-річні Фрося і Льончик перебувають у вирі першого пристрасного кохання і мріють одружитися. Але Фрося українка, а Льончик єврей. Дуже важко батькові дівчини поступитися своїми переконаннями та пустити в сім'ю іновірця.
Побут довоєнного Маріуполя і складні відносини співжиття різних національностей, події Другої світової війни на території України, колабораціонізм і знищення єврейського населення – стрічка закликає до терпіння і людяності, взаємовиручки та любові.

Картину знято за оповіданням письменника та драматурга Євгена Митька «Тепер я турок, не козак...». Твір є автобіографічним – Євген Миколайович народився в Маріуполі у 30-ті роки та пройшов окупацію. Наприкінці 90-х він написав сценарій фільму та висловив бажання, щоб режисером картини виступив тільки Віллен Новак – класик українського радянського кінематографа, який зняв такі популярні картини, як «Вторгнення», «Дві версії одного зіткнення», «Гу-га», «Принцеса на бобах» та інші. Більш як 20 років сценарій чекав на реалізацію.

У ролях Роланд Мішко, Анастасія Марків, Віктор Жданов, Ірина Мельник, Ольга Радчук, Олексій Горбунов, Георгій Делієв, Максим Горай.

Оператор-постановник фільму – Данил Дєдков, художник-постановник – Віктор Фомін, композитор – Володимир Гронський.



Стрічку створено Одеською кіностудією (продюсери – Андрій Осіпов, Олена Дементьєва) за підтримки Державного агентства України з питань кіно.