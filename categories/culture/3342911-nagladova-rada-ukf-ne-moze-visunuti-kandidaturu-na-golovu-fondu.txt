Наглядова рада Українського культурного фонду наразі перебуває в ситуації, коли не може висунути кандидатури для розгляду Міністерством культури та інформаційної політики для затвердження голови фонду.

Про це сказав на пресконференції в Укрінформі член Наглядової ради УКФ, генеральний директор ДП «Національний цирк України» Владислав Корнієнко.
“В Наглядовій раді має бути 9 осіб. Станом на сьогодні констатуємо факт неукомплектування Наглядової ради, що спричиняє організаційні проблеми. Відповідно до чинного законодавства, закону “Про Український культурний фонд” двома третинами голосів можна приймати рішення, тому Наглядова рада функціонує. Але є певні проблеми”, - зазначив Корнієнко.
Він пояснив, що Наглядова рада УКФ комплектується таким чином: 2 особи мають бути за квотою Президента України, 2 представники — за квотою Міністерства культури та інформаційної політики, 2 представники - обрані закладами культури, 2 представники - обрані громадськими організаціями. Натомість від Президента та МКІП у Наглядовій раді є тільки по одній особі. І вона через це не може запропонувати МКІП три кандидатури, одну з яких міністерство має затвердити на очільника Наглядової ради.
“Станом на сьогодні, у нас є неповний комплект за певними квотами, і найголовніше, що на сьогодні немає голови Наглядової ради. Тобто бракує голови Наглядової ради УКФ, а також кандидатури на цю посаду”, - констатував Корнієнко.

Він також звернувся до суспільства запропонувати такі кандидатури на майбутнє, які Наглядова рада могла б розглянути.
“Ми маємо подати три кандидатури на затвердження міністерства, тому користуємося сьогоднішньою можливістю спілкування з громадськістю, щоб нам запропонували такі кандидатури. Це повинна бути знакова особистість в системі української культури, з відповідними здобутками не лише фаховими, а й освітніми, зі знанням мов і досвідом роботи в міжнародному форматі”, - наголосив він.