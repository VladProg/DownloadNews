Французький режисер документального фільму "Зерна голоду. Україна 1933" Гійом Рібо вважає нинішню політику російського президента Володимира Путіна в Україні схожою на політику радянського диктатора Йосипа Сталіна 1930-х років щодо України.

Про це він сказав в інтерв'ю Укрінформу.
На переконання французького документаліста, зараз, під час розв’язаної Росією повномасштабної війни, також варто показувати світові трагічні сторінки української історії, такі як Голодомор 1932-1933 років.
"Через той же зв’язок минулого і теперішнього. У моєму фільмі є свідчення італійського консула, який стверджує, що у 1933 році відбулося етнічне насильне вторгнення СРСР в Україну. Адже після Голодомору, який знищив дуже багато українців, на звільнені території заселили етнічних росіян. В усі регіони, які постраждали від голоду, але найбільше – на Донбас, Харківщину. Такою була політика Сталіна – заселення росіян в етнічні регіони України. Такий же злочин він зробив і з татарами: депортував кримських татар і заселив туди росіян. І зараз ми бачимо, що Путін робить те саме – на захоплених територіях виселяє етнічних українців і заселяє туди росіян", - сказав Рібо.
Він нагадав, що після Голодомору в Радянському Союзі почалися репресії над діячами культури. Тоді Радянський Союз заборонив українську мову, українську культуру й політику. Це також стало своєрідним актом культурного геноциду українців.
"І чіткий зв’язок тієї політики Сталіна ми бачимо з нинішньою політикою Путіна на окупованих українських територіях. Усі українські підручники замінили російськими, школярів змушують говорити лише російською, змушують співати російський гімн. Те саме було і в 1933 році – в українських школах почали викладати російською, заборонили українську мову, була штучна русифікація України. Тому якщо не досліджувати і не пам’ятати свого минулого, то майбутнє вашої країни буде таким же трагічним", - додав французький режисер.
На його думку, те, що російська армія після захоплення Маріуполя одним із перших знищила Меморіал жертвам Голодомору у місті, свідчить про те, що вони досі не хочуть, щоб світ дізнався правду про ті страшні події в Україні.
Натомість, наголосив Рібо, українцям потрібно більше знімати фільмів, писати книг, ставити театральних вистав на історичну тематику. Для того, щоб розповідати світові не лише про нинішні злочинні дії російських окупантів, а й про трагічні сторінки історії в період радянської окупації України, підсумував він.
Як повідомляв Укрінформ, у травні Франція офіційно визнала Голодомор 1932-1933 років геноцидом українського народу. У Сенаті 95% депутатів підтримали це рішення.