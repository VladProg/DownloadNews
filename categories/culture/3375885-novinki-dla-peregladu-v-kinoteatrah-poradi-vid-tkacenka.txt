Міністр культури та інформаційної політики Олександр Ткаченко підготував для українців перелік кінорекомендацій.

Як повідомляє Укрінформ, відповідний список він оприлюднив у Телеграмі.
Міністр, зокрема, радить переглянути кінострічки "Don’t look up", "Друга світова війна у кольорі: шлях до перемоги", "Людина павук", "Матриця" та "Ілюзія контролю".
Так, за словами Ткаченка, "Don’t look up" – це кіно з глибокими сенсами. "Про сучасність та відповідальність людства і політиків за те, що відбувається на планеті. Крім того, він напрочуд атмосферний і дотепний. З долею чорного гумору, але водночас дуже добрий, бо залишає по собі слід – відчуття реальності. Є багато стрічок фантастичних, які передбачають майбутнє людства, але після цього фільму тебе не покидає думка, що ми відганяємо від себе те, що насправді може очікувати нас зовсім скоро", – розповів урядовець.
Він також акцентував, що акторський склад стрічки дуже потужний – Леонардо ДіКапріо, Меріл Стріп, Кейт Бланшетт, Дженніфер Лоуренс.
Щодо серіалу "Друга світова війна у кольорі: шлях до перемоги" Ткаченко зауважив, що він сподобається не лише тим, хто любить історію, а й тим, хто продовжує дискутувати про Другу світову війну. Міністр розповів, що сюжет серіалу показує об’ємну картину, часто з новими фактами того, що відбувалось на всіх фронтах: в Африці, на Тихому океані, на Заході, що робили Англія та Сполучені Штати Америки. Міністр культури та інформполітики висловив переконання, що глядача вразять і вчені, які беруть участь у цій стрічці, і "кольорова" війна.
Крім того, Ткаченко підкреслив, що фільм "Людина павук" є абсолютним лідером прокату 2021 року. "Його касові збори, незважаючи на пандемію, вражають: вже 1 млрд у світовому прокаті й буде точно більше. Достойне кіно: хоч з дітьми, хоч з коханими, але вартує походу в кінотеатри під час новорічних свят", – зазначив він.
Рекомендуючи останній четвертий фільм "Матриця", урядовець закликав громадян подивитися та скласти своє враження, незважаючи на відгуки. "Тим, хто зростав на "Матриці" – не піти на останню – шкодити собі… Дійство, яке дозволить і зануритись в спогади, і подумати про майбутнє", – підкреслив міністр.
Також він розповів, що "Ілюзія контролю" – це стрічка спільного виробництва України, Великої Британії та Німеччини. На його думку, цей фільм з досить нетривіальним сюжетом, адже у ньому, зокрема, йдеться про головного героя, який, маніпулюючи людьми задля власного зиску, одного разу виявляє, що сам є об'єктом чиєїсь маніпуляції.
Ткаченко побажав українцям приємного перегляду та закликав їх дивитися фільми не тільки онлайн, а «скористатись "ковідною тисячею" і сходити хоча б на три фільми, які зараз в прокаті».