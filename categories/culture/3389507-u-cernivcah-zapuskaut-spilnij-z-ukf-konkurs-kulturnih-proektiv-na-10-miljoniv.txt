У Чернівцях підписали угоду з Українським культурним фондом, згідно з якою розпочинають конкурс на реалізацію кращих культурних проєктів на суму в 10 мільйонів гривень.

Про це у Фейсбуці повідомляє Чернівецька міська рада, передає Укрінформ.
"Культурна сфера Чернівців давно потребує поштовху для модернізації та розвитку. Таким "поштовхом" стане угода між Чернівцями та Українським культурним фондом, яку підписав міський голова Роман Клічук", - йдеться у повідомленні.
Угода передбачає запуск на умовах співфінансування конкурсної програми. Тому у міськраді Чернівців запросили активних та креативних чернівчан подавати заявки на реалізацію культурного проєкту. Якщо їх проєкт пройде відбір, на його реалізацію направлять грант.
У міськраді також зазначили, що на реалізацію програми виділяють 10 мільйонів гривень - по 5 мільйонів від УКФ та з міського бюджету Чернівців.
Фото: Чернівецька міськрада, Facebook