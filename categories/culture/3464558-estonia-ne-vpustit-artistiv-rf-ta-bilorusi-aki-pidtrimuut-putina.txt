Міністр внутрішніх справ Естонії Крістіан Яані прокоментував схвалений урядом принцип, згідно з яким до країни не впустять російських та білоруських виконавців та діячів культури, які підтримують агресію росії та дії президента володимира путіна.

Як передає Укрінформ, про це повідомив національний мовник ERR.
«Рішення уряду (ухвалене 21 квітня – ред.) – це спільне повідомлення для всіх організаторів заходів та концертів, щоб вони не планували в Естонії концерти тих російських виконавців, які підтримують режим путіна. Якщо все-таки організатор заходу хоче запросити до Естонії небажаного артиста, МВС заборонятиме в'їзд такої людини, виходячи з цього конкретного випадку», - сказав Яані.
Таким чином, Міністерство внутрішніх справ Естонії у цьому питанні виконуватиме «скажімо так, роль охоронця, який контролює виконання сьогоднішньої установки уряду».
Міністр внутрішніх справ сподівається, що «населення Естонії зрозуміє необхідність такого рішення і буде готове його дотримуватися».
21 квітня естонський кабінет міністрів ухвалив рішення дати МВС країни розпорядження обмежити в'їзд до Естонії артистам, які підтримують російську агресію.
Як повідомлялося, Естонія визнала дії російських збройних сил та військово-політичного керівництва рф геноцидом українського народу.
Глава естонського МЗС Ева-Марія Лійметс заявила, що Естонія надає Україні всіляку підтримку в її захисті від російського агресора – військову, гуманітарну, політичну.