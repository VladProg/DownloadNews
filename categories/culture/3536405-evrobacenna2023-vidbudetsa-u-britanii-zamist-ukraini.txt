Європейська мовна спілка (EBU) та BBC підтвердили, що пісенний конкурс Євробачення 2023 року проводитиме Велика Британія від імені цьогорічного мовника-переможця, української телекомпанії UA:Суспільне мовлення.

Як передає Укрінформ, про це йдеться у заяві, опублікованій на сайті організації.
«У результаті обговорень EBU запросила BBC, яка посіла друге місце на конкурсі 2022 року, виступити організатором 67-го пісенного конкурсу Євробачення. Україна, як країна-переможець у 2022 році, автоматично потрапить до великого фіналу майбутнього конкурсу разом із так званою «великою п’ятіркою» (країни, які роблять найбільший фінансовий внесок у конкурс: Франція, Німеччина, Італія, Іспанія та Велика Британія), - заявили в Європейській мовній спілці.
За словами виконавчого директора міжнародного пісенного конкурсу «Євробачення» Мартіна Остердаля, BBC раніше вже брала на себе обов’язки з організації конкурсу за інших країн-переможців у чотирьох випадках.
«Продовжуючи цю традицію солідарності, ми знаємо, що наступного року конкурс продемонструє креативність і майстерність одного з найдосвідченіших суспільних мовників Європи, водночас гарантуючи, що переможці цього року, Україна, будуть відзначені та представлені протягом усього заходу», - додав він.
У свою чергу, голова правління НСТУ Микола Чернотицький заявив, що пісенний конкурс Євробачення-2023 відбудеться не в Україні, а на підтримку України.
«Ми вдячні нашим партнерам із BBC за солідарність з нами. Я впевнений, що разом ми зможемо додати український дух цій події та знову об’єднати всю Європу навколо наших спільних цінностей миру, підтримки, відзначення різноманітності і таланту», - зазначив він.
Також стало відомо, що представники UA:Суспільне мовлення співпрацюватимуть із BBC над розробкою та впровадженням українських елементів шоу наступного року.
Логотип заходу 2023 року буде оприлюднено пізніше, він відображатиме унікальну постановку конкурсу наступного року та співпрацю між приймаючою країною та цьогорічними переможцями.
Як повідомляв Укрінформ, у травні український гурт Kalush Orchestra переміг на Євробаченні-2022 з піснею "Стефанія".
Вже у червні Європейська мовна спілка підтвердила, що наступне Євробачення проведуть не в Україні через війну і наразі шукають іншу країну для проведення конкурсу.