Автентичну копію знаменитого витвору скульптора XVIII століття Іоанна Георга Пінзеля - фігуру святого Онуфрія - встановили у центрі Тернополя.

Про це кореспонденту Укрінформу повідомив ініціатор проєкту, популяризатор творчості Пінзеля Тарас Демкура.
«Хочемо, щоб ця скульптура св. Онуфрія, яку виготовив народний художник України Роман Вільгушинський, нагадувала туристам та гостям міста про те, що тут, на Тернопільщині, свого часу жив і творив всесвітньовідомий скульптор, «галицький Мікеланджело» Іоанн Георг Пінзель. Переконаний, відтепер це місце стане ще однією туристичною «родзинкою» Тернополя», - сказав Демкура.

Як розповіли у міському туристично-інформаційному центрі, локацію, де встановлено копію скульптури святого Онуфрія, вже внесено до оглядових пішохідних маршрутів Тернополя.
Оригінал фігури святого Онуфрія, яку в 1750-х роках виконав геніальний скульптор Пінзель, знаходиться нині на Тернопільщині, в однойменній церкві села Рукомиша. Це одна з найкращих робіт майстра, виконана в камені.

Як повідомляв Укрінформ, у листопаді 2012 року українська культурна спадщина вперше була представлена у паризькому Луврі виставкою «Скульптор бароко в Україні середини XVIII століття: Іоанн Георг Пінзель». В експозиції були презентовані 27 робіт «галицького Мікеланджело» з музеїв Львова, Тернополя та Івано-Франківська.
З фігурою святого Онуфрія майже десять років тому сталася майже містична історія. Напередодні виставки в Луврі на церкву в селі Рукомиш обвалилися 25-тонні брили, які заблокували вхід до храму. Величезний шмат скелі зупинився буквально за міліметр від скульптури, ледь-ледь пошкодивши тільки мізинець статуї. Місцеві жителі сприйняли таку подію, як застереження і не віддали фігуру святого Онуфрія на виставку в Лувр.
Іоанн Георг Пінзель - галицький скульптор середини XVIII століття, представник пізнього бароко і рококо. Засновник Львівської школи скульпторів. Усередині 1740-х років він з’явився при дворі магната Миколи Василя Потоцького, який став його головним замовником і патроном. У 1751 році одружився у Бучачі (Тернопільщина). Упродовж 1750-60-х років (переважно спільно з архітектором Бернардом Меретином) працював на Львівщині, Прикарпатті, Тернопільщині. У 1756-1761 роках виконав бічні вівтарі в одному з храмів Львова, монументальні статуї святих Атанасія, Леона, кінну статую святого Юра.
Для творів Пінзеля характерна велика емоційність, динаміка й експресія, надання створеним дивовижним формам життєвих рис.
Нашій країні та світові Пінзеля відкрив Герой України мистецтвознавець Борис Возницький. Понівечені й викинуті з храмів скульптури він рятував у галицьких селах у 60-х – 70-х роках минулого століття. А вже у XXI сторіччі їх експонували у паризькому Луврі та у Відні.
Фото: Олег Снітовський, Укрінформ