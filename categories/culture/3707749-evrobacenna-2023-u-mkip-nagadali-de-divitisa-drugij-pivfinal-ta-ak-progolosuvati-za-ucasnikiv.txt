У Міністерстві культури та інформаційної політики нагадали, як проголосувати за учасників Євробачення-2023 і де можна подивитися другий півфінал пісенного конкурсу.

Як передає Укрінформ, про це МКІП повідомило у Телеграмі.
У четвер, 11 травня, о 22:00 розпочнеться другий півфінал конкурсу, під час якого визначать учасників гранд-фіналу, запланованого на 13 травня, ідеться у повідомленні.
На сцену вийдуть представники та представниці 16 країн.
“Трансляцію конкурсу можна подивитися наживо на сайті та на телеканалі Суспільне Культура, а також на YouTube-каналі "Євробачення" буде доступна ексклюзивна трансляція з Ліверпуля, яку з коментаторської вестиме Тімур Мірошниченко”, - повідомили у МКІП.
За правилами, у півфіналах не беруть участі країна-переможець минулого року і так звана "велика п’ятірка" — засновники конкурсу. Саме тому щороку за допомогою жеребкування визначають, глядачі з яких трьох країн голосуватимуть у першому півфіналі, а з яких трьох інших країн — у другому півфіналі. Україна має змогу голосувати саме у другому півфіналі, 11 травня.
Як повідомлялося, 9 травня стартував 67-й пісенний конкурс “Євробачення-2023”. Про те, хто виступав у першому півфіналі в Ліверпулі і вийшов у фінал, можна дізнатися в інфографіці Укрінформу.
Фото: BBC