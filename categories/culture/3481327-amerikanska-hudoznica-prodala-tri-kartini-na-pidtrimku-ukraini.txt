Американська художниця Маб Грейвз створила три картини про Україну під час війни. Після продажу їх цифрових версій мисткиня переказала $20 тисяч доларів Координаційному центру Save Ukraine Now, який підтримує батальйони з Прикарпаття на передовій.

Про це у Фейсбуці повідомляє платформа «Тепле Місто», передає Укрінформ.
«Маб Грейвз, відома американська художниця, що творить у стилі популярного сюрреалізму, створила серію із трьох картин про Україну у час війни. Вона продала цифрові версії цих картин і переказала $20 000 на діяльність Координаційного центру Save Ukraine Now, який підтримує батальйони з Прикарпаття на передовій», - йдеться у повідомленні.

Як зазначається, картини Маб символізують українок – молоду дівчину, в очах якої видно відблиск вибуху, матір, яка тримає двох маленьких дітей і залишається сміливою попри бурю, та бабусю з гордою поставою серед соняхів із прапором України в руках.
«Художниця перевела роботи у цифровий формат і розмістила їх на своїй сторінці на платформі Etsy. Усі з них за кілька днів стала бестселерами у різних категоріях продажу», - запевняють у платформі «Тепле Місто».
Місткиня зізналась, що не очікувала такого потоку відвідувачів на своїй сторінці. Окрім підтримки військових, Маб Грейвз ще скерувала кошти на медичні аптечки та на гуманітарну допомогу Україні від волонтерів Корпусу миру.
«Це і наша війна, і тільки разом ми можемо допомогти її зупинити», – переконана художниця.
Маб Грейвз професійно творить з 2009 року. Її роботи продавалися у понад 56 країнах світу. Лише на сторінці Маб на Etsy її твори купували майже 80 000 разів.
Платформа «Тепле Місто» об’єднує людей і бізнеси, які підтримують ідеї та дії щодо сталого розвитку Івано-Франківська.
Save Ukraine Now – Координаційний центр забезпечення спротиву, створений в Івано-Франківську для забезпечення потреб територіальної оборони Івано-Франківська та області, ЗСУ, нагальних гуманітарних запитів.