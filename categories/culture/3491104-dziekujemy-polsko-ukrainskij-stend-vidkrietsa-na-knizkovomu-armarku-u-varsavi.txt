Книжковий ярмарок у Варшаві відбудеться 26-29 травня в серці польської столиці – в Pałac Kultury i Nauki (PKiN), plac Defilad 1.

Як передає Укрінформ, про це повідомляє Український інститут книги.
«На основній локації фестивалю працюватиме український стенд зі слоганом “Дякуємо, Польще!" / Dziękujemy, Polsko!”, яким Україна висловлює вдячність дружній Польщі за справжню допомогу і підтримку не лише з початку повномасштабної агресії росії, а й за послідовну підтримку впродовж усіх років української незалежності», - ідеться в повідомленні.
Як зазначається, саме Польща першою визнала незалежну Україну і підтримувала наш євроінтеграційний курс. А сьогодні в Польщі прихистили та підтримали мільйони переселенців з України; започаткували програми підтримки українських видавців, видання книжок українською мовою; програми стипендій і резиденцій для українських авторів; організували численні культурні події, на яких збирають кошти на воєнні та гуманітарні потреби України; запровадили окремі класи у школах та курси в університетах з українською мовою викладання.
“Для нас дуже важливо знати, що ми об'єднані в наших цінностях і боремося за спільне європейське майбутнє», - підкреслюють в УІК.
Щодо програми ярмарку зазначають, що, крім продажу видавничих новинок, відбуватимуться зустрічі з авторами, перекладачами та ілюстраторами, а також дискусії, майстер-класи і виставки. Вхід на ярмарок безплатний.
На українському стенді (№143, зал Trojka) будуть представлені книжки, які розповідають про сучасну українську культуру. Відвідувачі зможуть придбати книги видавництв "Апріорі", "Видавництво", "Моторний Равлик”, "Фабула", “Видавництво 21”, “Білка”, “Навчальна книга - Богдан”, “Видавництво Старого Лева”, Видавничий Дім "НАУТІЛУС”, "Чорні вівці", “Наш Формат”, “Ранок”, "Сафран", “Час майстрів”, “Школа”, LAURUS, Letit.me, Meridian Czernowitz, Vivat, Yakaboo, ДІПА, а також видання Інституту національної пам'яті, Музею сучасного українського мистецтва Корсаків, Національного центру Олександра Довженка (Довженко-Центр).
У межах програми ярмарку виступатимуть українські письменниці Оксана Забужко (26 травня), Вікторія Амеліна (27 травня), Тамара Горіха-Зерня (26 травня), Любов Якимчук (28 травня), Катерина Калитко (29 травня), а також діячки української культури: директорка Українського інституту книги Олександра Коваль (27 травня) та перекладачка, редакторка, співзасновниця Kyiv Comic Con Марія Шагурі (26 травня). Зокрема, відбудуться дві професійні дискусії про український книжковий ринок і можливості його підтримки і розвитку. Повна програма українських заходів на ярмарку за посиланням.
Під час роботи українського стенда відбуватиметься збір коштів на проєкт “Книжки без кордонів”, який Український інститут книги реалізує під патронатом першої леді України Олени Зеленської, за підтримки МКІП та МЗС. У Польщі цей проєкт реалізується під патронатом першої леді Польщі Агати Корнгаузер-Дуди спільно з Польським інститутом книги та іншими партнерами.
На стенді також буде здійснюватися збір коштів на підтримку України.
Повна програма Книжкового ярмарку у Варшаві доступна за посиланням.
Більше інформації про роботу ярмарку для відвідувачів — за посиланням.
Організатори: Ministry of Culture and Information Policy of Ukraine, Український інститут книги, Посольство України у Польській Республіці,
За участі: Український інститут, Український ПЕН, Міжнародний фестиваль «Книжковий Арсенал», Міжнародний фестиваль «BookForum».
Фото: PORTAL POLSKIEGO RADIA SA