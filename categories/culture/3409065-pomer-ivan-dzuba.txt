Літературознавець, дисидент, Герой України Іван Дзюба помер сьогодні, 22 лютого. Йому було 90 років.

Про це повідомляє Радіо Свобода з посиланням на літературознавця, політичного і громадського діяча Миколу Жулинського.
“Сьогодні вранці уві сні на 91-му році життя відійшов за межі цього земного світу унікальна людина Іван Дзюба. Одне ім’я вже говорить багато. Багато – бо це один із лідерів національно, духовного відродження другої половини ХХ і початку ХХІ століття. Передусім Дзюба – це інтелектуальний провідник і речник українського “шістдесятництва”. І я сьогодні не можу не згадати слів Ліни Костенко, яка сказала, що Дзюба –це людина, що завжди мала мужність говорити правду", – зауважив Жулинський.
Він згадав про те, як Дзюба свого часу був відсторонений від друку, від участі у літературному і громадському житті багато років, але не покинув свою творчість.
За словами Жулинського, Дзюба останніми роками мав проблеми зі здоров’ям, та все одно продовжував працювати та стежити за літературним процесом і суспільно-політичним життям.
Де і коли відбудеться прощання, наразі невідомо.

Дзюба народився 26 липня 1931 року в селі Миколаївка Волноваського району Донецької області. Дисидент радянських часів, Герой України, академік Національної академії наук України, свого часу був міністром культури, головою Комітету з Національної премії України імені Тараса Шевченка. У 1973 році засуджений до п’яти років ув’язнення і п’яти років заслання за свою відому працю “Інтернаціоналізм чи русифікація”, але був “помилуваний”.
Автор десятків публікацій, книг, зокрема про Тараса Шевченка, досліджень про культуру і політику. Серед останніх робіт – книга “Чорний романтик: Сергій Жадан”. Один зі співзасновників Народного руху України та учасник ініціативної групи “Першого грудня”.