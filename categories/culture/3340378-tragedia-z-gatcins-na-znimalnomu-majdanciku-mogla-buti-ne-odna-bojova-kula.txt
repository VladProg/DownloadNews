Поліцейські підозрюють, що на знімальному майданчику фільму Іржа, де стався нещасний випадок з Галиною Гатчінс, могли бути й інші бойові набої.

Як передає Укрінформ, про це повідомляє CNN.
Шериф округу Санта-Фе Адан Мендоса сказав, що за підозрами поліцейських, на знімальному майданчику були знайдені інші бойові набої.
«Я не буду далі коментувати, як вони туди потрапили. Це розслідування ще триває, тому я не буду коментувати, як вони туди потрапили, але ми підозрюємо, що вони там були", - сказав Мендоса.
Шериф додав, що подальше розслідування має визначити, як члени знімальної групи отримали пістолет з бойовими набоями.
"Ми знаємо, що на знімальному майданчику була одна справжня куля. Ми збираємося визначити, чи підозрюємо, що були інші кулі, але точно буде відомо після тестування. Зараз ми хочемо з'ясувати, як вони туди потрапили, чому вони там були, тому що вони не повинні були там бути», - зазначив Мендоса.
Як повідомлялося, під час зйомок художнього фільму «Rust» (Іржа) у штаті Нью-Мексико, США, відомий американський актор та продюсер Алек Болдуїн випадково вбив операторку картини 42-річну Галину Гатчінс (Андросович), яка мала українське походження. Крім того, поранення отримав 48-річний режисер Джоел Соуз, який перебував поруч. Інцидент стався 21 жовтня. Болдуїн вистрілив із реквізитної зброї, яка, за правилами, мала бути заряджена холостим набоєм.
Сам актор під присягою заявив, що був переконаний у безпечності врученої йому зброї. Наразі детективи здійснюють слідчі дії. Вони вилучили частину реквізиту та відзнятого у момент інциденту матеріалу.