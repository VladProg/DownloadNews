Українська співачка, громадська діячка, волонтерка та президент мистецької агенції «Територія А» Анжеліка Рудницька за підтримки Українського культурного фонду створила різдвяний проєкт «Територія Різдва», в якому взяли участь відомі українські виконавці та симфонічний оркестр.

Про це повідомляє кореспондент Укрінформу.
«Як часто ми чуємо надзвичайні історії про різдвяні чудеса? Саме у зимові святкові вечори ми відчуваємо чарівну атмосферу, яка надихає творців писати, співати, зачаровуватися Україною. Наша зимова містерія «Територія Різдва» – це казковий концерт за участю відомих українських виконавців та симфонічного оркестру. Це синтез фольклорної, класичної та сучасної електронної музики. Це нове звучання добре відомих колядок та щедрівок в оригінальних аранжуваннях, створених спеціально для «Території Різдва» композитором Євгеном Петриченком», – розповіла Рудницька в коментарі агентству.

Крім самої співачки в різдвяному проєкті на казкових героїв перетворяться також: Катя Чілі, Олег Собчук, «GG ГуляйГород», фольк-студія «Правиця», Марина Одольська, «Шпилясті кобзарі», Іванна Пліш, Віталій Кириченко, Павло Табаков, Тоня Матвієнко, «Тhe Вйо», Вікторія Васалатій, Валерій Харчишин, Арсен Мірзоян.

Ще одна візуальна родзинка проєкту – оживлення унікальних художніх полотен «Український всесвіт» (авторка – Анжеліка Рудницька), які об’їздили з виставками десятки країн світу і тепер стануть героями зимової містерії.
«Територія Різдва» «зазвучить» і жестовою мовою, тож разом з нами колядуватимуть і ті, хто чує серцем», – зазначила ініціаторка проєкту Рудницька.
Прем’єра шоу на Ютуб-каналі «Територія А» відбудеться 24 грудня.