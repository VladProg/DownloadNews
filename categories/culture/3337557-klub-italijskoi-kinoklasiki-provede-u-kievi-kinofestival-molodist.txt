З 28 жовтня 2021 року кінофестиваль «Молодість» запускає проєкт «Клуб італійської кінокласики» за підтримки Посольства Італійської Республіки в Києві та Італійського інституту культури в Україні.

Як передає Укрінформ, про це у Фейсбуці повідомляє пресслужба фестивалю.
“Відкриє Клуб італійської кінокласики відреставрований фільм Лукіно Вісконті "Родинний портрет в інтер'єрі" за участю Берта Ланкастера, Сільвани Манґано, Гельмута Берґера. Подія відбудеться 28 жовтня о 18:50 в кінозалі “Гегемон” кінотеатру “Жовтень”, - ідеться в повідомленні.
Як зазначається, квитки можна придбати на сайті кінотеатру за лінком. Трейлер фільму тут.

«Кіноклуб італійської класики» — це серія показів, що складатиметься з 10 класичних фільмів від видатних італійських режисерів ХХ століття. Стрічки Вітторіо Де Сіка, Франко Дзефіреллі, Лукіно Вісконті, Бернардо Бертолуччі та інших відродяться на великих екранах у межах святкування п'ятдесятиріччя “Молодості”.
Повідомляється, що всі стрічки - переможці міжнародних та італійських регіональних кінофестивалів. Вони розкривають давно знайомі теми з чарівністю італійського темпераменту. Цього разу український глядач зустрінеться не тільки з любовною романтикою, але також із драмами, які відображають важкі часи диктатури Муссоліні, випробування, які випадають на долю молодих людей у часи Другої світової війни.
Фільми демонструються мовою оригіналу з українськими та англійськими субтитрами.
Фото: credo