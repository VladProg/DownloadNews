У столиці на території Національного заповідника «Софія Київська» триває мистецький мультимедійний захід «Характерник» .

Як повідомляє кореспондент Укрінформу, в ньому беруть участь 14 військових із 14 історичних регіонів України.






У «Софії Київській» відбувся мистецький мультимедійний захід «Характерник» / Фото: Володимир Тарасов, Укрінформ


























































“Цей захід присвячений Дню захисників та захисниць України. Подія, яка присвячена нашій історії. Мені здається, це чи не перший майданчик, де ведеться розмова про характерників, про те, хто вони такі, хто вони були у нашій історії, хто вони є в нашому сучасному, хто вони будуть у майбутньому. Це дуже чудово, коли в одному місці та в одному просторі вдається поєднувати сучасне майбутнє та минуле”, - сказав державний секретар Кабінету Міністрів Олександр Ярема.
Як наголосила генеральна директорка заповідника «Софія Київська» Неля Куковальська, недаремно цей захід проходить саме тут - у місці, де народилася наша державність, духовність, наука, культура. “Сьогодні ми згадуємо про наших героїв, про наших воїнів, але упродовж всієї історії вони були тут. З ними пов'язана Софія Київська, ця територія”, - сказала вона.
Співорганізаторка заходу, засновниця Всесвітнього дня вишиванки Леся Воронюк звернула увагу на те, що військові продемонструють старовинні вишиванки, яким понад 100 років. Вони з колекції історика Володимира Щибрі.
Мета заходу - показати військових, підкресливши їх ідентичні коди українця, дух характерництва. “Їхня сила (захисників – ред.) закладена у генетичних кодах, візерунках, в традиційний фрагментах, вишитих на сорочках, рушниках та оберегах”, - додав співорганізатор заходу, ініціатор подання борщу до ЮНЕСКО Євген Клопотенко.
Подія занурює присутніх в історію української героїки - від козака до сучасного військового-захисника. Захисники також розкажуть гостям особисті історії перемог, поразок, сили духу та любові. Участь заході беруть матері та наречені, які вишиватимуть рушник, споряджатимуть на війну сина, коханого.
“Ми розпочинаємо наш захід етнопоказом, куди вийдуть 14 військових України з 14 історичних регіонів нашої країни. Вони вийдуть не одні, а зі своїми матерями, доньками, коханими. Розкажуть вам свої історії, розкажуть про свою ідентичність”, - зазначила організаторка заходу, дослідниця традицій української культури Марина Соботюк.
Супроводжує це дійство анімаційна піскова ілюзія стихій характерництва: Бессарабія – бик, Буковина – орел, Волинь – сокіл, Галичина – лев, Карпати та Закарпаття – ведмідь, Наддніпрянщина – сом, Поділля – вовк, Подніпров'я та Запоріжжя – лось, Полісся – джміль, Полтавщина – лис, Приазов'я – змій, Таврії та Причорномор'я – зубр, Сіверщина – кінь, Слобожанщина – жайвір.
Відкрив захід виконанням Гімну України та музично супроводжує його український культурний діяч, кобзар, бандурист і лірник, очільник гурту «Хорея Козацька», народний артист України Тарас Компаніченко.
Для присутніх також відкриті мистецькі та історичні виставки у «Софії Київській».
Окрім того, згодом відвідувачів заходу пригостять козацьким борщем від шеф-кухаря Євгена Клопотенка.
Організаторами заходу є ГО “Інститут культури України” за підтримки Міністерства молоді та спорту України. Співорганізатори - Міністерство закордонних справ України, громадські організації та спілки “Всесвітній день вишиванки”, “Музичний батальйон”, “Народний музей України”, проєкт “Козак-Характерник”, Національний заповідник “Софія Київська”.