У Києві відбулося урочисте відкриття виставки відомого скульптора, автора Монумента Незалежності Анатолія Куща, що має назву «Портрет».

Про це повідомив кореспондент Укрінформу.






У Києві відкрилась виставка скульптора Анатолія Куща / Фото надані організаторами































У виставковому залі Національної академії мистецтв України 18 жовтня відбувся вернісаж виставки скульптур народного художника України, академіка НАМУ Анатолія Куща «Портрет».
Знаменитий автор багатьох пам'ятників, що «живуть» по всій Україні та за кордоном (зокрема відомі кожному українцю монументи на Майдані Незалежності - Україна-Оранта, Засновники Києва, Архангел Михаїл тощо), представив свої пошуки й досягнення у різноманітних рішеннях портретної пластики.
Виставка «Портрет» демонструє ставлення Куща до жанру портрета як до непересічного явища, що вбирає у себе різноманітні пластичні підходи. Вона демонструє кілька напрямків пошуків скульптора в цьому жанрі впродовж 50-ти років його творчої діяльності.
«Я ще ніколи в житті не виставляв портрети, як окремий вид мистецтва. Мені захотілось показати свої роботи саме у цьому жанрі скульптури, щоб люди зрозуміли наскільки це різноманітно та цікаво», - зазначив Кущ у розмові з журналістами.
На виставці представлені різні жанри портретної скульптури: характерні зображення етюдного і камерного характеру; образи діячів української культури - зокрема Тараса Шевченка, Павла Тичини, Степана Олійника, Володимира Міненка, Олександра Федорука, Івана Трухлого, Василя Шкляра; портрети історичні, монументальні державних діячів України, як-от Богдана Хмельницького, Івана Мазепи, Івана Богуна, Максима Кривоноса, Пилипа Орлика, Петра Могили. Також серед представлених робіт можна побачити автопортрет автора.
Майстер також демонструє на стінах виставкового залу цикл рельєфів, що не є портретами, але візуально й образно доповнюють настрій експозиції й поглиблюють її філософський настрій. Це рельєфи циклу «Сад пристрастей» та «Одвічне». Царина рельєфу - особливе поле скульптури. Мало хто сьогодні працює в його царині.
Водночас автор Україна-Оранта розповів, що сучасний вигляд монумента - незакінчений варіант проєкту.
«Робота над Монументом Незалежності - суть мого життя. Мета цієї роботи - показати неймовірну велич нашої держави, нашої культури», - підкреслив скульптор.
Митець розповів, що робота над монументом була призупинена багато років тому, через нестачу державних коштів. Скульптор вже 20 років чекає можливості, щоб завершити роботу.
«Я сподіваюсь після скорої нашої перемоги закінчити цей проєкт. На Майдані повинна стати константа, яка покаже, які українці є, і щоб дітки, які народжуються, споглядали історію нашої держави та її державотворців», - акцентував він.
Під час відкриття виставки Кущ був нагороджений медаллю «За творчі здобутки» від Національної спілки художників України, а також медаллю «Будівничий України» Всеукраїнського товариства «Просвіта» імені Тараса Шевченка за значні заслуги в діяльності та розбудові незалежної України.
Наразі виставки відомого українського скульптора ще тривають у Верховній Раді України та у готелі «Національний».
Виставка «Портрети» організована за допомоги Національної академії мистецтв України, Інституту проблем сучасного мистецтва НАМУ, Благодійного фонду «МіСт»ім. М.Савенка та буде тривати до 15 листопада у виставковому залі Національної академії мистецтв України.