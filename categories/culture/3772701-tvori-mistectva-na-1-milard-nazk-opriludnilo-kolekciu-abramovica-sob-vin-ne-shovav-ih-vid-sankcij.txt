Національне агентство з питань запобігання корупції опублікувало перелік творів з колекції російського олігарха Романа Абрамовича, до якого увійшли 367 творів мистецтва, що оцінюються у майже 1 млрд дол.

Про це повідомляє Укрінформ із посиланням на сайт НАЗК.
"Маючи таку відкриту базу даних творів мистецтва, ми можемо запобігти їх обігу у галузі та використанню для обходу санкцій. Наша мета – вилучення цих артоб’єктів у підсанкційних осіб та їх продаж. Отримані кошти мають були використані для допомоги у відновленні України. Лише так можна забезпечити повернення таких творів до справжніх колекціонерів, які поважають їх справжнє значення, а не використовують як знаряддя злочину", – заявив голова НАЗК Олександр Новіков.
Загалом це один із найбільших переліків творів мистецтва, що перебувають у приватній колекції. Буває так, що твори мистецтва використовуються російськими олігархами для уникнення та обходу санкцій, збереження та приховування статків. Найкращий засіб протидії – відкритість інформації щодо творів мистецтва, якими володіють підсанкційні особи, підкреслили в агентстві.
Саме для цього НАЗК провело ґрунтовний аналіз та зібрало усі відомі твори мистецтва олігарха в одному переліку на порталі "Війна і санкції". Інформацію, яку опублікувало НАЗК, неможливо знайти на офіційних сайтах аукціонних будинків, які займаються продажем творів мистецтва.


Пабло Пікассо, Червона спідниця Джерело: НАЗК

Зазначається, що Абрамович був присутнім на зустрічі російського диктатора Путіна з олігархами перед початком широкомасштабної війни РФ проти України, де й обговорювалися наслідки війни, в тому числі майбутні санкції. Права саме на цю колекцію олігарх передав своїй колишній дружині за кілька тижнів до вторгнення Росії в Україну, ймовірно для уникнення наслідків санкцій, нагадують у Нацагентстві.

Клод Моне, Захід сонця в Лавакурі Джерело: НАЗК
Як повідомлялося, роль НАЗК у санкційній політиці передбачена в Дорожній карті індивідуальних санкцій, розробленій Стенфордською міжнародною робочою групою з російських санкцій.
За даними розслідування низки іноземних ЗМІ, російський олігарх Абрамович переписав на свою колишню дружину мистецьку колекцію вартістю майже 1 млрд дол. за кілька тижнів до вторгнення РФ в Україну, побоюючись наслідків західних санкцій.
Повідомлялося також, що Абрамович відмовляється підписувати угоду про передачу постраждалим в Україні від російської війни 2,3 млрд фунтів стерлінгів від продажу футбольного клубу "Челсі".