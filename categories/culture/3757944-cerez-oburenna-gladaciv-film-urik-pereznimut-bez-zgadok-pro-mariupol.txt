Автори фільму "Юрик", який розповідає про поневіряння 11-річного хлопчика дорогою з окупованих Росією територій України до Європи, після хвилі громадського обурення видалили його з відеосервісів і пообіцяли перезняти без згадок про Маріуполь.

Про це вони повідомили в Інстаграмі, передає Укрінформ.
"Художній фільм “Юрик” буде знято з усіх наших ресурсів, і ми продовжимо роботу над змінами, зокрема: виключення міста Маріуполь з фільму та виключення назви місії евакуації, які не відповідали дійсності", - йдеться у повідомленні.
Компанія Основа фільм (ОSNOVAFILM production), яка зняла стрічку, принесла вибачення жителям Маріуполя, а також захисникам міста і волонтерам, які робили все можливе, щоб врятувати людей від злочинів окупантів.
На сайті телеканалу СТБ, де 24 серпня вийшов фільм "Юрик. Дорога не торкаючись землі", зазначено, що компанії доручили внести значні зміни і розробити нову версію фільму, зокрема, виключити будь-які згадки Маріуполя як місця, в якому розгортаються події, і не використовувати назв інших українських міст, що знаходились чи тимчасово знаходяться під російською окупацією.
"Художня стрічка має включати в себе документальний постскриптум, що відобразить реальні факти про масштаб російських злочинів та жертв серед мирного населення і не містити проявів інших організацій в частині висвітлення евакуаційного процесу", - наголосили в СТБ.
Після прем'єри фільму у соцмережах здійнялася хвиля обурення. Він позиціонувався як заснований на реальних подіях (тільки пізніше автори стали виправдовуватися тим, що знімали "художній твір"). Очевидці подій лютого-березня 2022 р. в Маріуполі поставили на карб творцям "Юрика" численні "ляпи". Зокрема, у стрічці було показано, що головний герой телефонує рідним за кордон, хоча зв'язок і електропостачання в Маріуполі пропали майже одразу після російського нападу. З міста начебто була організована евакуація, і проводили її представники ОБСЄ, хоча 7 березня 2022-го ця організація згорнула свою діяльність і вивезла своїх співробітників з України. Евакуацію ж, яка готувалася українською владою, кілька разів зривали росіяни: вони знищили як транспорт у місті, так і той, який прибував спеціально для узгодженого з окупантами вивезення цивільних. Не було в Маріуполі також сухих і освітлених укриттів, можливості запастися водою, "буржуйок" для опалення тощо.
"Тож, виходить, маріупольці все брешуть, коли кажуть, що сиділи в темряві, економлячи кожну свічку, палили масляні каганці, були без зв'язку? Брешуть маріупольці, коли кажуть, що не було аніякої організованої евакуації, аніякої медичної і взагалі будь-якої допомоги? Але маріупольці не брешуть. І реальність була у багато разів жахливіша", - зауважив у Фейсбуці Євген Сосновський, який перебував у місті до травня 2022-го.
Замість того, щоб одразу почати шукати шляхів усунення помилок у фільмі, який зачепив дуже багатьох людей, представниця команди проєкту дозволила собі некоректні висловлювання у бік маріупольців. Це спричинило ще більший гнів. Після цього жінка вибачилася і заявила, що "Юрик” - не документальне кіно і не кіно про Маріуполь, а історія однієї конкретної дитини, викладена у художньому творі".
Депутат Маріупольської міської ради Дмитро Забавін повідомив, що відправив депутатське звернення до Державного агентства України з питань кіно щодо необхідності перевірки фільму та додавання до переліку заборонених для демонстрування та розповсюдження.
Як повідомляв Укрінформ, у Маріуполі, за різними даними, внаслідок російської агресії загинуло від 22 тис. до 100 тис. мирних мешканців. З перших днів повномасштабного вторгнення загарбники взяли місто в облогу, максимально ускладнивши виїзд з нього і не даючи можливості організувати масову евакуацію. При цьому одразу були розбомблені склади продовольства і медикаментів, перебите водо-, електро- і газопостачання, житлові будинки піддавалися постійним обстрілам з усіх видів озброєння.
Фото: osnova_film