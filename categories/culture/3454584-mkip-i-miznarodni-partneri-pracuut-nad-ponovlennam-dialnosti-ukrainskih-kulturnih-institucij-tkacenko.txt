Міністерство культури та інформаційної політики разом з міжнародними партнерами працюють над поновленням діяльності УКФ, УІК та інших культурних інституцій.

Про це повідомив міністр культури та інформаційної політики Олександр Ткаченко в інтерв’ю під час національного телемарафону, передає Укрінформ.
«Звичайно, основні кошти зараз перенаправлені на підтримку нашого війська. Але заради того, щоб культура продовжувала свою роботу, ми спілкуємося з нашими європейськими колегами. І зараз обговорюємо конкретні програми фінансування, поновлення діяльності, наприклад, Українського культурного фонду, Українського інституту книги, видаємо книжки для наших біженців за кордоном. Тобто практично в усіх сферах, якими ми займаємося, ведеться робота 24/7. І контакти з нашими артистами, художниками, які зараз, до речі, будуть на бієнале, говорять про те, що цивілізований світ починає гуртуватися навколо української культури. Українська культура в цей момент має стати мейнстрімом, принаймні в Європі так точно», - підкреслив Ткаченко.
Водночас він зазначив, що на сьогодні найголовніший пріоритет – перемогти в цій війні, в сенсі інформаційної політики це означає введення санкцій проти російських пропагандистських телеканалів.
«Вже відключено Russia Today і Sputnik, але ще залишилося на їхніх платформах і в кабельних мережах багато каналів. В цьому сенсі підтримка є, головне – щоб вона перейшла в справу», - сказав міністр.
Він додав, що в цьому плані вже запущено єдині теленовини замість російських телеканалів, багато країн у кабельних мережах запускають українські телеканали, поповнюється санкційний список проти російських діячів культури і пропагандистів – і це важливий елемент боротьби.
Крім того, за словами міністра, є багато речей, якими МКІП займається з точки зору консолідації суспільства. Зокрема, релігійні громади, національні меншини зробили відповідні заяви щодо єдності й підтримки під час війни.
«У сфері культури ми виступили з ініціативою в тих місцях, де це можливо, поновити театральні вистави, навіть у Києві, відкрити заповідники. Коли ти бачиш реакцію глядачів, ти розумієш, що це носить не тільки культурний, а й гарний психотерапевтичний ефект. Тому нам важливо, щоб усі працювали. Ми підтримуємо цю сферу, наскільки можемо», - підкреслив Ткаченко.
Як повідомляв Укрінформ, Національний академічний драматичний театр імені Лесі Українки у Києві поновив покази, і першою «воєнною» виставою стали «Три кохання».