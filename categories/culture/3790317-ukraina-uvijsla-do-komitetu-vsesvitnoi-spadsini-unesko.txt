22 листопада Україну вперше обрали до складу Комітету Всесвітньої спадщини ЮНЕСКО під час 24-ї сесії Генеральної асамблеї країн-учасниць Конвенції про охорону всесвітньої культурної і природної спадщини у штаб-квартирі ЮНЕСКО у Парижі.

Як передає Укрінформ, про це повідомляє Міністерство культури та інформаційної політики.
У МКІП нагадали, що у липні 2022 року Україна представила свою кандидатуру на вибори до складу Комітету Всесвітньої спадщини на період 2023-2027 років.
“Це історична для України подія та важливий крок в розвитку та захисті культурної та природної спадщини України. Дякуємо країнам-учасницям Конвенції за висловлене солідарне рішення на підтримку України. Зараз важливіше, ніж будь-коли об’єднатися для захисту нашої культурної спадщини”, – заявив тимчасовий виконувач обов’язків міністра культури та інформаційної політики Ростислав Карандєєв.
Обрання України до Комітету всесвітньої спадщини відкриває нові можливості для активної участі у реалізації Конвенції, зокрема приймати рішення щодо використання Фонду всесвітньої спадщини та включення об’єктів до Списку всесвітньої спадщини та Списку всесвітньої спадщини під загрозою.
Ратифікована Україною у 1988 році Конвенція про охорону всесвітньої культурної і природної спадщини сприяє ефективній охороні та збереженню культурної і природної спадщини на території Української держави.
Діючи власними зусиллями та максимально використовуючи наявні ресурси, Україна впроваджує міжнародну допомогу і співробітництво в фінансовому, художньому, науковому та технічному відношеннях для активної популяризації спадщини країни.
Як повідомляв Укрінформ, дружина Президента України Олена Зеленська під час 42-ї сесії генеральної конференції ЮНЕСКО, яка відкрилася 7 листопада в Парижі, закликала ЮНЕСКО розширити свою присутність в Україні.