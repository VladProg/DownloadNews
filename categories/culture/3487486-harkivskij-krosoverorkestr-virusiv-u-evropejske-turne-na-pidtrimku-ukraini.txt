Харківський кросовер-оркестр «Prime Orchestra» вирушив у європейське турне на підтримку України.

Як передає Укрінформ, про це повідомляє Міністерство культури та інформаційної політики у Фейсбуці.
"Харківський кросовер-оркестр PRIME Orchestra вирушив у європейське турне, аби розповісти європейцям про війну в Україні та стійкість духу українців, зокрема харків'ян. У 2021 році Харків отримав статус креативного міста ЮНЕСКО у номінації «Музика». То ж харківські музиканти вирушив у тур містами Європи, що також належать до Мережі креативних міст ЮНЕСКО, аби розповісти про стан креативних індустрій у Харкові в часи війни, а також залучити допомогу від європейських країн", - йдеться у повідомленні.

Благодійні концерти вже відбулися у Катовіце та Варшаві (Польща), Гельсінкі (Фінляндія), Таллінні (Естонія). Всього учасники «Prime Orchestra» планують зіграти 12 концертів. Перед кожним виступом музиканти демонстрували ролик про Харків до війни та після, зокрема жахливі наслідки вторгнення російських окупантів.

На заходах були присутні очільники європейських міст та країн, зокрема президент Варшави, президент та прем’єр-міністр Естонії та мер Таллінна.
Ініціатива реалізована за підтримки Міністерства культури та інформаційної політики, Міністерство закордонних справ України / MFA of Ukraine, Ukrainian National Commission for UNESCO, профільних департаментів міста та області із залученням креативних міст мережі ЮНЕСКО та разом із представниками креативного сектору Харкова.
Як повідомляв Укрінформ, український оркестр Kyiv Symphony Orchestra зіграв сім концертів за сім днів на найвизначніших сценах Європи, серед яких Гевандхаус, Берлінська та Ельбська філармонії.
Фото: МКІП, Facebook