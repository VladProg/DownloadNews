46 країн - учасниць ЮНЕСКО відмовились брати участь у 45-й сесії Комітету всесвітньої спадщини, поки його очолює російська федерація.

Як передає Укрінформ, про це повідомляє Міністерство культури та інформаційної політики.
Проведення засідання було заплановане у російській Казані. Сторони Конвенції про всесвітню спадщину 1972 року підписали відповідний відкритий лист через систематичне порушення росією міжнародного гуманітарного права в Україні.
Країни-підписанти вражені агресивними діями росії в Україні, де понад місяць тривають інтенсивні бойові дії. Багато людей загинули, подекуди зруйновані цілі міста, ідеться в листі.
"Цивілізований світ, який розуміє цінність культурної ідентичності для країни, солідарний з Україною. ЮНЕСКО зобов'язані не допустити головування росією 45-ю сесією Комітету всесвітньої спадщини, а також мають перенести проведення її з Казані. російська федерація, яка завдає ударів по наших церквах, музеях, пам'ятках, театрах, за будь-який обставин не має жодного морального права продовжувати називатись учасником організації, мета якої опікуватись культурою. Натомість ми радо організуємо проведення комітету у Львові", - наголосив очільник МКІП Олександр Ткаченко.
Раніше Міністерство культури та інформаційної політики закликало ЮНЕСКО перенести 45-ту сесію з Казані до Львова та виключити російську федерацію з лав організації. Адже росія з 2014 року систематично порушує міжнародне гуманітарне право та міжнародні конвенції.
Країни-члени ЮНЕСКО, які відмовились брати участь у 45-й сесії Комітету всесвітньої спадщини поки його очолює росія: Афганістан, Албанія, Андорра, Австралія, Австрія, Канада, Колумбія, Хорватія, Кіпр, Чехія, Данія, Еквадор, Естонія, Фінляндія, Франція, Грузія, Німеччина, Угорщина, Ісландія, Ірландія, Латвія, Литва, Люксембург, Мальта, Молдова, Монако, Чорногорія, Нідерланди, Нова Зеландія, Нігерія, Північна Македонія, Норвегія, Перу, Польща, Португалія, Республіка Корея, Румунія, Сент-Кітс і Невіс, Сан-Марино, Словаччина, Словенія, Іспанія, Швеція, Сполучене Королівство Великої, Британії та Північної Ірландії, Україна, Сполучені Штати Америки.