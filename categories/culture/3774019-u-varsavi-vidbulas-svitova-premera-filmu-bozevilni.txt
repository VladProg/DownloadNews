13-го жовтня на Міжнародному Варшавському кінофестивалі відбулась прем’єра історичної драми «БожеВільні» / Diagnosis: Dissent» режисера Дениса Тарасова.

Про це Укрінформу повідомили в Держкіно.
«БожеВільні» — це дебютний повнометражний фільм режисера Дениса Тарасова. Стрічка розповідає історію простої молодої людини, яка жила в СРСР в 70-ті роки ХХ сторіччя і яку запроторили до психіатричної лікарні через любов до забороненої в ті часи західної рок-музики.
Події стрічки розгортаються навколо головного героя Андрія Довженка. За небажання зректися своїх переконань він потрапляє в пекло каральної психіатрії. Перед героєм постає непростий вибір — співпрацювати з КДБ та повернутися до сім’ї чи розкрити правду про дисидентів, закатованих у психіатричних лікарнях.
Головну роль зіграв Костянтин Темляк.
У ролях – Ірма Вітовська, Сергій Калантай, Остап Ступка, Віталій Салій, Наталія Бабенко, Андрій Мостренко, Павло Костіцин, Сергій Кисіль, Анастасія Пустовіт, Дмитро Олійник, Євген Черников, Олег Стефан, Артем Мартинішин, Олесь Каціон, Олег Стальчук, Віктор Жданов.
Фільм створено компанією «Спільна перемога продакшн» спільно з FILM.UA Group та Національною кінематекою України за підтримки Держкіно.
Як повідомляв Укрінформ, зйомки стрічки «БожеВільні» завершені влітку 2021 року. Проходили вони в Києві у психіатричній лікарні ім. Павлова, на території якої художник-постановник Іван Тищенко відтворив поверх та подвір'я клініки відповідно до часу.
Фото ілюстративне: Держкіно