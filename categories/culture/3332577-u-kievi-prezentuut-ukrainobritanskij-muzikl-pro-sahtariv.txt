Прем'єра україно-британського мюзиклу про шахтарів Донбасу «Антрацит. День стійкості», яка розповідає історію шахтарських страйків, відбудеться у Києві 23 жовтня на перформативному майданчику Довженко-Центру «Сцена 6».

Про це Укрінформу повідомила засновниця та директорка Дикого театру Ярослава Кравченко.
«Український театральний режисер Павло Юров та британська режисерка Вікі Торнтон вже три роки працюють над великим проєктом «Дім шахтарства», який має на меті повно показати життя шахтарів Донбасу. В рамках проєкту буде зняте кіно і створений мюзикл. Деякі матеріали, відзняті на Донбасі, увійдуть у виставу», - розповіла вона.
Проєкт виконується ГО «Точка дотику» в партнерстві з Grand Duke Films Limited та Диким Театром за підтримки Українського культурного фонду та Європейського Союзу за програмою House of Europe.
«Мені важливо було знайти історії, які б зачіпали мене і щемили серце. І я вважаю, що конкретний досвід живої людини має велику цінність. Ідея «Дому шахтарства» почалася з видобувного музею Бергбау в Бохумі, який я відвідав в 2013 році. Мене вразила робота тамтешніх кураторів. Вони відмінно попрацювали з експозиціями та поєднали непоєднуване: техніку, твори мистецтва, реальні документи. Відтоді я думав, як правильно показати героїчну працю людей, але при цьому уникнути потрапляння в ідеологічний кратер», - розповів Укрінформу режисер мюзиклу Юров.

Розповідаючи про проєкт, режисерка Торнтон сказала, що на початку не була впевнена, що шукає на Донбасі. «Але як тільки я приїхала туди вперше, у квітні 2018 року, я була вражена тим, наскільки мені знайомі це місце та люди. Я виросла у колишньому вуглевидобувному регіоні Великої Британії, і, хоча ця галузь була повністю знищена у 80-х роках, почуття спільноти відчувалося дуже подібним. Тож мені цікаво показати глядачам Донбас, якого вони ще не знають: не місце війни, а Донбас спільноти, справжнього людського зв’язку, радості, тепла та надії», - розповіла Торнтон.
Над виставою також працює художниця з Британії, чиї роботи були обрані для Венеціайської бієнале у 2018 Кейт Лейн, музичну частину забезпечує композиторка Маргарита Кулічова (відома як Grisly Faye), хореограф проєкту Олексій Бусько, онлайн-версію вистави робить Ярема Малащук, оператор-постановник, що отримав головну премію PinchukArtCentre 2020.
За сюжетом мюзиклу, Олексій - звичайний шахтар-гірняк, втрачає близького друга під час аварії у забої. Його мучать докори сумління, він відчуває провину. Одного разу, під час свята, шахтарі роблять спільне фото, спалах фотоапарату заcвічує Олексію очі, а коли він їх розплющує, виявляється, що потрапив у минуле. Шахтар починає переміщатися у часі і втручатися у події, маючи намір змінити хід історії.
У мюзиклі грають актори: Олексій Доричевський, Костянтин Кириленко, Наталка Кобізька, Настя Касілова, Роман Савченко, Євген Черников, Ігор Аронов, Оксана Леута, Настя Метальникова, Микита Скрипка, Руслан Хабло, Костянтин Трембовецький, Касьянов Андрій (у відео).
У рамках проєкту 13 жовтня о 19:00 відбудуться кінопокази в Кінолекторії Довженко-Центру фільмів про шахтарів («Літа молодії» та перша частина фільму «Липневі грози»), вхід вільний.






У Києві презентують україно-британський мюзикл про шахтарів / Фото: Олексій Товпига




























16 жовтня о 18:00 буде проведена онлайн-дискусія «Естетика підриву: мистецькі практики та альтернативні історії Донбасу». Учасники дискусії спробують поміркувати про те, як візуальна культура створює та переосмислює ці стереотипи, які зв'язки існують між мистецтвом та ностальгією та які альтернативні історії про регіон вибудовують твори мистецтва та кіно.
У дискусії візьмуть участь Оксана Довгополова, Антон Лягуша, Оксана Міхеєва, Станіслав Мензелевський. Модеруватиме зустріч Катерина Яковленко.
Перед показом мюзиклу глядачів чекатиме фотовиставка робіт Валерія Милосердова з шахтарських протестів.
Онлайн-показ відбудеться 23 жовтня о 20:00 на сторінці проєкту у Фейсбуці та на сторінках партнерів.