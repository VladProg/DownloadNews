Вийшла друга серія історичного проєкту "10 Днів Незалежності України" – "Листопадовий зрив: як одна ніч змінила історію українського Львова".

Про це Укрінформу повідомили в Центрі досліджень визвольного руху.
“У ніч на 1 листопада 1918 року українці без жодного пострілу здійснили військовий переворот, завдяки якому вирвали Львів з рук Австро-Угорщини та Польщі. За дві години півтори тисячі українських військових захопили поліцію, пошту, всі залізничні станції, радіо, банки, відключили міський телефон і міжнародну телеграфну лінію. Завдяки цьому вранці 1 листопада 1918-го на львівській міській Ратуші красувався синьо-жовтий прапор — так вперше з 1349 Львів знову опинився під керівництвом української влади", — йдеться у повідомленні.
Утім, як зазначається, цього могло й не відбутися — на той момент на Львів претендували не лише українці, а й поляки.
Про те, як одна ніч змінила долю українського Львова і дала поштовх до появи Західноукраїнської Народної Республіки, яка згодом об’єдналася з Великою Україною в соборну державу, йдетьсмя у другій серії проєкту "10 Днів Незалежності України".

Першу серію проєкту "Четвертий Універсал 22 січня 1918-го — перша українська незалежність" можна переглянути тут.
Як повідомлялося, проєкт "10 Днів Незалежності України" реалізовано Центром досліджень визвольного руху за підтримки Українського культурного фонду.
Над проєктом працювали: сценаристи Андрій Сайчук та Леся Вакулюк, режисер Яків Любчич, продюсер Михайло Смуток, консультанти-історики Володимир Бірчак та Олеся Ісаюк, оператор Олександр Попенко, редактор архіву Микола Попелуха, дизайнер Костянтин Пузанкін, звукорежисер та композитор Олександр Климань, режисер архіву Ігор Малахов та інші.