Нові новорічні та різдвяні пісні традиційно презентує до зимових свят володар титулу «Голос країни» Павло Табаков, який віднедавна виступає як Tabakov.

Про це Укрінформу повідомила менеджер співака Галина Гузьо.
“Цей рік не став винятком – артист-романтик випустив нову авторську колядку «Різдвяна ніч». Й одразу у двох версіях – в оригінальній і як ремікс від BAKUN. Обидва варіанти – уже в ефірах всеукраїнських радіостанцій”, - ідеться в повідомленні.
Як зазначається, «Різдвяна ніч» - це пісня-свято. У кожному слові та кожній ноті цього синглу відчувається дух Різдва: «Різдвяна ніч у срібному вбранні / Малює у вікні мов чарівниця, / Ми віримо, все бажане здійсниться / В Різдвяну ніч».

«Я написав цю колядку під великим натхненням, яке мені щороку дарують новорічно-різдвяні свята. Я сам вірю у дива, про які співаю. Тож загадуйте найпотаємніші бажання, вірте в чудо – і все добре обов’язково здійсниться!» - закликає Tabakov.

Повідомляється, що таку ж назву - «Різдвяна ніч» - має серія святкових концертів, яку Павло Табаков і його команда запланували на грудень 2021-го та січень 2022-го. Виступи відбудуться у Золочеві (25 грудня), Стрию (26 грудня), Дрогобичі (28 грудня), Івано-Франківську (9 січня), Тернополі (11 січня), Києві (13 січня) і Львові (15 січня; два концерти у Театрі ім. М. Заньковецької).
«Мої концерти «Різдвяна ніч», як і однойменна пісенна прем’єра, додадуть кожному слухачеві ще більших радості та емоційного піднесення у часі новорічно-різдвяних свят», - додає Tabakov.
Фото: Фейсбук