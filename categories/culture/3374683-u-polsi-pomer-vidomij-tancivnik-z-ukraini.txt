У Варшаві помер відомий хореограф, танцівник та підприємець українського походження 34-річний Георгій Корольов.

За інформацією місцевих ЗМІ, уродженець Одеси помер від запалення серцевого м’яза, проте офіційна причини смерті наразі невідома, передає кореспондент Укрінформу.
Корольов став відомим у Польщі після участі у шести сезонах популярного шоу “Танці з зірками”. Він також був учасником інших розважальних програм на польському телебаченні, знімався у кіно та серіалах.
Хореограф створив у Варшаві Академію мистецтв “Arte Жора Корольов”.
Під час танцювальної кар’єри він представляв найвищий міжнародний клас «S» з латиноамериканських та стандартних танців. Корольов був чемпіоном України серед юніорів в латиноамериканських танцях, перемагав на турнірі Vienna Open, був віцечемпіоном Німеччини, чемпіоном Польщі.
Корольов закінчив у Києві Національний університет фізичного виховання і спорту за напрямком “хореографія і танець”. Його батько був футболістом, тож і Георгій грав у футбол на аматорському рівні, зокрема брав участь у Матчі зірок України і Польщі в 2012 році, де виступав за українську збірну.
Крім того, Корольов був ліцензованим менеджером ФІФА. Маючи ліцензію футбольного агента, він сприяв переходу кількох українських футболістів до польських клубів.
Корольов активно розповідав про Україну на місцевому телебаченні, а також займався благодійністю, зокрема брав участь в акції “Свята без тата” для дітей, батьки яких загинули на сході України.
Поховають Георгія Корольова у Варшаві.
Фото: Akpa