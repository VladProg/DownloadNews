У Національній бібліотеці Республіки Молдова відбулося відкриття тематичної програми заходів Року української культури.

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
“Рік великої війни став переломним і для відносин України та Молдови. Цей період випробувань значно зблизив наші країни. Сьогодні у Національній бібліотеці Республіки Молдова відбулося відкриття тематичної програми заходів Року української культури в Молдові, важливість і значущість яких важко переоцінити”, - зазначив Ткаченко.
За його словами, в рамках Року української культури в Молдові вже відбулася низка спільних заходів. Мова йде, зокрема про виставку “Культура під прицілом” у Національному художньому музеї Молдови та фестиваль Схід Опера Sound of Ukraine, у рамках якого команда Харківського національного академічного театру опери і балету імені Миколи Лисенка блискучо представила 7 вистав.

“Попереду ще багато спільних проєктів і ми вдячні за таку можливість привертати більше уваги до України, до нашої багатої культури й таким чином ще більше об’єднуватися заради нашої спільної перемоги над силами зла, що нині уособлюють рашисти”, - наголосив Ткаченко.

Як повідомляв Укрінформ, у французькому Реймсі, який став побратимом українського Чернігова, 10 травня відкрили фотовиставку "Перехрестя, фотографії Реймса та Чернігова", де зображені понівечені під час воєн міста.