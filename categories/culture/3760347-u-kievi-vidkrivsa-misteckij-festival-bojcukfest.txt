У Київській державній академії декоративно-прикладного мистецтва і дизайну імені Михайла Бойчука відкрився мистецький фестиваль "БойчукFest", на якому представлено проєкти, присвячені українському монументалізму та кримськотатарській культурі.

Про це повідомляє кореспондент Укрінформу.
"Фестиваль, організований академією, - надзвичайно правильна, вчасна і потрібна ідея. Він покликаний передусім привернути увагу до постаті Михайла Бойчука. Він мотивуватиме учасників фестивалю - студентів, викладачів, небайдужих представників мистецтва - до того, щоб працювати, діяти та шукати щось нове, при цьому оглядаючись на неоціненний український спадок", - зазначив тимчасовий виконувач обов'язків міністра культури та інформаційної політики Ростислав Карандєєв.

Своєю чергою ректор академії Олена Осадча наголосила на унікальності постаті Михайла Бойчука. "На початку XX ст. він зі своїми учнями намагався формувати основи ідентичності українського мистецтва, синкретичний національний стиль. Наша культура, її коди творилися під загрозами загибелі. Сьогодні ми переживаємо такі ж часи й перед нами постають ті ж завдання, які були перед "бойчуківцями", - зазначила вона.

Осадча поінформувала, що під час дводенного фестивалю буде представлено дев'ять виставок та інші активності, зокрема організовані у співпраці з Кримським домом.
У межах проєкту "Повернення Криму" відкрилася виставка декоративно-ужиткового мистецтва, де представлені зразки кераміки, килими, музичні інструменти з приватної колекції кераміста Рустема Скибіна, картини з побутовими замальовками з життя кримських татар. У межах програми відбулися лекції про історію і культуру корінних народів і показ двох кінострічок циклу "12 міфів про Крим".


У програмі "Повернення українського монументалізму" представлено фотографії та фільми, що розповідають про підготовку до розписів (ескізи, творчі картони) і завершені розписи храму Преображення Господнього в селі Солонки Львівської області.
Також запланована презентація книги Олексія Зарецького "Алла Горська. Мисткиня у просторі тоталітаризму" й театральна вистава про життя і творчість Бойчука.

На гостей фестивалю 12 вересня очікує низка майстер-класів: "Гончарне коло", "Розпис традиційних українських пряників", "Створення живої акварельної роботи, присвяченої містам, пов'язаних із творчістю Михайла Бойчука", "Мозаїка" та "Вишивка листівок".
Михайло Бойчук — український художник, маляр-монументаліст, засновник самобутньої школи українського мистецтва "бойчукізм", лідер групи "бойчукістів". Член Наукового товариства імені Шевченка та Українського наукового товариства. Один із засновників монументального мистецтва України XX століття. Представник Розстріляного відродження.
«Кримський дім» — державний культурний простір, покликаний об'єднати зусилля суспільно-культурних організацій, які займаються кримською тематикою, у культурній, соціальній, правозахисній, освітній та інформаційній сферах.