Голлівудський актор Алек Болдуїн заявив, що вони з Галиною Гатчінс були друзями, і він наразі перебуває у тісному контакті з її родиною.

Про це передає Укрінформ із посиланням на New York Post.

Коментар автора став першим публічним після того, як він випадково на знімальному майданчику в Санта-Фе застрелив українку.
Болдуїн наголошував, що не може давати жодних коментарів, оскільки розслідування триває. Це передусім вимога поліцейських. Щоправда, він усе ж вирішив вийти до представників ЗМІ, бо ті його зустріли на трасі та почали переслідувати.
"Вона була моїм другом. Перед початком зйомок – у день, коли прибув до Санта-Фе – я запросив на вечерю її разом із режисером Джоелем Соузою. Ми були дуже злагодженою командою. І сталася така жахлива трагедія", – пригадує актор.
Також він розповів, що зустрічався з її чоловіком Метью та 9-річним сином. Схарактеризувати цю зустріч актор не зміг. За його словами, вони – пригніченні та шоковані. Чоловік – вбитий горем.
"Але ми перебуваємо у постійному контакті, тому що ми переживаємо за цю родину", – зауважив актор.


Він також підкреслив, що час від часу трапляються "випадкові події" на знімальному майданчику, але нічого подібного досі не було.

"Ви знаєте, скільки випустили куль на під час зйомок фільмів і серіалів упродовж останніх 75 років? Мільярди. Але майже жоден такий випадок не завершувався трагедією. І зараз ми маємо зрозуміти, що щось пішло не так. Отже, слід вживати якісь нові заходи – гумова або пластикова зброя, але жодної реальної зброї. Це необхідно негайно зробити", – констатував Болдвін.

Як повідомляв Укрінформ, під час зйомок художнього фільму Rust (Іржа) у штаті Нью-Мексико, США, відомий американський актор та продюсер Алек Болдуїн випадково вбив операторку картини 42-річну Галину Гатчінс (Андросович), яка мала українське походження. Крім того, поранення отримав 48-річний режисер Джоел Соуз, який перебував поруч. Інцидент стався 21 жовтня. Болдуїн вистрілив із реквізитної зброї, яка, за правилами, мала бути заряджена холостим набоєм.