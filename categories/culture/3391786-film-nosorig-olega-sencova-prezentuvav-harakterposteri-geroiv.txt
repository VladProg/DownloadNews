Напередодні виходу стрічки Олега Сенцова "Носоріг" на великі екрани – 17 лютого - автори фільму презентували характер-постери основного касту картини.

Як передає Укрінформ, про це повідомляє пресслужба Держкіно.
«Це Сергій Філімонов у ролі головного персонажа – Носорога, Аліна Зевакова у ролі його коханої – Марини, Євген Черников у ролі таємничого попутника, Євген Григор’єв у ролі найкращого друга – Плюса, а також Владислав Дердуга в ролі одного із бандитів, з яким конфліктує Носоріг», - ідеться в повідомленні.

Як зазначається, історія фільму заснована на реальних подіях 90-х в Україні. Головний герой на прізвисько Носоріг потрапляє до кримінального світу і починає свій кривавий шлях, який приведе його зовсім не туди, куди він очікував.

"Носоріг" є другою повнометражною роботою українського режисера Олега Сенцова. Світова прем’єра фільму відбулася на 78-му Венеціанському кінофестивалі в офіційній конкурсній програмі "Горизонти", українська – минулої осені на Київському тижні критики.

Фільм створений у копродукції України, Польщі та Німеччини. Українську сторону виробництва представляють продюсер Денис Іванов ("Артхаус Трафік") та Олег Сенцов ("Край Кінема"). Польські співпродюсери – Даріуш Яблонський, Віолетта Камінська, Ізабела Войчік (Apple Film Production), німецькі – Хайно Декерт, Тіна Бьорнер (Ma.ja.de. Fiction). Міжнародний дистриб’ютор стрічки – компанія WestEnd Films.

Створення фільму підтримано Міністерством культури та інформаційної політики, Державним агентством з питань кіно, фондом підтримки спільного кіновиробництва та прокату кінематографічних та аудіовізуальних робіт EURIMAGES, Польським кіноінститутом, німецьким кінофондом Medienboard Berlin-Brandenburg.
Як повідомляв Укрінформ, у широкий український прокат "Носоріг" вийде 17 лютого 2022 року.
Стрічка Сенцова була визнана найкращою на Стокгольмському міжнародному кінофестивалі, а перемогу у номінації "Найкращий актор" отримав виконавець головної ролі Сергій Філімонов. Раніше він також був визнаний найкращим актором на Міжнародному кінофестивалі у Батумі.
Зйомки "Носорога" проходили в Кривому Розі, Львові та Києві й завершилися у грудні 2020 року.
Фото: usfa.gov.ua