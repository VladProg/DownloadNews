Фронтвумен українського гурту The Hardkiss та ведуча шоу від України Юлія Саніна під бурхливі оплески та синьо-жовті кольори відкрила перший півфінал Євробачення-2023 в Ліверпулі з піснею “Маяк”.


Її виступ символізує «обʼєднання музикою» двох країн, повідомляє кореспондент Укрінформу.
“Цього року Україна не може прийняти захід через війну. Тож Великобританія, яка посіла друге місце, прийняла повноваження за нас. Це перший раз, коли одна країна приймає від імені іншої країни, і прекрасний Ліверпуль прийняв нас з розпростертими обіймами, тож велике вам дякую”, - сказала Саніна зі сцени.

Варто зазначити, що це унікальне Євробачення, адже проходить у Великій Британії, але від імені України.

Як повідомляв Укрінформ, у британському Ліверпулі стартував перший півфінал 67-го міжнародного пісенного конкурсу Євробачення 2023.
Шоу відбувається на сцені Liverpool Arena, де сьогодні за вихід у фінал конкурсу змагаються 15 виконавців, повідомляє Укрінформ із посиланням на Eurovision Song Contest 2023.
Ведучі шоу: українська співачка та авторка пісень Юлія Саніна, британська актриса та співачка Ханна Веддінгем, британська реперка та танцюристка Алеша Діксон.
Сьогодні, у раніше визначеному жеребкуванням порядку, виступають представники 15 країн.
Порядок виступів:

Норвегія (Alessandra з піснею Queen of Kings)
Мальта (The Busker, Dance (Our Own Party)
Сербія (Luke Black, Samo mi se spava)
Латвія (Sudden Lights, Aijā)
Португалія (Mimicat, Ai coração)
Ірландія (Wild Youth, We Are One)
Хорватія (Let 3, Mama ŠČ!)
Швейцарія (Remo Forrer, Watergun)
Ізраїль (Noa Kirel, Unicorn)
Молдова (Pasha Parfeni, Soarele și luna)
Швеція (Loreen, Tattoo)
Азербайджан (TuralTuranX, Tell Me More)
Чехія (Vesna, My Sister's Crown)
Нідерланди (Mia Nicolai & Dion Cooper, Burning Daylight)
Фінляндія (Käärijä, Cha Cha Cha)

Другий півфінал конкурсу відбудеться 11 травня, у ньому візьмуть участь 16 учасників, буде відібрано 10 пісень. Гранд-фінал відбудеться 13 травня.
Представники України, гурт TVORCHI з піснею "Heart of Steel", відповідно до правил, одразу потрапляють у фінал шоу.
Фото: BBC