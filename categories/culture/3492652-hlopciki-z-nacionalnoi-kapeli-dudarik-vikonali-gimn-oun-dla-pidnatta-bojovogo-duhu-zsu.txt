Молодший склад Львівської національної академічної чоловічої хорової капели «Дударик» виконав Марш українського війська. Пісню записали для підняття бойового духу та щоб подякувати українським Героям.

Про це кореспондентові Укрінформу повідомив керівник колективу Дмитро Кацал.

«Нехай Марш українського війська, який звучить з уст молодшого складу Львівської Національної академічної чоловічої хорової капели «Дударик», додасть натхнення нашій армії перемагати. Нехай зігріває їхні серця і дасть силу відвоювати Україну і її майбутнє», - сказав Кацал.

Як відомо, Марш української армії створили українські виконавці-патріоти. Слова маршу - це видозмінений текст Гімну українських націоналістів (Зродились ми великої години…) Олеся Бабія та Омеляна Нижанківського.
24 серпня 2018 року адаптований до сучасних українських умов варіант гімну став Маршем українського війська на параді до дня Незалежності України. Також тут вперше було офіційно використано вітання «Слава Україні!» — «Героям Слава!».
Львівська Національна академічна чоловіча хорова капела «Дударик» - лауреат національної премії ім. Тараса Шевченка. Заснована 17 жовтня 1971 року при Українському музично-хоровому товаристві заслуженим діячем мистецтв України Миколою Кацалом.
Фото надані Дмитром Кацалом