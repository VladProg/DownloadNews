Вийшов тизер фільму «Область героїв» про українців, які рятували життя в містах Київщини.

Про це повідомляє голова Київської обласної військової адміністрації Олексій Кулеба у Телеграмі, передає Укрінформ.
«Область героїв»: вийшов тизер фільму про українців, які рятували життя в містах Київщини. Стрічку зняли за підтримки Київської ОВА на основі реальних подій. Це перша масштабна кінореконструкція героїчних історій українців, які особисто зіграли головні ролі в кіно», - сказав Кулеба.

Він додав, що прем’єра фільму в Україні відбудеться восени 2022 року.
Опісля фільм про п’ять історій українців, які рятували життя в деокупованих населених пунктах Київщини – Бучі, Ворзелі, Гостомелі, Ірпені – презентують на міжнародний загал.
«Увесь світ має знати про жахи російсько-української війни», - заявив очільник КОВА.
Як повідомляв Укрінформ, Український інститут цього року в рамках програми proMOTION забезпечить просування п’яти українських стрічок за кордоном у повному обсязі попри відсутність державного фінансування.