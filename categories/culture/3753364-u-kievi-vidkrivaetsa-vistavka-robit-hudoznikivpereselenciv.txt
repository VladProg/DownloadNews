У Києві 26 серпня відкривається виставка «Деокупований Схід: метаморфоза і надія», на якій експонуватимуться роботи художників-переселенців із Донецька Сергія Вільгановського, Сергія Ткаченка та Олени Плахотникової.

Про це Укрінформу повідомили організатори.
«На виставці буде представлено 40 картин, написаних у техніці олійного живопису. Твори були написані в період з 2016 по 2023 рік і вмістили в собі рефлексію історичних подій - початок російського вторгнення 2014-го, окупацію Сходу України, великомасштабне вторгнення 2022-го - через власний досвід. Кожна картина художників несе в собі глибокий символізм, що розкладається на кілька шарів і при цьому відгукується власними особистими асоціаціями глядача», - зазначають організатори виставки.

У своїх картинах митці не тільки відображають жахи війни і героїчну боротьбу українського народу, а й ставлять перед суспільством питання та спонукають до пошуку відповідей на них.

Цією виставкою художники та організатори прагнуть продемонструвати та підкреслити єдність України у ставленні до війни та причин її виникнення, протидіяти інформаційним маніпуляціям і викривленню історії та привернути увагу до проблем вимушено переміщених осіб, які мріють про повернення додому.

Виставка триватиме в артхабі ТЦ Gorodok Gallery до 6 жовтня, вхід безкоштовний.

До більшості картин є аудіогід, який відвідувач зможе знайти, відсканувавши QR-код під картиною.
Сергій Ткаченко - художник, громадський діяч, засновник ART HUB «T-Creator». Близько 20 років мешкав у Донецьку, де зі студентських років займався розвитком громадського середовища. Після початку військової агресії РФ на Сході України разом із родиною переїхав до Києва.
Сергій Вільгановський - професійний художник, артдиректор, викладач студії «Vil Ganovskiy T-Studio». Народився в м. Донецьку. Багаторазовий лауреат національних та міжнародних виставок картин, малюнків, плакатів. В окупованому Донецьку залишилися його мати та інші близькі родичі.
Олена Плахотнікова народилась у Харкові. У 2015 разом з родиною приїхала до Києва, де почала малювати у «Vil Ganovskiy T-Studio». На висавці буде представлена її серія картин «Біля дому війна».
Фото: 5in