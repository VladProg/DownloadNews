На Прикарпатті роботу Нікіти Тітова, створену в співавторстві з лікарями, продали за 170 тис. грн, які спрямують на потреби військових.

Про це у Фейсбуці повідомив художник, передає Укрінформ.
«Зараз триває аукціон на підтримку бійців Прикарпаття. Одна картина з підписами франківських лікарів перинатального центру тепер висить в Харкові, друга з підписами харків'ян у Франківську, а третю, на якій розписалися всі, Франківськ і Харків, ми виставили на аукціон. Щойно роботу придбали за 170 тисяч гривень, пишаюся, кожним, хто долучився, кожному співавтору і міцно обіймаю», - зазначив Тітов.

Він додав, що в день, коли йому запропонували взяти участь в аукціоні, він згадав про друзів з Харківського перинатального центру. Потім познайомився з лікарями перинатального центру Івано-Франківська.
«Мені дуже захотілося об'єднати людей які попри всі страшні події допомагають народжуватися нашому майбутньому, новим українцям. Тепер ці люди мої співавтори», - додав художник.
Як повідомила у Телеграмі голова Івано-Франківської ОВА Світлана Онищук, у скарбничку благодійного аукціону вже надійшли понад 1 млн грн. Нині мають намір продати 51 лот. Усі кошти з аукціону передадуть на потреби прикарпатських бійців.