Стрічка «Цензорка» спільного виробництва України, Словаччини та Чехії отримала Ґран-прі Міжнародного кінофестивалю Les Arcs у Франції.

Про це Укрінформу повідомили в компанії “Артхаус Трафік”.
“На 13-му Міжнародному кінофестивалі Les Arcs, який тривав у Франції до 18 грудня, фільм «Цензорка» був представлений в основній конкурсній програмі та отримав Ґран-прі”, - ідеться в повідомленні.
Як зазначається, «Цензорка» – дебютна повнометражна ігрова картина словацького режисера Петера Керекеша. ​​Картина розповідає історію молодої жінки Лесі, яку було засуджено до ув'язнення в одній із виправних установ Одеси. Вона щойно народила первістка і потрапила у світ, населений лише жінками: ув'язненими, медсестрами та наглядачками, жінками різного віку, дружинами та вдовами, дочками, сестрами, вагітними та жінками з дітьми. Якби не колір уніформи, іноді важко було б сказати, хто є хто.



Петер Керекеш – режисер, документаліст, відомий викладач кіно та лідер думок, лауреат фестивалів у Берліні, Лейпцигу і Торонто. Українським продюсером є Денис Іванов (компанія «Артхаус Трафік») за підтримки Міністерства культури та інформаційної політики України.
Світова прем’єра фільму «Цензорка» відбулася в межах конкурсної програми «Горизонти» Венеційського кінофестивалю, де картину відзначили нагородою за найкращий сценарій (Іван Остроховський, Петер Керекеш). Після цього успішна фестивальна історія стрічки продовжилась: вона отримала нагороду «Срібний Х’юґо» за найкращу режисуру на Міжнародному кінофестивалі в Чикаґо, а також нагороду арабських критиків за європейські фільми на Каїрському міжнародному кінофестивалі.



Повідомляється, що на українські екрани стрічка вийде в 2022 році.