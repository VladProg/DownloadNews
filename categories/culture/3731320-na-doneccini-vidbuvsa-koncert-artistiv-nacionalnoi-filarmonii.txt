У Добропільській громаді Донецької області у межах мистецького проєкту "Культурний фронт" відбувся концерт артистів Національної філармонії України.

Про це повідомляє пресслужба Міністерства культури та інформаційної політики, передає Укрінформ.
"1 липня концертна бригада Національної філармонії України завітала у міста Добропілля і Білецьке на Донеччині. Музичні композиції артистів духового оркестру не залишили байдужим жодного присутнього на концерті. Глядачі підспівували українські пісні, а зала була наповнена щирими посмішками і гучними оплесками", - йдеться у дописі.
Як повідомляв Укрінформ, на Донеччині проходить мистецький проєкт "Культурний фронт" для емоційної підтримки мешканців області, перші заходи якого відбулися в селах Рубці та Новоселівка Лиманської громади за участі артистів Національного академічного драматичного театру ім. Івана Франка.