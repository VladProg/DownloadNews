Дружина Президента України Олена Зеленська долучилася до запуску українського аудіогіда в австрійському палаці-музеї Шенбрунні.

Як передає Укрінформ, про це Зеленська написала у Фейсбуці.
"Українці в одному з найвеличніших палаців Австрії – Шенбрунні. По відеозв’язку привітала наших вимушених переселенців із Днем Незалежності, який Україна відзначила попри масовані російські обстріли. Також подякувала Австрії за безпеку й прихисток для найціннішого, що ми маємо, – наших людей", - зазначила Зеленська.

Вона підкреслила, що працює над тим, щоб нові й нові країни говорили з українцями рідною мовою.
"Сьогодні приєдналася до запуску українського аудіогіда в Шенбрунні. Таких у межах мого ще довоєнного проєкту – вже понад 40 у світі. Але в ці пів року, що агресор веде проти нас повномасштабну загарбницьку війну, аудіогіди – не просто туристична опція, а цивілізаційний фронт, де перемагають мова та культура", - наголосила Зеленська.
Цими днями аудіоекскурсії з’явились і в інших країнах. Українською заговорив Національний музей у Чехії. За словами першої леді, особливо цінним для неї є те, що цей гід підготували з допомогою музею імені Дмитра Яворницького в Дніпрі.
Також аудіогід з’явився в Единбурзькому замку в Шотландії (Велика Британія). Це середньовічна фортеця, оспівана в місцевому фольклорі.
Екскурсію українською можна послухати і в Музеї імміграції в бразильському Сан-Паулу.
"Він розповідає історію представників 60 національностей (серед яких і українці), котрі у XIX та XX століттях прибували в цю країну, зокрема рятуючись від тодішніх воєн", - додала Зеленська.
Вона також подякувала всім причетним та українським посольствам у цих країнах.
"У культури багато мов. В агресії лише одна – руйнування. Тому я вірю, що культура та її розмаїття переможуть", - підсумувала дружина Президента.
Як повідомляв Укрінформ, втілення проєкту зі створення аудіогідів українською мовою в культурних пам'ятках світу за ініціативою першої леді України розпочалося у 2020 році. Вже запущено понад 40 таких аудіоекскурсій у більш як 30 країнах. Зокрема вони діють у Колізеї (Італія), Версалі (Франція), галереї Альбертіна (Австрія), палаці Долмабахче (Туреччина), Лондонському Тауері, Палаці Сансусі (Потсдам, Німеччина) тощо.
Фото: Фейсбук Олени Зеленської