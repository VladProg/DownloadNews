У Національному музеї історії України у Другій світовій війні відбулось урочисте відкриття виставки дитячих робіт - переможців конкурсу «ArtArmor Діти UA».

Про це повідомляє кореспондент Укрінформу.
Засновник та куратор проєкту «ArtArmor» народний депутат Олександр Ковальчук розповів, що метою конкурсу є залучення дітей до підтримки України та ЗСУ за допомогою мистецтва.
«У межах конкурсу діти віком 12-15 років мали придумати й утілити в життя мистецькі твори на тему «Героям слава». Участь узяли понад 500 дітей із 17 областей України. Журі обрало 10 переможців», - повідомив він.
Юні переможці перенесли свої малюнки на бронеплити, які вже врятували життя захисникам і захисницям, - ці артоб'єкти представлені в експозиції. Вони також розписались на сучасних бронежилетах, які проєкт передасть захисникам, та залишили побажання і слова підтримки і вдячності військовим.

«Всі ці бронежилети отримають Сили спеціальних операцій, Головне управління розвідки Міністерства оборони, військовослужбовці Державної прикордонної служби, військовослужбовці Сухопутних сил, Збройних сил та інші... Завдяки проєкту наші Сили оборони отримають те, чого найбільше потребують», - наголосив член комітету ВР з питань національної безпеки, оборони та розвідки, представник Президента України у ВР Федір Веніславський.
Виконувач обов'язків міністра культури та інформаційної політики Ростислав Карандєєв подякував організаторам та юним митцям за участь у заході та внесок у перемогу України.
«Надзвичайно актуальний і дуже цікавий проєкт «Art Armor» поєднує, здавалося б, непоєднувані речі - мистецтво, щось світле, щось перемагаюче та радісне, і в той же час сумне, чим є військова амуніція, бронеплити, які врятували життя комусь з військових», - зазначив він.






У Києві відкрилася виставка малюнків переможців конкурсу «ArtArmor Діти UA» / Фото: Кирило Чуботін. Укрінформ


































Своєю чергою гендиректор Національного музею історії України у Другій світовій війні Юрій Савчук наголосив, що проєкт «ArtArmor Діти UA» «дуже глибокий, дуже філософський, дуже змістований та дуже важливий для сучасного українського суспільства».
Юні переможці конкурсу були нагороджені цінними подарунками та дипломами.