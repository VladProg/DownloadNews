У Львівській філармонії 19 квітня відбудеться презентація благодійного проєкту Ігоря Закуса «Незламні» для збору коштів на потреби Збройних сил України.

Про це кореспонденту Укрінформу повідомив ініціатор проєкту, бас-гітарист та композитор Ігор Закус.
«Незламні» - це про українців. Музика - присвячена їм. А вірші, написані за останній місяць, оспівують український народ, його дух і незламність. Мирного українця, який стає воїном, його батьків, дітей, українську жінку, українського солдата... Це велике музичне полотно, залите поезією українських поетів про героїчну боротьбу українського народу за свою свободу в загарбницькій війні росії проти України, музично-поетичне зображення шляху українців до перемоги», - сказав Закус.

До програми «Незламні» увійшли твори Ігоря Закуса, оркестровані для симфонічного оркестру і джазового квінтету кращими українськими оркеструвальниками, також вірші українських поетів, написані в перший місяць війни між Україною та росією.




На сцену вийдуть відомий квінтет Закуса та Академічний симфонічний оркестр Львівської національної філармонії імені Мирослава Скорика під керівництвом диригента – Володимира Сивохіпа. Квінтет: Денніс Аду - труба; Тарас Кушнірук - гітара; Усеїн Бекіров - піано; Ігор Закус - бас; Максим Кондратенко - барабани. Читають вірші Марта Більська та Олег Онещак (актор театру Леся Курбаса, який вступив до лав ЗСУ, коли почалася війна) Онещак відпрацювавши концерт, одразу повернеться до своїх нових службових обов’язків - захищати Україну.

Благодійний захід відбудеться 19 квітня о 18:00 у Львівській національній філармонії. Концерт «Незламні» транслюватимуть онлайн по всьому світу з метою збору коштів для ЗСУ.
«Філармонія наразі є великим гуманітарним хабом, а всі приміщення, включаючи партер, зайняті ліками для наших військових, тому в продажу буде лише 120 квитків», - додали організатори проєкту з Українського Мистецького Фронту ( УМФ).
Зібрані гроші УМФ передає Міжнародному Благодійному Фонду "ПАТРІОТ" на потреби окремого полку спеціального призначення АЗОВ.

Iгор Закус - бас-гітарист, композитор, викладач, засновник проєкту Jazz Kolo.
Як повідомлялося, у середині березня 2022 року у Львові створили Український мистецький фронт. Це вуличні концерти у Львові. Музиканти з різних міст України об’єднуються для благодійних виступів на користь ЗСУ.
Фото: Пресслужба УМФ