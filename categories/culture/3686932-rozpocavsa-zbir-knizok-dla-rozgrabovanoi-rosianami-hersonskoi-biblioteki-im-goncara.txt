Українське національне інформаційне агентство “Укрінформ” долучається до збору книжок для Херсонської обласної наукової бібліотеки імені Олеся Гончара, яку було зруйновано та розграбовано російськими загарбниками.

"Гончарівка”, як ще називають бібліотеку, була однією з найкращих в Україні. До повномасштабного російського вторгнення та захоплення Херсону, фонди нараховували близько мільйона примірників на 45-ти мовах світу. На базі бібліотеки формувався книжковий фонд для бібліотек Херсонщини. Вона також була оснащена найсучаснішою електронною технікою, комп'ютерами для читачів тощо.
Під час окупації росіяни пограбували бібліотеку - вивезли усе обладнання та книжки, серед яких дуже цінні видання. Крім того, у листопаді минулого року приміщення бібліотеки постраждало від обстрілів окупантів: було пошкоджено близько тисячі квадратних метрів скла віконних блоків.
Незважаючи на це, Херсонська обласна наукова бібліотека не припинила своєї роботи. Нині її співробітники працюють під постійними обстрілами росіян. На базі бібліотеки навіть відкрили онлайн курси української та англійської мов.






Розпочався збір книжок для розграбованої росіянами Херсонської бібліотеки ім.Гончара / Фото за посиланням надані бібліотекою

































Директорка Херсонської обласної бібліотеки імені Олеся Гончара Надія Коротун розповіла Укрінформу, що росіяни знищили багато саме українських книжок.
“Після звільнення міста ми виявили багато пошкодженої літератури. Ті, що зникли, імовірно, були спалені. Троє бібліотекарів та дехто з технічних працівників згодилися на співпрацю з окупантами - планували створити “нову” бібліотеку. З назви забрали ім'я Олеся Гончара. В останні дні перед звільненням вони закрили приміщення і вивозили усе, що хотіли. Ми мали відділ дуже цінних видань 18-19 століть. Зараз усі ці стелажі пусті”, - розповіла Коротун. Вона підкреслила, що окупанти також викрали майже усі комп'ютери та інше обладнання.
Укрінформ вирішив допомогти зі збором книжок, зокрема вже передав 100 перших примірників історичної, науково-публіцистичної та художньої літератури.
Директорка бібліотеки просить надсилати нові книжки, видані за останні 3 роки. “Іноді нам надсилають книжки, які можна просто віддати до макулатури. Не слід цього робити. Будемо вдячні за нові книги, що видавалися останніми роками. Наші читачі дуже потребують галузевої літератури. Особливо медичної, аграрної та іншої”, - наголосила Коротун.
Генеральний директор Українського національного інформаційного агентства “Укрінформ” Олександр Харченко зазначив, що мета війни росії – геноцид українців, знищення України та будь-якої пам’яті про неї.

“росія хоче знищити нас просто за те, що ми - українці. Злочини проти української культурної спадщини росіяни вчиняють у кожному окупованому місті та селищі. Русифікують школи. Грабують музеї та бібліотеки, знищують українські книжки, щоб стерти українську ідентичність захоплених регіонів. Ми переможемо і все відновимо. Починаємо вже зараз”, - сказав Харченко.
Укрінформ закликає письменників та видавництва допомогти зі збором сучасних видань для Херсонської бібліотеки ім.Олеся Гончара.
Просимо формувати посилки не більше 10 кг, бо у бібліотеці працюють, в основному, жінки. Також вартість доставки слід сплатити самостійно - коштів заледве вистачає на зарплату. Контакти отримувача можна дізнатися, написавши листа на адресу: pr@ukrinform.com.