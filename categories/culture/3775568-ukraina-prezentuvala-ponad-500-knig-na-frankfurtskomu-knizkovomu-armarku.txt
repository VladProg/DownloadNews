Український стенд, представлений на 75-му Франкфуртському книжковому ярмарку, містить 500 книг від 43 видавництв.


Про це повідомила пресслужба Міністерства культури та інформаційної політики, передає Укрінформ.
«Загалом на українському стенді представлено понад 500 книг від 43 видавництв. Тут відбуватимуться переговори щодо продажу прав на українські книжки. Програма заходів збере відомих українських авторів, перекладачів та інтелектуалів», - йдеться в повідомленні.
Зазначається, що роботу українського стенда підтримали Міністерство культури та медіа Німеччини, а також МКІП, посольство ФРН в Україні, посольство України в Німеччині й генеральне консульство України у Франкфурті.
В межах співпраці з Міністерством культури та медіа Німеччини відбудеться галузева програма під назвою Fragility of creators, кураторами якої є Український інститут книги та Goethe-Institut. Стенд матиме власну сцену, де кожного дня ярмарку відбуватимуться події англійською та німецькою мовами.
«В рамках співпраці з Міністерством культури та медіа Німеччини відбудуться програми, де ми будемо говорити про те, що нам болить найбільше. Зокрема, про концепцію нашої участі – крихкість буття. Війна не тільки забирає життя, а й руйнує все довкола, і, зокрема, відображається на літературі. Понад 30 письменників уже загинули від російської зброї, понад 80 письменників зараз на лінії фронту захищають Україну», - зазначила заступниця директорки Українського інституту книги на офіційному відкритті українського стенда Олена Одинока.
У відомстві додали, що окрім дискусій про поточну ситуацію в Україні, відвідувачі дізнаються про українську культуру, книжковий дизайн та книжкове мистецтво. Серед авторів та гостей – Ірина Цілик, Максим Яковлєв, Катерина Міхаліцина, Анна Новосад, Юлія Козловець, Альона Каравай, Вахтанг Кебуладзе, Світлана Ославська, Оксана Забужко, Ярина Чорногуз та багато інших.
Як повідомляв Укрінформ, 75-й франкфуртський книжковий ярмарок - Frankfurter Buchmesse – проходитиме 18-22 жовтня під гаслом «Людство під час кризи», проти війни та насильства.
Фото: Frankfurter Buchmesse