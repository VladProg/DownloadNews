В онлайн-кінотеатрі Takflix вийшла документальна стрічка Ганни Ярошевич «Май далеко, май добре

Про це Укрінформу повідомили в компанії Takflix.
"Фільм доступний на території України з англійськими субтитрами", - йдеться у повідомленні.
«Май далеко, май добре» – це історія німця Мішеля, який втікає від міського життя у рідній країні та переїжджає у карпатське село. У горах він розводить водяних буйволів, що опинилися на межі зникнення. Час від часу хлопець повертається до Німеччини. Та коли Мішель закохується у дівчину з рідного міста, перед ним постає вибір – кохання на Батьківщині чи водяні буйволи в Україні.
Фільм «Май далеко, май добре» – це повнометражний дебют Ганни Ярошевич. Раніше режисер була учасницею кінооб’єднання документалістів «Вавилон’13», у складі якого фільмувала події Євромайдану, анексії Криму та війни на Сході України.
Як повідомляв Укрінформ, стрічка Ганни Ярошевич "Май далеко - май добре" вийшов в український прокат 7 жовтня 2021 року. Він здобув Спеціальну відзнаку журі та Приз глядацьких симпатій другого Карпатського гірського міжнародного кінофестивалю (CMIFF), що відбувся 5 – 10 жовтня 2021 року. Картина отримала приз Андрія Матросова від організаторів Фестивалю документального кіно про права людини Docudays UA. Офлайн-прем’єра фільму відбулася на 50-му ювілейному КМКФ "Молодість" у межах спеціальної програми "Це справжнє життя" від Docudays UA.
Стрічка мала міжнародну прем’єру в Італії на фестивалі Cervino Cinemountain, взяла участь у фестивалях Makedox у Македонії, Beldocs у Сербії, фестивалях CinEast, New Renaissance Festival London, була відібрана до Національного конкурсу кінофестивалю Kharkiv MeetDocs. Оператор-постановник фільму Сергій Кіреєв отримав спеціальну відзнаку журі Четвертого фестивалю кінооператорського мистецтва КІНОКО "За найяскравіший дебют в документальному повнометражному фільмі".