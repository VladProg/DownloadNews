До 12 листопада мешканці різних регіонів України мають змогу безкоштовно подивитися документальний гіт «Земля блакитна, ніби апельсин» в межах проєкту «Кіноклуб. Всеукраїнська мережа».

Про це Укрінформу повідомили в компанії «Артхаус Трафік».
«На показах у Києві, Дніпрі, Вінниці та Маріуполі стрічку особисто представлять її творці та герої», - ідеться в повідомленні.
Як зазначається, «Земля блакитна, ніби апельсин» – повнометражний дебют режисера та письменниці Ірини Цілик, який став справжньою документальною сенсацією. Фільм розповідає про сім’ю, яка живе в «червоній зоні» Донбасу, де воєнні дії тривають вже довгий час. Долаючи щоденні проблеми існування в прифронтовій зоні, 36-річна Ганна сама виховує чотирьох дітей. Але, попри всі труднощі, ця родина є дуже дружною і життєрадісною. Мама й діти мають багато захоплень, грають на музичних інструментах і навіть знімають самотужки фільми про своє життя під час війни.
Світова прем’єра фільму відбулася в конкурсній програмі найвідомішого та найбільшого в США фестивалю незалежного кіно «Санденс», де стрічку відзначили Премією за найкращу режисуру документального фільму. І участь, і нагорода стали безпрецедентними для України подіями.
В Україні «Земля блакитна, ніби апельсин» стала найкращим фільмом Національного та Міжнародного конкурсу фестивалю Docudays UA, була відзначена Національною премією кінокритиків «Кіноколо» та «Золотою Дзиґою» як найкращий документальний фільм.
Головні герої особисто представлять стрічку в таких містах: Дніпро – 13 жовтня, 18:00, Veteran Hub, вул. Мечникова, 19; Вінниця – 15 жовтня, 18:00, Veteran Hub, вул. 8-го Березня, 29; Маріуполь – 4 листопада, 18:00, Центр сучасного мистецтва «Готель Континенталь», вул. Харлампієвька, 17; 6 листопада в Києві стрічку представить режисерка фільму Ірина Цілик. Час і місце події: 18:00, Veteran Hub, Київський телецентр, вул. Юрія Іллєнка, 42.
Покази відбуваються за підтримки програми Європейського союзу «Креативна Європа».