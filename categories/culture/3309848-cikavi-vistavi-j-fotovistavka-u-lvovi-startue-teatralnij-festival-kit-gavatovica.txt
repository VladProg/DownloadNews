У Львові 3-5 вересня відбудеться VI Міжнародний фестиваль «Кіт Ґаватовича», який є містком між Західною і Східною європейськими театральними традиціями.

Про це повідомляє пресслужба Львівської міськради, передає Укрінформ.
«Цей фестиваль – це унікальне явище для Львова та й для цілої України. Фестиваль не прив’язаний до якої конкретної локації, до театру і він існує за межами театру. Це круто, адже це притягує глядачів різних вікових категорій, забезпечує інновативність, експериментальність та бажання бути ближчими до людини. «Кіт Ґаватовича» сприяє до пошуку і творення нових сенсів та нових усвідомлень», – наголосила директорка департаменту розвитку міськради Наталія Бунда.






У Львові стартує театральний фестиваль «Кіт Ґаватовича» / Фото: Олександр Мазуренко, Львівська міська рада































Тема фестивалю – «Нова гравітація» – роздуми про театр майбутнього та пошук актуальної театральної ідентичності незалежних українців. У Lem Station на відвідувачів чекають бранчі із зірковими гостями, не/культурний стендап, концерт-відкриття, подкасти, онлайн-дискусії, аудіотури Львовом, а також вистави від українських і міжнародних театральних проєктів.



Відео: Андрій Андрух
Хеднайлер цьогорічного фестивалю – французький художник, скульптор та перформер Олів'є де Сагазан . У своїх роботах митець перетворюється у скульптуру, ховаючи власне тіло під кількома шарами глини. 5 вересня він продемонструє львів’янам свій перформанс «Трансфігурація» – «найоригінальніше і найнеймовірніше з того, що ви будь-коли бачили» за версією авторитетного британського видання «The Guardian».
Серед вітчизняних театральних зірок 4 вересня глядачів вражатимуть пластична вистава «Анігіляція» київського «Totem Dance Theatre» і мультимедійна вистава-перформанс «Кострубізми. Кумановський» луцького театру «ГаРмИдЕр».
5 вересня у вечірній програмі фестивалю – сучасна хореографічна одноактна вистава «Альфа» від української танцювальної компанії «n’Era Dance Group», а також конкурсна вистава, обрана командою «Кота Ґаватовича» під час спеціяльно оголошеного Open call.
4 і 5 вересня продовжиться традиція зіркових бранчів, започаткована ще найпершим театральним фестивалем «Кіт Ґаватовича». Цьогоріч власним досвідом поділиться українська акторка театру і кіно Анастасія Пустовіт (стрічки «Коли падають дерева», «Перші ластівки. Zалежні»; ЦСМ «ДАХ», Київський театр драми та комедії на Лівому березі Дніпра).
Як зазначають організатори, театральний фестиваль «Кіт Ґаватовича» покликаний стати містком між Західною і Східною європейськими театральними традиціями. З цією метою 2019 року була створена міжнародна театральна резиденція «Catch a Cat/Упіймати кота». Цьогоріч вона відбудеться вдруге за перехресним типом: спочатку у Львові, а потім у Берліні. Протягом 10 днів спільного проживання і навчання резиденти матимуть змогу обмінятися досвідом, а також підготують проєкт на тему «Ідентичності», натхненну змінами, спричиненими пандемією.
Також під час фестивалю з 26 серпня і по 26 вересня у Львівському муніципальному мистецькому центрі експонується фотовиставка «Театр. Сила Тяжіння».
3 вересня фестиваль відкриватимуть не/культурний стендап Сергія Ліпка і Сергія Чиркова, а також концерт львівського музиканта «Паліндром». 4 і 5 вересня всі охочі матимуть змогу дослідити Львів за допомогою аудіотурів, створених українською театральною трупою «PIC PIC».
Проєкт реалізується в межах партнерської програми «Культура.Туризм. Регіони» Українського культурного фонду та Державного агентства розвитку туризму. Реалізація проєкту здійснена за підтримки Львівської міської ради в рамках програми «Фокус на культуру».
Фото: Олександр Мазуренко