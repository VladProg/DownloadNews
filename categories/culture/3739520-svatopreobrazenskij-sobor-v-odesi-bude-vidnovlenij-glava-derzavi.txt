Пошкоджений внаслідок російської ракетної атаки Свято-Преображенський собор в Одесі буде відновлений, як і решта історичних пам’яток в місті.

Про це у своєму вечірньому відеозверненні повідомив Президент України Володимир Зеленський, передає Укрінформ.

Відео: Офіс Президента, Телеграм
«Цієї ночі російська ракета – а це була Х-22, протикорабельна ракета, – влучила у вівтар Свято-Преображенського собору Одеси. Один із найцінніших соборів України. У 1936 році його розграбували та знищили більшовики. Вже у незалежній Україні собор був відновлений. І ось знову терористи намагаються його знищити», - наголосив Зеленський.
Він пообіцяв, що ця пам’ятка архітектури, як і решта пошкоджених внаслідок атаки Росії на Одесу цієї ночі, буде відновлена. Президент подякував уряду Італії і особисто голові Ради міністрів Італійської Республіки Джорджі Мелоні, які заявили про готовність долучитися до відновлення пошкоджених історичних пам’яток.
«У нас, в України є майбутнє, бо ми захищаємо культуру й людяність. Росія ж цим своїм терором наближає тільки одне – свій демонтаж з історії», - додав Зеленський.
Як повідомлялося, делегація комісії із закордонних справ і в справах громад Палати депутатів Італійської Республіки відвідала Одесу, де ознайомилася з наслідками нічного ракетного удару.
У ніч на 23 липня російські війська здійснили масовану атаку по території Одеси та області. Загарбники випустили 19 ракет різного типу. Удар припав на історичний центр Одеси, внесений до Списку Всесвітньої спадщини ЮНЕСКО. Унаслідок атаки пошкоджені 25 пам’яток архітектури, зокрема Спасо-Преображенський кафедральний собор.