Лауреатом Нобелівської премії з літератури 2023 року став норвезький письменник та драматург Йон Фоссе «за його новаторські п’єси та прозу, які висловлюють невимовне».

Про це повідомляє Укрінформ з посиланням на сторінку премії у соцмережі Х (колишній Twitter).

«Нобелівську премію з літератури 2023 року присуджено норвезькому письменнику Йону Фоссе «за його новаторські п’єси та прозу, які висловлюють невимовне»», - йдеться у повідомленні.
Зазначається, що Фоссе представляє повсякденні ситуації, які миттєво впізнаються у нашому житті.
«Його радикальне скорочення мови та драматичної дії виражає найпотужніші людські почуття тривоги та безсилля найпростішими словами», - йдеться у повідомленні.
«Проривом» Фоссе як драматурга стала у 1999 році постановка його п’єси «Хтось збирається прийти» (Nokon kjem til å komme»).
Як повідомлялося, у Швеції та Норвегії триває Нобелівський тиждень, під час якого стануть відомі лауреати премії за 2023 рік. У п’ятницю у норвезькій столиці Осло назвуть лауреата премії за сприяння встановленню миру.
Лауреат премії з економіки буде оголошений у столиці Швеції Стокгольмі 9 жовтня.
Церемонія вручення Нобелівської премії відбудеться в мерії Стокгольма 10 грудня – у річницю смерті Альфреда Нобеля.