Міністерство закордонних справ запустило новий цифровий проєкт для іноземної аудиторії, про те як українська мелодія Щедрик стала відомим світовим хітом Carol of the Bells.

Як передає Укрінформ, про це повідомляє МЗС.
Міністерство закордонних справ запустило новий цифровий проєкт для іноземної аудиторії – про різдвяний хіт Carol of the Bells: колядка, яку знають і люблять на всіх континентах. Це історія Різдва, яку Україна подарувала світові.
У розділі на офіційному сайті України Ukraine.ua, присвяченому Щедрику, іноземці зможуть дізнатися про давнє походження колядки, геніального українського композитора Миколу Леонтовича, світовий тур хору під керівництвом диригента Олександра Кошиця та культурну дипломатію в часи боротьби за незалежність України.
Сторінка проєкту побудована у форматі історії — від дохристиянських часів до сучасності. Особливу увагу автори та експерти присвятили концертному туру українського хору, завдяки якому Щедрик здобув популярність у країнах Європи та Америки. Тут можна дізнатися ще й про те, як Щедрик став символом Різдва у Сполучених Штатах Америки, чому колядка стала відомою саме під назвою Carol of the Bells та як вона об’єднала світ.
Тексти доповнені унікальними матеріалами та фото з українських, європейських та американських архівів. На сторінці можна переглянути відео різних варіантів виконання Щедрика – від баскетболістів НБА, які “зіграли” мелодію за допомогою баскетбольних м’ячів, до відомих гуртів та музикантів.
Проєкт був створений Міністерством закордонних справ України за підтримки Посольства Великої Британії в Україні. Автор наративу проєкту, досліджень, текстів — Тіна Пересунько, засновниця ГО “Інститут Леонтовича”. Айдентика проєкту — студента Інституту Projector, курс Identity Максима Шаповала. Креативна ідея та втілення — PlusOne social impact.
Щедрик — українська мелодія, яка стала символом різдвяних свят у всьому світі. Найбільше її знають у англомовному варіанті — Carol of the Bells. З простої народної фольклорної мелодії український композитор Микола Леонтович створив світовий шедевр. Вперше Щедрик Леонтовича прозвучав 105 років тому, у грудні 1916 року, а вже за кілька років став інструментом української дипломатії тих часів і лунав у кращих концертних залах Чехословаччини, Австрії, Швейцарії, Франції, Бельгії, Нідерландів, Великої Британії, Німеччини, Польщі, Іспанії. Наступного року виповнюється 100 років з моменту, коли Щедрик з шаленим успіхом виконали на сцені Карнеґі Гол у Нью-Йорку. Після цього світове турне мелодії продовжилось у Мексиці, Бразилії, Аргентині, Уругваї, Кубі та Канаді.
Як повідомляв Укрінформ, культурно-мистецька кампанія “Щедрик: магія Різдва” / Shchedryk: celebrating Christmas magic” розпочнеться в суботу, 18 грудня 2021 року концертом на Михайлівській площі та яскравою анімацією на будівлі Дипломатичної академії.