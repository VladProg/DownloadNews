У Житомирському обласному краєзнавчому музеї відкрилась виставка «Погляд у Всесвіт», на якій експонують старовинні прилади, раритетні глобуси, географічні та зоряні карти із колекції популяризатора науки, палеонтолога Юрія Шевели.

Про це повідомляє кореспондент Укрінформу.
«Ця виставка присвячена історії вимірювання. Її мета – показати історію вимірювання в приладах і як поетапно люди йшли до вимірювання. Зокрема, тут представлені експонати, які розповідають про історію календаря, вимірювання зоряного неба, морехідні інструменти, метрологію, метричну систему», - розповів Шевела.
За його словами, більшість приладів, що експонуються, є механічними. Саме за допомогою них люди, зокрема, виміряли діаметр Землі, відстань від Землі до Сонця.
На виставці «Погляд у Всесвіт» представлені старовинні телескопи, сонячні годинники, мікроскопи, теодоліти, астролябії, секстанти, армілярні сфери, компаси, рідкісні книги у галузі астрономії, раритетні глобуси, географічні та зоряні карти XVIII – початку XX ст., а також колекція старовинних поштових листівок «Від міфології до обсерваторії».






У Житомирі експонують старовинні прилади та раритетні глобуси / Фото: Ірина Чириця, Укрінформ

























Шевела додав, що на експозиції можна побачити чимало приладів, які в Україні є в єдиному екземплярі. Деякі з них знімалися у фільмах.
Як повідомляв Укрінформ, Міжнародна рада музеїв (ICOM) спільно з Міністерством культури та інформаційної політики підготували “Надзвичайний Червоний список культурних цінностей під загрозою – Україна”.