Міністерство культури та інформаційної політики оголосило відкриті мистецькі конкурси на розробку низки інформаційних кампаній.

Про це повідомляє пресслужба МКІП, передає Укрінформ.
Зокрема, оголошено конкурс з розроблення моделей інформаційних продуктів, у тому числі графічного характеру, для планування, організації та реалізації інформаційної кампанії «Відзначення 300-річчя з дня народження Григорія Сковороди». Подавати заявки можна до 15:00 21 вересня.
"Головна мета - створити цілісний якісний продукт, який має містити необхідну суспільно важливу інформацію, нести інформативний та соціальний характер та який можна було б використати з нагоди святкування 300-річчя від дня народження філософа та у подальшому на заходах, в усіх установах, що мають відношення до видатного українця", - зауважили у МКІП.
Крім того, мистецькі конкурси оголошено щодо виробництва та реалізації інформаційних кампаній, зокрема, з теми "День захисниць та захисників України" (заявки приймаються до 8 вересня), та з розробки інформпродуктів на тему "Українська – мова вільних", що має на меті популяризацію української мови серед населення (до 12 вересня).
До 19 вересня міністерство очікує заявки на конкурс з розробки графічних продуктів на тему "Книга для зміцнення національної єдності", що передбачає також створення поліграфічної продукції.
Як повідомлялося, "Креативна Європа" подовжила термін прийому заявок на 4 конкурси для медійників та новинних ЗМІ.