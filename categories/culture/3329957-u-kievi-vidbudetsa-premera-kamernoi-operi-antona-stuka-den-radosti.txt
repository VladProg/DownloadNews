У концертній залі Національної спілки композиторів України 15 жовтня відбудеться прем’єра камерної опери Антона Стука «День Радості».

Як передає Укрінформ, про це повідомляє пресслужба Міністерства культури та інформаційної політики в Телеграмі.
"В основу сюжету опери-фарсу лягли новинні репортажі із телебачення тоталітарних країн, зокрема, ролик про постановчий приїзд у новозбудоване селище лідера тоталітарної країни. В опері фігурують збірні середньостатистичні образи чоловіка, жінки, диктатора та образ «телебачення»", - йдеться у повідомленні.
Зазначається, що мета твору — наголосити на тому, що диктатура — це дурість, глупота. Погляд на це явище збоку може бути комічним, але тільки в театрі, а не тоді, коли від цього страждають живі люди.
«В опері присутня ідея того, що влада і народ одне одного варті і по суті є одним цілим. Не можна казати «ось вони», а «ось ми». Все одне. І на це треба звернути увагу, бо ми за собою цього не помічаємо. Ми маємо усвідомити те, що не треба на когось кивати. А з іншого боку: треба головою думати», — відзначив композитор Антон Стук.
Постановку опери здійснила режисерка Марина Рижова. Виконавці: Катерина Ясенчук, Владислав Фоміних, В'ячеслав Крижановський, Володимир Соколовський, Національний ансамбль солістів «Київська камерата». Вона буде здійснена в межах гранту Президента України молодим діячам у сфері культури.
Прем’єра камерної опери відбудеться 15 жовтня о 19 годині вечора в концертній залі Національної спілки композиторів України.
Вхід вільний за реєстрацією.