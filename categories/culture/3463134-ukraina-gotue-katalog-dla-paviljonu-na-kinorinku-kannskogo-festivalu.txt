Україна буде представлена національним павільйоном на кіноринку 75-го Каннського кінофестивалю Marche du Film зусиллями Держкіно та профільних галузевих асоціацій та кінокомпаній.

Як передає Укрінформ, про це повідомляє пресслужба Держкіно.
"Для роботи павільйону ми готуємо електронні каталоги з інформацією про кіноіндустрію та пропонуємо долучитися до їх наповнення, надати інформацію про ваші проєкти та сервіси", - зазначають в установі.
Потрібно заповнити короткі форми для наповнення каталогу, а також оновити профілі своїх проєктів на сайті DzygaMDB. Саме вони будуть представлені з повною інформацією та вільні для доступу іноземних партнерів.
Напрямки представлення проєктів такі: готові проєкти 2020-2022 року; проєкти у стадії work in progress; проєкти для міжнародної копродукції, що перебувають у стадії девелопмент (із написаним сценарієм).
Представлення сервісів рекомендується заповнювати окремо для кожного виду діяльності.
Заповнити форми можна до 17:00 21 квітня. Надавати інформацію виключно англійською мовою.
Як повідомляв Укрінформ, кіноринок Marche du Film ювілейного 75-го Каннського міжнародного кінофестивалю проходитиме з 17 до 25 травня 2022 року.
Фото: Variety