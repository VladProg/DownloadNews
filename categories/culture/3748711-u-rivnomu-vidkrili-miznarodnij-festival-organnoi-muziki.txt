У Рівному розпочався міжнародний фестиваль Viva musica organum.

Як передає Укрінформ, про це повідомляє Рівненська обласна рада.
«У Залі камерної та органної музики Рівненської обласної філармонії відбулось відкриття VI міжнародного фестивалю Viva musica organum («Жива музика органу»). У центрі події традиційно постав орган - король музичних інструментів, один із найдавніших інструментів в історії музичної культури», - йдеться у повідомленні.

Відкрив фестиваль видатний український органіст, соліст Харківської обласної філармонії Станіслав Калінін. Артист представив програму Te Deum («Тобі Господи»).
Як зазначається, сподвижницею міжнародного фестивалю є Олена Мацелюх, вона знана українська органістка, солістка Рівненської та Львівської філармоній, солістка Львівського будинку органної та камерної музики, продюсер та співорганізатор кількох органних фестивалів на теренах України і також науковиця, дослідниця органного мистецтва. Вона задумала цей фестиваль як свято духовності і культурного порозуміння.
Впродовж п’яти років в рамках фестивалю виступили органісти з Польщі, Італії, Франції, США, Аргентини та України. Цього року у Рівному чекають на спеціального гостя з Німеччини Бйорна О’Віде, виступатимуть також виконавці з Києва, Львова, Харкова.
Закриття фестивалю відбудеться 31 серпня.