У Національному музеї Тараса Шевченка у Києві за участю міністра культури та інформаційної політики Олександра Ткаченка відкрилася виставка плакатів «Шевченко: 4.5.0».

Про це повідомляє кореспондент Укрінформу.
“Що для нашого колективу ця виставка? Напевне, найперше і найголовніше - це послати меседж суспільству і світові, що ніякі зайди, які прийшли на нашу землю, не змусять нас відмовитися від наших культури і традицій", - наголосив директор музею Дмитро Стус.

За його словами, нинішня війна - це війна і за Шевченкові ідеї. І коли колектив музею обмірковував цю виставку, згадали, що у Харкові, Маріуполі, Дніпрі та інших містах з'являються плакати, на яких Шевченко відстоює свою землю. "І ми вважаємо, що це - явище", - зазначив директор музею.

За його словами, оцифровані роботи вже зберігаються у цифровій колекції музею. "А це - те, що наші експерти відібрали, і ми це роздрукували і розмістили тут", - додав він.
Щодо назви виставки (а 4.5.0. на сленгу українських військових означає "все спокійно"), Стус відзначив її актуальність.
"Така ідея прийшла молодшому поколінню музею. Наразі ці цифри дуже промовисті - що все добре, що ми боремося, що все нормально: "Шевченко: все нормально". І я дякую тим людям, які під час мозкового штурму придумали цю назву", - сказав директор Музею.
Назва виставки сподобалась і главі МКІП Олександрові Ткаченку.

"Це все - своєрідний тизер того, що планує зробити Музей Шевченка. На другому поверсі те, що я бачив у вигляді проєкту, буде виглядати ще цікавіше. Я вдячний за підхід", - сказав він.
На його переконання, потрібно показувати ворогу, що ми воюємо і за нашу ідентичність, бо кремль воює саме проти неї, проти нашої культури. "А значить - проти нашої спадщини, історії, мови", - наголосив міністр.
Він закликав громадян відвідувати музеї, заповідники, театри, які теж "на культурному фронті".






В Національному музею Тараса Шевченка відкрилась для відвідувачів виставка плакатів “Шевченко: 4.5.0” / Фото: Геннадій Мінченко, Укрінформ














































Серед експонатів виставки - плакат Нікіти Тітова, на якому зображене чорно-червоне серце, усередині якого контуром окреслено Шевченка. В експозиції представлені також плакати "Катерина. Маріуполь" Максима Паленка, "Шевченко" Ярослава Яцуби, "Борітеся - поборете" Миколи Гончарова, "Тарас" Ірини Ільїнської, "Borodianka" Марини Боровнікової, "Шевченко - Kalush" і "Шевченко-прикордонник" Олександра Грехова та інші - загалом 18 робіт українських авторів.
Поряд із ними є QR-коди, за допомогою яких відвідувачі можуть зайти на сторінки авторів робіт і ознайомитися з їхньою творчістю.
Експонуватиметься виставка до 31 липня.
А з 1 липня у музеї планують відкрити значною мірою експозицію на другому поверсі.
Як повідомлялося, міністр культури та інформаційної політики Олександр Ткаченка поінформував, що упродовж останнього часу у Європі відбулося близько 450 акцій на підтримку України, до яких причетне МКІП.