В одному зі сховищ Миколаєва 27 липня розпочався фестиваль “Тактична пауза. Українське кіно в Миколаєві ".

Про це повідомляє персслужба Державного агенства з питань кіно на сторінці у Фейсбуку, передає Укрінформ.

"Із 27 до 31 липня в одному з укриттів Миколаєва відбудеться фестиваль “Тактична пауза. Українське кіно в Миколаєві”, ініційований та організований кіножурналістом Алексом Малишенком та координатором волонтерів Громадської організації "ДОФ" Дмитром Давиденком", - йдеться в повідомленні.

Як зазначає Держкіно, фестиваль покликаний стати "своєрідною тактичною паузою для волонтерів(ок), жителів і жительок Миколаєва та бодай трішки зарядити їх енергією".

Програма кінофестивалю містить українські фільми, "які у новій реальності змінили своє звучання та значно актуалізувалися". Зокрема, покажуть такі стрічки: "Додому" режисера Нарімана Алієва, "Мої думки тихі " Антоніо Лукіча, "Заповідник Асканія" Андрія Литвиненка, документальну стрічку "Перша Сотня" Юрія Грузінова, Юлії Шашкової та Ярослава Пілунського, "Безславні кріпаки" Романа Перфільєва, а також "Зошит війни" Романа Любого.

Підкреслюється, що вхід на всі сеанси безкоштовний, за попередньою реєстрацією.
Як повідомлялося, кіножурналіст Малишенко представив добірку повнометражних та короткометражних картин про війну в Україні, які знаходяться переважно у відкритому доступі. Серед найважливіших для україців повнометражних фільмів він назвав «Маріуполь. Хроніки пекла», «Маріуполіс-2», "Ukraine: Life Under Attack", «День українського добровольця» та інші. Короткий метр в його добірці представлено стрічкою «Фортеця Маріуполь», фільмами об’єднання «Кінодопомога», проєкту «Український свідок», «Обличчя спротиву» та іншими.
Фото: Фейсбук ДержКіно України