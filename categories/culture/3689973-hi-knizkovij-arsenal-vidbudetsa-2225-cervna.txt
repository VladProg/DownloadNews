ХІ Міжнародний фестиваль "Книжковий Арсенал" цьогоріч проходитиме з вечора 22 червня (офіційне відкриття) до 25 червня.

Про це повідомляє пресслужба фестивалю, передає Укрінформ.
"Ми впевнені, що Книжковий Арсенал цього року потрібен як ніколи. Він має підтримати, посилити стійкість і надихнути усіх нас. Тому сьогодні ми оголошуємо дати щорічного фестивалю і зробимо все, щоб створити комфортний і безпечний простір, аби зібратися разом і надати сцену, щоби осмислити наш досвід", - сказала генеральний директор Мистецького арсеналу Олеся Островська-Люта.
Захід складатиметься з програмної частини фестивалю та книжкового ярмарку з тематичними секціями.
Цьогоріч книжковий ярмарок буде організований в інший спосіб, операторами продажу книжок на фестивалі будуть не окремі видавництва, а локальні київські книгарні. Зокрема, книгарня «Сенс» представить секцію «Нонфікшн», книгарня «Книжковий Лев» — секцію «Художня література», книгарня «Закапелок» — секції «Дитяча література», «Комікси та графічні романи».
Оператором секції «Арткнига» стане Довженко-Центр в межах міжінституційного партнерства з Мистецьким арсеналом.
"Книжковий Арсенал традиційно приділяє особливу увагу секції «Воєнна література». У просторі ярмарку буде представлена добірка видань, створених ветеранами війни, учасниками бойових дій, членами їхніх сімей, книги про війну, видані після 2014 року", - зазначають у пресслужбі фестивалю.
Над програмною частиною Книжкового Арсеналу працюватимуть запрошені куратори. Близько 50 подій у межах фокус-теми, основної літературної програми, програми для дітей та підлітків, перформативні, професійні події відбуватимуться на трьох сценах.
Для безпеки учасників ярмарку та програми подій у Мистецькому арсеналі доступне найпростіше укриття, облаштоване за підтримки Міжнародного фонду «Відродження».
Міжнародний фестиваль «Книжковий Арсенал» засновано Мистецьким арсеналом з 2011 року.
У 2019 році фестиваль «Книжковий Арсенал» здобув звання «Найкращий літературний фестиваль світу».
Фото ілюстративне