Проєкт повнометражного фільму режисера Нарімана Алієва "Ortalan" ("Орталан"), що створюється за підтримки Держкіно, отримав нагороду Avanpost Pitch Packaging Award на пітчингу cocoPITCH 2021.

Як передає Укрінформ, про це повідомляє пресслужба Держкіно.
«Серія пітчингів cocoPITCH відбувається в межах кіноринку «Connecting Cottbus», який є однією із найголовніших індустрійних подій Східної Європи і проходить під час міжнародного кінофестивалю у Котбусі (Німеччина)», - ідеться в повідомленні.
Як зазначається, події історичної драми "Орталан" розгортаються під час депортації кримськотатарського народу в 1944 році. Головний герой – 12-річний юнак Ісмаїл, який повертається з гір до рідного села Орталан та знаходить його порожнім. Він вирушає на пошуки своєї сім’ї та відповідей.
Режисер Наріман Алієв відомий за картиною "Додому", яка була представлена в програмі "Особливий погляд" 72-го Каннського міжнародного кінофестивалю.
Продюсерами стрічки є Володимир Яценко та Анна Соболевська, співзасновники кінопродакшена ForeFilms, який займатиметься виробництвом картини.
Повідомляється, що зйомки фільму заплановані на травень-серпень 2022 року, прем’єра очікується у 2023 році.
Фото: usfa.gov.ua