У столиці Латвії Ризі відбувся концерт українського гурту «Океану Ельзи», а також кілька заходів за участю лідера колективу Святослава Вакарчука.

Про це повідомляє кореспондент Укрінформу.
Зокрема, концерт «Океану Ельзи» пройшов у неділю ввечері в Arena Riga - найбільшому критому концертному майданчику Латвії. Зібрані кошти підуть на потреби українських дітей і військових.
Перед виконанням пісні «Місто Марії», присвяченої захисникам Маріуполя, Вакарчук розповів про її створення. За словами музиканта, це перша пісня, яку він написав на чиєсь прохання - це були бійці полку «Азов».

«Мене дуже зворушило це, тому що останнє, про що вони мали думати, це – про музику… Вони були в оточенні, в них не вистачало їжі, боєприпасів, було багато поранених і вбитих… В цей момент вони хотіли пісню. Я зрозумів, що це повністю збігається з тим, як у старих лицарських, самурайських книжках описано: справжній воїн воює серцем. І їм потрібні були "боєприпаси" для серця», - сказав Вакарчук.

Він зазначив, що сьогодні багато хто з українських героїв у полоні, і завдання його самого та всіх українців – «зробити так, щоб ці герої, хлопці і дівчата, повернулися якомога швидше додому».

Напередодні, в суботу, разом із послом України в Латвії Олександром Міщенком лідер "Океану Ельзи" зустрівся з віцемером Риги Едвардсом Смілтенсом.
Цього ж дня Вакарчук відвідав 24-годинний баскетбольний матч «Coastal Match» (традиційно відбувається в День Риги, цьогоріч був присвячений Україні) на площі Будинку конгресів, навпроти посольства рф. Звернувшись до присутніх, лідер «Океану Ельзи» подякував Латвії за всебічну допомогу Україні.






У Ризі пройшов концерт «Океану Ельзи» / Фото: Посольство Украиїни в Латвії, Олег Кудрін, Олександр Стрижак, Олександра Супрун
























Вакарчук також поспілкувався з пораненими бійцями ЗСУ, які перебувають у Латвії на лікуванні, з біженцями та представниками української громади.
Наступні концерти у межах Help for Ukraine tour відбудуться 8 вересня в Таллінні (Saku Suurhall), 10 вересня в Каунасі («Жальгіріс Арена») та 13 вересня у Гельсінкі (Kulttuuritalo).
Як повідомляв Укрінформ, 6 березня лідер гурту «Океан Ельзи» Святослав Вакарчук долучився до лав територіальної оборони Львівщини. Музикант відвідує гарячі точки фронту, визволені міста, підтримує захисників та надає волонтерську допомогу. Він також продовжує надихати солдатів та українців творчістю, виконуючи пісні на вокзалах та в шелтерах біженців, у військових частинах. Нещодавно Святослав Вакарчук виступив на Чорнобильській АЕС - це був перший музичний виступ на станції за всю її історію.
Фото: Фейсбук ОЕ