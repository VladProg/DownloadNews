У театрі імені Юрія Дрогобича актори створили волонтерське середовище і готують для військових: вареники, борщові заправки, котлети, яких за вчора лише зробили дві тисячі.

Про це повідомляє у Фейсбуці Львівська обласна рада, передає Укрінформ.
«Мистецький заклад наразі працює як кулінарний цех. Життя театру не припиняється, однак творчість відійшла на другий план, на першому – волонтерство», - повідомив заступник директора театру Олег Загорулько.
Колектив комунального закладу Львівської обласної ради Театр імені Юрія Дрогобича переформатував свою роботу з творчої на волонтерську. У приміщенні театру поселили кілька акторських родин, які приїхали з місць ведення військових дій. Крім того, колектив театру з перших днів війни згуртувався, щоб готувати їжу для військових.
Продукти для приготування страв постачають волонтери, а працівниці театру - народні артистки й музикантки готують вареники, котлети, борщові заправки та інші смаколики.
Господині театральної кухні підрахували, що за вчорашній день виготовили близько двох тисяч котлет. Втім і основне своє ремесло не залишають, невдовзі планують провести кілька вистав для дітей-переселенців.
24 лютого президент росії путін оголосив про початок вторгнення в Україну. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та сіл з використанням артилерії, реактивних систем залпового вогню та балістичних ракет. В Україні запроваджено воєнний стан та оголошено загальну мобілізацію.
Фото: wikipedia