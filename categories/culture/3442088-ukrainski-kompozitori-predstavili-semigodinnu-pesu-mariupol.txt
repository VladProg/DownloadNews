Українські композитори Роман Григорів та Ілля Разумейко створили та представили 7-годинну композицію-інсталяцію «Маріуполь».

Про це Укрінформу повідомила продюсерка у сфері перформативного мистецтва, співзасновниця агенції proto produkciia Ольга Дятел.

«П’єса була зіграна на 21-й день вторгнення та нелюдського знищення України, вона виконувалась у вигляді 7-годинної композиції-інсталяції з 14:00 до 21:00 зі студії телерадіокомпанії ВЕЖА міста Івано-Франківськ. В цьому місті композитори знаходяться в евакуації. Під час виконання п’єси було здійснено бомбардування маріупольського драматичного театру», - розповіла вона.

За словами Дятел, сучасне українське мистецтво може підтримувати силу українського голосу в міжнародній спільноті. «Люди дуже швидко втомлюються від трагічних новин та можуть несвідомо їх ігнорувати. Нашу музику мають чути, наші вистави мають бачити. Комунікація зі світом має відбуватись різноманітними методами», - зауважила вона.
Продюсерка наголосила, що після п’єси “Маріуполь” розпочалася активна підготовка до міжнародної презентації Археологічної опери Chornobyldorf Романа Григорів та Іллі Разумейка: «Ведемо перемовини з партнерами; плануємо логістику репетицій з командою, люди в якій знаходиться зараз в різних містах. Найближча вистава запланована на 23 травня в Нідерландах на відкритті O.Festival».

20 березня частину п'єси було представлено в Нью-Йорку на Фестивалі української сучасної музики (Ukrainian Contemporary Music Festival). Там композитори мали наживо виконувати постапокаліптичну Чорнобильдорфську партіту, однак через війну не змогли дістатись до Нью-Йорка, а тому надіслали 45 хвилинну частину п'єси Маріуполь.

«Маріуполь - інтернаціональне, мультикультурне, вільне українське місто. Знищення Маріуполя - кримінальний, військовий та моральний злочин, який супроводжується самою цинічною та чорною пропагандою з боку терористичного угрупування під назвою російська федерація. Правда переможе! Мирне небо, красиві вільні люди в кав'ярнях, фестивалі та картинні галереї повернуться до цього міста, Маріуполь вистоїть. Україна переможе”, - переконаний композитор, режисер засновник лабораторії сучасної опери Opera aperta Ілля Разумейко

Водночас Роман Григорів додав, що коли планувалася трансляція п'єси, то думали про те, чи не доведеться переривати 7-годинний перформанс на повітряні тривоги.
«Адже саме тривалість твору, це нескінченний програвання схожих патернів впродовж 7 годин, була центральною художньою ідеєю перфомансу. Але коли ми почали грати, то думали лише про події в Маріуполі. Саме в цей день бомбили Маріупольський театр…Музична тканина цього твору була перманентно насиченою та тривожною - здається, це показувало емоційний стан багатьох українців. Усі ліричні розділи тривали недовго та раптово переривались щільними кульмінаціями, під час яких рвались струни», - резюмував він.
Як повідомлялось, у Чернівцях на вулиці Ольги Кобилянської актори обласного театру ляльок зіграли виставу про сучасну боротьбу українського народу проти російських загарбників.