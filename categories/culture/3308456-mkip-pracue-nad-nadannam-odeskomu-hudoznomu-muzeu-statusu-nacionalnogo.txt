Міністерство культури та інформаційної політики України працює над наданням комунальному закладу «Одеський художній музей» статусу національного.

Як передає Укрінформ, про це у Фейсбуці повідомило МКІП.
«МКІП працює над наданням Одеському художньому музею статусу національного. І до кінця року процес цей буде завершено. Маємо спільно з ОДА покроковий план дій», - ідеться в повідомленні.
У МКІП також попросили не спекулювати на імені Олександра Ройтбурда. «Та не транслювати «мнение» міністра та міністерства. МКІП має власний голос і власну позицію. ОХМ отримає статус національного до кінця року», - сказано в повідомленні.
Як відомо, журналіст Соня Кошкіна у Фейсбуці заявила, що Міністерство культури та інформаційної політики відмовляє музею Ройтбурда у статусі національного.
Як повідомляв Укрінформ, 10 серпня 2021 року депутатська комісія з питань освіти, спорту і культури Одеської обласної ради ухвалила звернення до усіх членів облради з приводу розгляду на черговій сесії питання про підтримку культурної ініціативи - надати Одеському художньому музею статус національного.
Наразі комунальний заклад «Одеський художній музей» є установою, що перебуває у власності обласної територіальної громади. У разі набуття національного статусу музей перейде до державної власності.
17 серпня Одеська ОДА звернулася до МКІП із пропозицією - надати Одеському художньому музею статус національного.