У Національній філармонії ім. Мирослава Скорика у Львові відбувся концерт відомих французьких музикантів - віолончеліста Готьє Капюсона і піаніста Франка Брале.

Про це повідомляє пресслужба Львівської ОВА, передає Укрінформ.
"Щоб засвідчити свою підтримку Україні, французький віолончеліст зі світовим ім’ям Готьє Капюсон сьогодні виступив з концертом у Львівській національній філармонії ім. Мирослава Скорика... Разом з віолончелістом на сцені Концертного залу Людкевича виступив французький піаніст Франк Брале, якого з Готьє Капюсоном вже впродовж багатьох років об’єднують численні творчі проєкти, виступи та записи на найвідоміших музичних лейблах", - йдеться у повідомленні.


У концерті також узяли участь українські музиканти Микола Гав’юк (скрипка) та Устим Жук (альт). Лунала музика Шуберта, Шумана, Мендельсона, Елґара та інших композиторів ХІХ-ХХ століть. Також у програмі прозвучала «Мелодія» Мирослава Скорика.
Перед заходом усі присутні хвилиною мовчання вшанували пам’ять жертв війни в Україні.
Начальник Львівської обласної військової адміністрації Максим Козицький подякував музикантам за підтримку, а також вкотре звернувся до всього цивілізованого світу з проханням дати Україні необхідну для боротьби з агресором зброю.
Фото: Львівська ОДА