Документальні фільми, фотовиставки та онлайн-заходи, зокрема на тему повномасштабного вторгнення, репрезентуватимуть українську культуру в Південній Америці, Африці та Азії для боротьби з укоріненими там російськими наративами.

Як повідомляє кореспондент Укрінформу, про це поінформувала заступниця міністра культури та інформаційної політики Галина Григоренко під час брифінгу в Медіацентрі Україна-Укрінформ.






МКІП працює над репрезентацією української культури в країнах "глобального Півдня"































"З документальними фільмами нам буде простіше комунікувати з віддаленими країнами, куди складніше фізично доїхати нашим виконавцям і артистам. Є також варіанти фотовиставок і онлайн-дискусій. Ми це все намагаємося застосувати. Дійсно, це пріоритетні країни, бо російські наративи там привалюють. Ці країни беруть участь в міжнародних організаціях, тому схиляти їх на наш бік - наша задача", - зазначила посадовиця.




За її словами, фільми Євгенія Афенієвського "Freedom on Fire" та Бернара-Анрі Леві «Слава Україні!» планують показати авдиторії з цих регіонів. Григоренко зауважила, що триває робота МКІП з міністрами культури країн Африки, Азії та Південної Америки.
Також заступниця міністра нагадала, що до річниці повномасштабного вторгнення у Європі та США відбулася низка подій солідарності з Україною. Зокрема, у Парижі відкрилася імерсивна виставка за творами Тараса Шевченка, ініційована посольствами України та Канади у Франції. Загалом відбулися концерти у Празі, Нью-Йорку, Варшаві за участю українських виконавців.
"У Метрополітен-опера відбувся концерт за участі українських солістів, де прозвучав "Реквієм" Моцарта. Ця установа з початку повномасштабного вторгнення підтримує митців з України. Зокрема, за їхньою програмою вже четверо наших професіоналів їдуть на стажування, аби за декілька тижнів повернутися до України та застосовувати набутий досвід", - зауважила заступниця міністра.
Як повідомляв Укрінформ, у Києві відбулася прем'єра документальної стрічки французького режисера, філософа та драматурга Бернара-Анрі Леві "Слава Україні!".
У Нью-Йорку в Метрополітен-опері у п’ятницю відбувся Концерт пам’яті і надії «За Україну», присвячений річниці боротьби українського народу проти російської агресії.