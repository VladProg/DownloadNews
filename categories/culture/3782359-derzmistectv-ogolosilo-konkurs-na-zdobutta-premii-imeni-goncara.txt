Державне агентство України з питань мистецтв та мистецької освіти оголосило конкурс на здобуття премії імені Олеся Гончара 2024 року за кращі літературні твори.

Як передає Укрінформ, про це повідомляє Міністерство культури та інформаційної політики.
Премія присуджується щорічно до дня народження письменника - 3 квітня за кращі літературні твори, які утверджують ідеали гуманізму, духовні цінності українського народу, ідеї незалежності України. Грошова винагорода становить 20 тисяч гривень.
На здобуття премії висуваються нові оригінальні твори авторів або колективу авторів, опубліковані у завершеному вигляді протягом останніх п’яти років, але не пізніше ніж за пів року до їх висунення на здобуття премії.
Не можна висувати твори, які вже були відзначені іншими преміями або державними нагородами.
Пропозиції щодо претендентів подаються до Держмистецтв творчими спілками, асоціаціями, літературними об’єднаннями, національно-просвітницькими товариствами, редакціями періодичних видань, видавництвами, громадськими організаціями у сфері літератури, а також окремими літераторами.
Документи на здобуття премії подаються з 1 листопада 2023 року до 1 лютого 2024 року до Державного агентства України з питань мистецтв та мистецької освіти (вул. Б. Грінченка, 1, м. Київ, 01001).
Більше деталей на сайті Держмистецтв.
Як повідомляв Укрінформ, Держмистецтв оголосило конкурс на здобуття премії імені Лева Ревуцького у 2024 році для молодих композиторів та виконавців.