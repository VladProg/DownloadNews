Вилучені правоохоронцями в Іспанії "скіфські" пекторалі є підробкою, виготовленою для продажу колекціонерам, інші предмети потребують дослідження, ймовірно серед них таки є артефакти з курганів.

Таку думку висловив кореспонденту Укрінформу старший науковий співробітник відділу археології Харківського історичного музею ім. Сумцова Леонід Бабенко.
Він зауважив, що кілька предметів, які є на фотографіях, оприлюднених СБУ, є тими ж речами, що свого часу виставлялися в Києві приватним музеєм "Родовід".
"Саме ці пекторалі колись експонувалися на виставках, і вже тоді фахівці відносилися до них дуже скептично. Тому що за стилістикою, за сюжетами вони доволі примітивні у виконанні, воно не вписується в те, що ми знаємо про автентичні предмети четвертого століття до нашої ери. Це не дуже вміла і з точки зору технічного, і з точки зору художнього виконання, із точки зору знання нюансів предметів мистецтва цього часу підробка. І вона пов'язана з тим, що в цей час з'явилось дуже багато колекціонерів, які мали гроші та створювали свої особисті колекції незаконним шляхом. Є попит на ці речі, то, звісно, відразу ж виникає і пропозиція. Ця пропозиція могла задовольнятися або підробками, або ж пограбуванням скіфських пам'яток, бо, на жаль, цей процес також відбувався", – говорить Бабенко.
Також він зазначає, що пектораль – украй рідкісна знахідка, яка може траплятися виключно у великих курганах. І лише дві пекторалі, велика і мала, були виявлені за 250 років розкопок на території України.
"З якого боку не подивися на ці пекторалі, їхнє походження сумнівне. Чи всі ті речі продавалися одним "кейсом", чи окремо, ніхто ж нам не розповість", – сказав Бабенко.
Водночас археолог наголосив, що кожен із предметів, які виявили в Іспанії, потребує окремого дослідження щодо походження. "Щодо двох пекторалей і ще кількох предметів, то вони точно були на виставках у Києві. Але є там, зокрема, намисто з підвісками, які називають амфороподібними, то воно справляє враження справжнього предмета, оригінального", – вважає Бабенко.
Він припускає, що артефакти могли потрапити у приватні руки після грабіжницьких розкопок курганів, особливо поширених у Криму 1990-2000 рр.
Археолог також наголосив, що навіть якщо йдеться про підробки, питання законності їх вивезення це не знімає.
"Тобто треба розбиратися, чи був оформлений дозвіл, або він був оформлений з порушенням якихось правових норм. Все одно вони належать до предметів сучасного ювелірного мистецтва. Хай і незаконного, але ж, наприклад, у Луврі експонується тіара Рухомовського – підробка, виготовлена в 1895 році та продана як річ третього століття до нашої ери. Аферу викрили, але предмет виставляється у відділі сучасних підробок", – сказав Бабенко.
Імовірність, що якісь окремі речі були викрадені з українських музеїв, співрозмовник агентства, категорично відмітає.
"Таку ймовірність я повністю виключаю, принаймні мені це невідомо. Взагалі у музейників, у фахівців по-іншому розставлені пріоритети. Не цікаво мати якусь річ у власній колекції чи комусь її продати. Нам важливо опублікувати і виказати свій погляд на семантику чи стилістику артефакту, а для цього, щоб це зробити, річ повинна офіційно знаходитися в музейній колекції. Тому що не використовуються речі сумнівного походження у наукових роботах, у статтях, дослідженнях. І цього не розуміють ані колекціонери, ні чорні археологи. В них зовсім інші цінності", – зазначає Бабенко.
Виставки, про які він згадує, відбувалися, зокрема, в 2009-му та 2013 роках. Тоді у ЗМІ писали про експозицію як сенсаційну подію. Представлену колекцію з 21 предмета позиціювали як власність різних людей. Заявлялося, що були "знайдені в курганних похованнях скіфського часу (V—I ст. до н. е.) на території України", а потрапили в приватні руки "від розкрадачів гробниць". Також повідомлялося, що вартість "скіфського золота" 18 млрд дол.
Поговорити з представниками чи засновниками приватного музею "Родовід", який і був організатором виставки, поки не вдалося: вказаний у відкритих джерелах номер телефону більше не обслуговується.
Як повідомлялося, 24 жовтня Служба безпеки України заявила, що спільно з Бюро економічної безпеки та поліцією Королівства Іспанії нейтралізувала транснаціональне злочинне угруповання, яке нелегально вивезло з України вироби "Скіфського золота" на суму понад 60 млн євро.
Правоохоронці затримали п’ятьох осіб, які "намагалися незаконно реалізувати українські артефакти". Серед затриманих – представник УПЦ (МП) з України. Під час слідчих дій вилучено 11 золотих предметів. За даними слідства, йдеться про дорогоцінні предмети VIII-IV ст. до нашої ери, у тому числі золоті сережки, кулон, чокери та пектораль, які фігуранти нелегально вивезли з України до Євросоюзу у період 2014-2020 років.






В Іспанії затримали учасників банди, які вивезли з України «скіфське золото» на €60 мільйонів / Фото: СБУ