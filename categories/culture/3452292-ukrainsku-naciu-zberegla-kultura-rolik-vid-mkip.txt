Міністерство культури та інформаційної політики випустило відеоролик на підтримку української культури.

Як повідомляє Укрінформ, відео оприлюднено на сторінці МКІП у Фейсбуці.
«Наша культура століттями знаходиться під прицілом росії. Але ми зберегли її і продовжуємо її творити. Наша культура і була, і є, і буде. А отже, будемо і ми», - підкреслюється в закадровому тексті.

Зазначається, що українську націю зберегла культура. Навіть у найтемніші моменти нашої історії Україна існувала у кобзарських співах, у віршах Шевченка, у філософії Сковороди, у мазепинському бароко та в легендах, що тягнуться ще від давніх київських часів.
І наголошується, що навіть у найважчі часи ми співаємо українські пісні, танцюємо українські танці, пишемо вірші і граємо музику, малюємо картини і мурали. Ми захищаємо нашу культурну спадщину, бо наші митці – це гордість народу, і його серце, що пульсує, і його ніжна душа.
Як повідомлялося, президент рф Володимир Путін 24 лютого оголосив війну Україні і розпочав масштабне вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.
У країні запроваджено воєнний стан і оголошено загальну мобілізацію.
Україна направила позов проти Російської Федерації до Міжнародного суду ООН у Гаазі.