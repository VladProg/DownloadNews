У Національному музеї Австралії запускають україномовний аудіогід - 67-ий у рамках проєкту з українізації провідних пам'яток світу.

Про це розповіла перша леді України Олена Зеленська у Телеграмі, передає Укрінформ.

"Українська мова – за 14 тисяч кілометрів від України. Запускаємо у Національному музеї Австралії аудіогід українською, уже 67-й у межах мого проєкту з українізації провідних пам’яток світу", - написала Зеленська.
За її словами, цей аудіогід розповість, зокрема, про виставку «Жіноча сила крізь віки», що вмістила понад 160 об’єктів родом із шести континентів і віком понад 5 тисяч років – із колекції іншого славетного музею, Британського.


Перша леді зазначила, що сам Національний музей Австралії розповідає про непростий історичний шлях австралійської нації, частиною якої стали й українці. Вони утворили тут 60-тисячну діаспору ще після Другої світової, і тепер кілька сотень вимушених переселенців з України додала й теперішня, розв’язана Росією війна.
"Тож українська тепер звучить в Австралії по-новому: як мова спротиву, самозахисту й захисту найдорожчого – для всіх, хто хоче її (і Україну) почути. Вдячна за це Посольству Австралії в Україні", - написала Зеленська.
Як повідомляв Укрінформ, проєкт із запровадження українських аудіогідів у музеях світу реалізовується під патронатом Олени Зеленської з 2020 року.
Зокрема, у День Європи україномовний аудіогід запрацював у Галереї Боргезе в Римі, яка є одним з найвідоміших музеїв Італії.
А тиждень тому україномовний аудіогід запустили у меморіальному комплексі історії Голокосту "Яд Вашем" в Ізраїлі.
Фото: Олена Зеленська, Facebook