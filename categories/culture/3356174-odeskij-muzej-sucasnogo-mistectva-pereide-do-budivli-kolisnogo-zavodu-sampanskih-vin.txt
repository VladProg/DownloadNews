Багату колекцію експонатів та архівні фонди Музею сучасного мистецтва Одеси, які нині зберігаються в будинку №5 по вул. Леонтовича в Одесі, перевезуть і розмістять у будівлі колишнього заводу шампанських вин, що на Французькому бульварі, 36.

Про це повідомив 23 листопада на зустрічі з журналістами директор музею Семен Кантор.
«Ми зможемо розмістити там експонати на площі майже втричі більшій, ніж маємо сьогодні. Сподіваємось, що на Французькому бульварі також буде сучасне велике сховище», - зазначив Кантор.
За його словами, передусім нестача вільного місця для нових робіт призвела до потреби переїзду музею. Останніх відвідувачів на вул. Леонтовича музей прийме 28 листопада.
Зі свого боку керівниця «Проєкту культурної інновації на території заводу шампанських вин» Олена Підопригора уточнила, що музей стане в наступному році однією з ключових інституцій у реалізації цього проєкту нового міського культурного простору.
"Будуть тестові події, де ми пробуватимемо різні приміщення заводу, щоб зрозуміти, як краще їх використати, як це будуть сприймати наші гості», - сказала Підопригора.
Варто зазначити, що раніше автори проєкту культурної інновації на цьому підприємстві, заснованому ще в 19 столітті, повідомляли про свої устремління підкреслити «аутентичність цього місця, зберегти унікальність пам'яток і наповнити новими враженнями».
Тим часом до звільненого від музейних експонатів будинку №5 на вул. Леонтовича, що є пам’яткою архітектури ХIХ століття, невдовзі переміститься одна з дипломатичних установ.
Музей сучасного мистецтва Одеси, в якому представлені твори провідних одеських художників та скульпторів ХХ та ХХI століть, створив місцевий банкір і меценат Вадим Мороховський.
Фото: today.od.ua