Netflix надасть гранти на постпродакшн у розмірі 10 тисяч доларів на обрані проєкти українських художніх і документальних фільмів.

Як передає Укрінформ, про це міністр культури та інформаційної політики України Олександр Ткаченко повідомив у Телеграмі.
За його словами, ініціатива, що підтримується фондом Netflix’s Fund for Creative Equity, пропонує фінансову допомогу українським митцям для створення нових робіт та підтримки в постпродакшні вже наявних проєктів. Крім того, митці отримають доступ до навчання у European Audiovisual Entrepreneurs (EAVE) та New York Film Academy.
"Нова програма підтримки Української кіноакадемії для обраних проєктів, яка включає в себе гранти на постпродакшн у розмірі $10,000 для українських художніх і документальних фільмів, а також дводенний воркшоп з цифрового постпродакшну від New York Film Academy", - зазначив Ткаченко.
Початок подачі заявок кінець квітня. Більше деталей за посиланням.
Netflix продемонстрував себе надійним партнером, який підтримує Україну. "Ми перебуваємо у постійному та відкритому зв’язку, партнери завжди реагують на наші запити та підтримують український контент", - зауважив очільник МКІП.
Як повідомляв Укрінформ, завдяки ЮНЕСКО близько 300 закладів культури України отримали допомогу від міжнародних партнерів.