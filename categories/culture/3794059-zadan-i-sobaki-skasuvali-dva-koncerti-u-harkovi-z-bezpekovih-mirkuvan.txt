Гурт “Жадан і Собаки” скасував концерти у Харкові 1-2 грудня з безпекових міркувань.

Про це повідомив у Фейсбуці Сергій Жадан, передає Укрінформ.
“Останні дні активно спілкувалися з ДСНС і силовими структурами міста — всі в один голос наполегливо рекомендують не проводити концерти 1 і 2 грудня, оскільки залишається велика загроза з боку окупанта. Ми люди відповідальні, тому вирішили дослухатись до цією порадою і перенести харківські виступи на дещо пізніший час. Дуже сподіваємося на ваше розуміння”, - йдеться у дописі.
У Харкові "Жадан і Собаки" планували представити новий альбом - “Радіопромінь”.
Нові дати і місце виступів письменник і музикант пообіцяв повідомити наступного тижня. Всі придбані квитки залишаються дійсними, а також підлягають обміну на концерти в інших містах, зазначив він.
"Безпека сьогодні справді багато важить, не хочеться надаремно ризикувати", — зауважив Жадан.
Як повідомляв Укрінформ, у Харкові 13 жовтня українські митці презентувати музичний альбом SKOVORODANCE, композиції якого є переосмисленням поетичної творчості філософа Григорія Сковороди.
Участь у концерті взяли співавтори проєкту: письменник, громадський діяч, музикант Сергій Жадан, саунд-продюсер альбому, композитор Юрій Гуржи, письменниця Ірена Карпа, а також гурти ХОССП і "Жадан та собаки".
11 пісень альбому створені на вірші Сковороди зі збірки “Сад божественних пісень”, 12-та - написана Сергієм Жаданом.