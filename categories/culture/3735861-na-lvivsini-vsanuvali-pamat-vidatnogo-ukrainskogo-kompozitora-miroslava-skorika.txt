На Львівщині вшанували пам'ять видатного українського композитора Мирослава Скорика, якому мало б виповнитись 85 років. Прихильники його творчості зібралися біля його могили на Личаківському кладовищі, а потім у Концертному залі Людкевича.

Як передає Укрінформ, про це повідомляє сайт Львівської облради.
“На спомин про маестро лунали твори у виконанні відомої солістки Софії Соловій та Камерного хору «Глорія». Захід відвідали численні музичні та громадські діячі. Цього ж дня, у Концертному залі Людкевича відбулося урочисте закриття ювілейного, 120-го музичного сезону Філармонії. Усі зібрані кошти з квитків установа спрямує на допомогу ЗСУ, а саме на купівлю пікапа для Сьомого прикордонного Карпатського загону”, - зазначається в повідомленні.






У Львівській філармонії відбувся концерт пам'яті Мирослава Скорика / Фото: Анастасія Смольєнко, Укрінформ


































Мирослав Скорик – видатний композитор, Герой України, лауреат премії ім. Т. Г. Шевченка, художній керівник Київської опери. Народився у Львові.
Композитор відомій широкій публіці, як автор музики до кінострічки Сергія Параджанова «Тіні забутих предків». Із найяскравіших епізодів музики до цього фільму композитор сформував «Гуцульський триптих» для оркестру. Інші відомі твори – «Карпатський концерт», опера «Мойсей», балет «Повернення Батерфляй», «Мелодія» (до фільму «Великий Перевал») та багато інших.
Його твори регулярно виконують в Україні і за кордоном. В доробку композитора - опера, балети, симфонічні твори, духовна музика, камерно-інструментальні композиції, пісні, романси, музика неакадемічних жанрів.
У 2020 році рішенням сесії Львівської облради Львівській національній філармонії присвоїли ім’я Мирослава Скорика.