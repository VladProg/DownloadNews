У Чернігові вже понад 20 зафіксованих злочинів проти культурної спадщини.

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
«Повертаюся з Чернігова. Від побаченого хочеться кричати і мовчати одночасно. Сьогодні в очах чернігівчан я зустрічав поранений погляд. І від того дуже боліло всередині. Сотні загиблих, вщент зруйновані будинки мирних жителів, обстріляні дитячі садочки, лікарні. російські нелюди - от хто стоїть за звірствами в Україні. За звірствами в Чернігові. Чернігів - колиска культури та місто, яке стоїть біля витоків української історії та Русі. Зараз тут уже понад 20 зафіксованих злочинів проти культурної спадщини», - заявив Ткаченко.
Він зазначив, що Чернігівський дитинець та історичні вали також зазнали обстрілів, які "розшрамували" стіни храмів - Спасо-Преображенського собору XI ст., Катерининської церкви XVIII ст., Борисоглібського собору XII ст. На жаль, пошкоджень зазнав і Єлецький Успенський монастир XI ст.
«Все через те, що російські війська бомбили останній вихід з Чернігова. Бомбили по цивільному населенню, позбавляючи їх будь-якого шансу на "зелений коридор". Портрет нечисті варто змальовувати саме з російських солдатів, бо вони є абсолютне зло», - зазначив міністр.
Ткаченко також показав уламок снаряда, що розбив вікна Катерининської церкви. Його передав священник, який весь час залишався в храмі під час обстрілів. Залишався, аби молитись, щоб ця війна не забрала храм.
«рашисти сповнені нечисті всередині, і не пробачити їм вбивства мирного населення, понівечених домівок, зруйнованої інфраструктури. А ще - пошкодженої культурної спадщини. Саме тому переговорив з губернатором області В'ячеславом Чаусом та мером Владиславом Атрошенком щодо збереження культурної спадщини Чернігова. Бо що спільного між військовою інфраструктурою, Чернігівською обласною бібліотекою Короленка чи обласним молодіжним центром (колишній кінотеатр ім. Щорса)? Відповідь - цинізм росіян, з яким вони варварськи гатили по цих об’єктах», - заявив Ткаченко.
Міністр також наголосив, що вся Україна має бути вдячна Чернігівській, Харківській та Сумській областям за те, що стояли до кінця, аби захистити Україну. «Стояли до кінця, жертвуючи собою. Україна зробить усе, аби покарати винуватців. Вічна пам‘ять загиблим», - написав Ткаченко.
Як повідомляв Укрінформ, Міністерство культури та інформаційної політики України зафіксувало 135 епізодів воєнних злочинів росіян проти культурної спадщини в Україні.
24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет, авіабомб.
Фото: ДСНС