До ризького концерту гурту «Друга Ріка», який пройде ввечері 30 квітня в рамках благодійного туру «Хто, якщо не ми?», українські активісти готують кілька акцій.

Про це повідомив кореспондентові Укрінформу голова групи гуманітарної допомоги Конфедерації Українців Латвії «ВІЧЕ» Валерій Оленійчук.
За його словами, о 13:00 на постійно діючому «протестному майданчику» навпроти посольства росії в Ризі, де серед іншого стоїть жовто-синє піаніно, почнеться музичний перформенс за участю музикантів «Другої Ріки», активістів української діаспори, небайдужих латвійців. На захід планує завітати посол України в Латвії Олександр Міщенко.
Також планується, що за дві години до початку концерту (17:00-19:00) біля нічного клубу First Mir, де він пройде, силами Товариства українсько-латвійської дружби (входить до ВІЧЕ) буде організований пункт збору медикаментів для лікарні Сєвєродонецька, яка постраждала від обстрілу.
Представники гурту поки що не змогли розказати докладніше про програму концерту, лише зазначили, що на ньому обов’язково звучатиме пісня «Маріуполь», прем’єра якої нещодавно відбулася на благодійному концерті в Україні.
Гроші, зібрані на ризькому концерті (та під час усього туру), також підуть на підтримку постраждалих від бойових дій в Україні і на закупівлю тактичної амуніції для українських військових.
Для тимчасово переміщених громадян України вхід на концерт безкоштовний. У паспорті має бути штамп про перетин кордону після 24 лютого. Попередньо необхідно заповнити форму за посиланням та надіслати будь-який посильний внесок на закупівлю амуніції для ЗСУ на благодійний рахунок гурту.
Європейський тур гурту стартував 29 квітня у Вільнюсі (зал Vakaris Vilnius). 30 квітня — Рига (First Mir). 1 травня — Таллінн (Cathouse). 4-5 травня «Друга Ріка» виступатиме в Чехії (Прага, Брно). Переговори з промоутерами тривають, тож список міст туру може збільшитися.
Зазначається, що після широкомасштабного вторгнення рф в Україну музиканти «Другої Ріки» присвятили увесь свій час волонтерству.
Як повідомляв Укрінформ, гурт «Друга Ріка» виступить в європейських містах на підтримку України та для збору коштів для ЗСУ.