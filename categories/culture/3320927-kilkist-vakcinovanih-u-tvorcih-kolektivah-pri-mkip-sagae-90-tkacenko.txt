Міністр культури та інформаційної політики України Олександр Ткаченко заявляє, що кількість вакцинованих співробітників у творчих колективах при МКІП сягає 90%.

Як передає Укрінформ, про це Ткаченко написав у Телеграмі.
"Обов’язкова вакцинація для держслужбовців, вчителів та інших – навіщо це? У введенні «жовтої зони» з сьогоднішнього дня винні у тому числі й ми самі – українці. Ті, хто не вакцинується, хто не носить маски, хто не користується антисептиками, хто не тримає соціальну дистанцію. Але головне – відсоток вакцинованих в Україні, який не досяг навіть 20%. Вакцинація потрібна всім! Якщо людина – свідомий соціально відповідальний громадянин, це питання вирішується швидко. Так, іноді, через черги на вакцинацію. Але це дуже важливий крок", - зазначив Ткаченко.
За його словами, вакцинація – не просто дієвий спосіб зменшення захворюваності в країні, "це шлях до відмови від карантинних обмежень: носіння масок, дистанції тощо. Можливість заповнювати зали на 100%, ходити на концерти і інші заходи без масок".
"Наприклад, кількість вакцинованих співробітників у творчих колективах при МКІП сягає 90%. Бо люди усвідомлюють її важливість. Вже є приклад Великої Британії, Данії, інших країн, як повернутися до звичного життя та повноцінного функціонування сфери культури та бізнесу. Там обмеження вже не діють", - наголосив міністр.

Як зауважив Ткаченко, колективний імунітет – це те, до чого варто рухатися.
"Саме більшість вакцинованого населення його і створює. Так було з кором, грипом і безліччю інших вірусних хвороб. Які загострювалися саме тоді, коли люди масово почали ігнорувати щеплення", - підкреслив Ткаченко.
За його словами, "фейки та дезінформація в мас-медіа, чи псевдоексперти в соцмережах хейтять цю тему саме у вирішальну годину чергового посилення карантину".
"Так було завжди, це звичайний інструмент прихильників теорій змов та любителей попіарити свою сторінку. Гучними промовами та антинауковою позицією. Але, нагадаю, Україна фактично живе в стані війни. Тому, крім усього, є «антивакцинатори», що отримують зарплатню у нашого північного сусіда. Не можна довіряти маніпуляціям! Тож аби отримати відповідь на запитання «Коли це все закінчиться», потрібно задати собі питання: «А що я зробив для цього»? І насправді вимагається небагато: носити маску і вакцинуватись. Центри вакцинації і всі умови для цього Україна забезпечила", - наголосив очільник МКІП.
Як повідомляв Укрінформ, з 23 вересня в Україні встановили “жовтий рівень” епідеміологічної небезпеки через COVID-19. Кінотеатри, клуби, театри та інші заклади сфери культури можуть працювати, але з дотриманням карантинних вимог та обмежень.
Так, у “жовтій” зоні варто обов'язково дотримуватись маскового режиму, фізичної дистанції у 1,5 м, при цьому забороняється проведення масових заходів за участю більш як 1 особи на 4 кв. м. площі будівлі або території, з наповненістю кінозалів або залів інших закладів культури понад 2/3 місць (при схемі розміщення "2 заповнені ряди - 1 порожній") або понад 50 % місць (при розміщенні у шаховому порядку).