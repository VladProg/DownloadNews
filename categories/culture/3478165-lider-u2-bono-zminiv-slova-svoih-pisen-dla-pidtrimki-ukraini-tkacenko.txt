Лідер ірландського рок-гурту U2 Боно змінив слова своїх пісень з початку війни так, щоб вони підтримували Україну.

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
За словами Ткаченка, легендарні Боно та Едж з U2 сьогодні підтримали український народ, виступивши у київському метро, яке "стало символом нового підземного життя українців в пошуках безпеки від російських ракет".
"Ви сьогодні воюєте не лише за вашу свободу, а й за нашу також", - сказав ірландський музикант.
Як підкреслив Ткаченко, ірландці приїхали на запрошення Президента Володимира Зеленського і говорять, що "підтримають будь-яке запрошення від України, бо всім серцем підтримують українців".
"Слова своїх пісень Боно змінив з початку війни так, щоб вони підтримували Україну", - зазначив Ткаченко.
Боно заспівав Stand by Ukraine разом із лідером українського гурту "Антитіла" Тарасом Тополею.

Як повідомляв Укрінформ, послухати Боно на станцію метро "Хрещатик" прийшли волонтери, бійці територіальної оборони, військовослужбовці, жителі столиці.
Вперше Боно побував у Києві 2018 року. Музикант був спеціальним гостем 15-ї зустрічі Ялтинської Європейської Стратегії (YES).
Фото: LifeStyle