У Києві відбувся форум «Українська – мова перемоги», під час якого через реальні історії людей учасники могли переконатись у важливості популяризації української мови.

Як передає Укрінформ, про це повідомляє Міністерство культури та інформаційної політики.
Збереженню української культури та мови серед українців за кордоном присвятили окрему панельну дискусію з включенням закордонних учасників. У ній взяв участь т. в. о. міністра культури та інформаційної політики Ростислав Карандєєв.
«Освіта формує в людини цінності, а інституції сфери культури задовольняють потреби в культурному продукті, надають культурні послуги. Якщо у людини є потреба прочитати українську книгу, подивитися україномовний фільм чи виставу, включити українське телебачення, то вона обов’язково має це знайти. Головне, щоб україномовні продукти були затребуваними. Важливо зробити цю пропозицію цікавою. Цікавішою, ніж інші», – зазначив Карандєєв.
Він також додав, що через повномасштабне вторгнення РФ в Україну за кордоном з’явилася нова українська діаспора. Тож нині варто говорити не лише про промоцію української культури для іноземців, а й показувати, наскільки Україна сповнена культурних процесів високого світового рівня самим українцям, аби вони хотіли повернутися додому.
Крім того, він розповів про презентовану МКІП до Дня української писемності та мови Держпрограму розвитку й поширення української мови, де цілий розділ присвятили створенню спеціальних культурних продуктів, орієнтованих на закордонного споживача.
Також Карандєєв закликав громадськість пропонувати способи збереження та поширення української мови і долучатися до команди МКІП, аби втілювати свої ідеї в життя.
Очільник МКІП вручив нагороду «Амбасадор мови» Остапу Українцю, письменнику, автору чотирьох романів, перекладачу і одному зі співтворців YouTube каналу «Твоя підпільна гуманітарка». Він багато говорить про розвиток та стимулює цікавість саме до живої української мови. 170 тисяч підписників його каналу спростували міф про те, що гуманітаристика в Україні цікава лише вузькому колу людей.
Як повідомлялося, 27 жовтня українці святкують День української писемності та мови та беруть участь у радіодиктанті.