Стримінгова платформа HBO Max заявила, що прем’єра продовження популярного серіалу «Секс і місто» запланована на 9 грудня цього року.

Як передає Укрінформ, про це повідомляє CNN.
Сам сіквел, який вийде через 17 років після завершення зйомок оригіналу серіалу, складатиметься з десяти серій. Вже 9-го грудня вийдуть перші дві серії. Решту з восьми серій показуватимуть щочетверга.
Продовження серіалу матиме назву And Just Like That... (І просто так).
Зазначається, що HBO Max також опублікувала тизер до сіквелу.

«Секс і місто» (англ. Sex and the City) — американський серіал виробництва кабельної мережі HBO, який виходив з 1998 до 2004 року. Серіал оповідає про життя чотирьох подруг, різних за характером і темпераментом, але об'єднаних вільними поглядами на життя в динамічній атмосфері Нью-Йорка.
Після завершення серіалу були зняті два фільми - у 2008 та 2010 роках, які стали його продовженням.