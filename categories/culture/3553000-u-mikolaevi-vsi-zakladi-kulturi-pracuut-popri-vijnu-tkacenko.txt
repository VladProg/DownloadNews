Міністр культури та інформаційної політики Олександр Ткаченко у Миколаєві відвідав заклади культури і заявив, що всі вони перебувають у гарному стані і продовжують працювати попри війну.

Як передає Укрінформ, про це Ткаченко написав у Телеграмі.
За словами міністра, “спочатку здалось, що в Миколаєві майже нікого немає. Але потім, коли заходиш у будівлі, більшість з яких надійно укріплена мішками та їжаками, бачиш життя”.
“В Миколаївському академічному художньому драмтеатрі репетиції на новій сцені в укритті. На великій сцені, в хореографічній залі, в гримерках Миколаївського національного академічного українського театру драми та музичної комедії - життя, репетиції, наради. В бібліотеках читачів немає, але хранителі книг - на місці, бережуть свій скарб. Миколаївський обласний краєзнавчий музей - без експозиції. Зате чудово спрацював з евакуацією цінностей”, - зауважив очільник МКІП.
За словами Ткаченка, він “щиро вражений тим, як керівництво Миколаївської області ставиться до культури”.
“Всі заклади, які ми сьогодні відвідали, знаходяться в гарному стані, а колективи продовжують працювати попри війну. Віталій Кім та його команда прекрасно розуміють цінність культури, як щита захисту нашої ідентичності. Тому ми говорили на одній мові”, - підкреслив міністр.
За словами Ткаченка, з очільником обласної військової адміністрації Кімом він обговорив "нові культурні проєкті, які зроблять Миколаїв більш привабливим для туристів".
“Наступного року в України з'явиться можливість подавати міста на конкурс “Культурна столиця Європи -2030”. Після того, що я побачив, можу сказати, що у Миколаєва є всі шанси взяти участь у такому змаганні”, - наголосив міністр.
Як повідомляв Укрінформ, Ткаченко назвав Запоріжжя одним із міст, де найкраще впорались з охороною культурної спадщини.