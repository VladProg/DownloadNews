Під час VI Кам’янець-Подільського міжнародного кінофестивалю «Бруківка» відбудеться прем’єра фільму «Фосфор» режисера Костянтина Лінартовича. Стрічку знімали на Хмельниччині та Буковині.

Як передає Укрінформ, про це у Фейсбуці повідомив кінофестиваль «Бруківка».

«У межах позаконкурсної програми кінофестивалю «Бруківка» відбудеться прем'єрний показ художнього фільму «Фосфор» режисера Костянтина Лінартовича, виробництво якого відбувалось на території Кам'янець-Подільської, Китайгородської, Староушицької та Хотинської територіальних громад. Головну роль у стрічці виконав український актор театру, кіно та дубляжу Дмитро Лінартович (син режисера - ред.), автори сценарію – Славко Полятинчук та Костянтин Лінартович, оператор-постановник – Іван Трач», - йдеться у повідомленні.
Прем’єрний показ фільму «Фосфор» з командою стрічки відбудеться в місті Кам'янець-Подільський 12 вересня.
Стрічка "Фосфор" розповідає історію про те, як ветеран адаптується до звичайного життя.
Як повідомляв Укрінформ, на VI Кам’янець-Подільський міжнародний кінофестиваль «Бруківка», який цьогоріч проходитиме в Україні, Німеччині та Польщі, подали понад 200 фільмів.
Міжнародний кінофестиваль «Бруківка» - незалежний фестиваль, який у 2017 році заснував режисер Андрій Заєць у місті Кам’янець-Подільський. Під час фестивалю проходять покази фільмів конкурсної програми, зустрічі з відомими режисерами, різноманітні воркшопи, виступи музичних гуртів та вечірки.
Фото: International Independent Film Festival "Brukivka", Facebook