Документальну стрічку Андрія Лисецького "Земля Івана" покажуть на Ukrainian Film Night в столиці Ірландії – місті Дублін.

Як передає Укрінформ, про це повідомляє пресслужба Держкіно.
«Усі кошти, зібрані з продажу квитків, будуть направлені в українські гуманітарні та благодійні організації», - йдеться у повідомленні.

Як зазначається, стрічка розповідає про Івана Приходька – народного художника України. Він самоук, живе в селі, і все, що виходить з-під його пензля чи різця, – наївне та чесне мистецтво. Світосприйняття, внутрішній світ митця сповнені краси та напруженого радісного існування. Картини Івана випадково потрапляють на виставку в Мистецькому арсеналі, головному виставковому центрі країни. Чи проміняє він маленьку сільську хатинку на міське життя, сади та поля – на галерейні зали?

«Це гострий портрет живописця Івана Приходька. У фільмі ніжно продемонстровано його особистий, майже шаманський творчий метод, а широкому глядачу відкривається внутрішній світ митця, багатий образами української народної культури», - коментують організатори Ukrainian Film Night.
Режисер та автор сценарію - Андрій Лисецький, продюсер – Геннадій Кофман, Ольга Бесхмельниціна. Виробництво – MaGiKa Film за підтримки Державного агентства України з питань кіно.
Як повідомляв Укрінформ, фільм режисера "Земля Івана" Андрія Лисецького став переможцем Національного конкурсу П’ятого Міжнародного кінофестивалю Kharkiv MeetDocs. Він отримав нагороду як Найкращий неігровий фільм IX Міжнародного кінофестивалю студентських та дебютних фільмів "Бастау" в Казахстані. Фільм також переміг у Національному конкурсі XVIII Міжнародного фестивалю документальних фільмів про права людини Docudays UA, де відбулася його світова прем’єра.