Харківський рок-гурт «Жадан і Собаки» в межах благодійного європейського туру на підтримку добровольчого підрозділу «Хартія» 8-11 вересня дасть чотири концерти в Литві, Латвії та Естонії.

Про це повідомляє кореспондент Укрінформу з посиланням на лідера гурту Сергія Жадана.
«Перша мета – зустрітися з нашими слухачами, підтримати українців, які перебувають зараз в Балтії. Цікаво також виступити перед литовцями, латишами, естонцями. Тим більше, що в такому складі, «Жадан і Собаки», ми там ще не бували – тепер отримаємо новий досвід. Щоправда, в Литві та Латвії я сам виступав, а от в Естонії – не довелося», - сказав Жадан.
Він також окремо підкреслив, що збори від концертів підуть на потреби добровольчого підрозділу «Хартія», який зараз захищає Україну від російських загарбників. Концерти пройдуть у Каунасі (Klubas Lemmy, 8 вересня), Ризі (Melna Piektdiena, 9 вересня), Таллінні (Sveta Baar, 10 вересня), Вільнюсі (Loftas Festival, 11 вересня). Придбати квитки можна на Concert.ua.
Благодійний європейський «Хартія тур-2022» розпочався 30 серпня у Вроцлаві і закінчиться 18 вересня у Відні. Крім чотирьох виступів у країнах Балтії заплановано ще 12 концертів в містах Польщі, Чехії, Німеччини, Словаччини, Австрії.
Творча співпраця Жадана та панк-гурту «Собаки в космосі» почалася у 2007 році. З 2014 року внаслідок тісної співпраці вони об’єдналися під назвою «Жадан і Собаки».
Цей гурт стояв при витоках створення добровольчого формування «Хартія», і підтримує його від самого початку російсько-української війни.