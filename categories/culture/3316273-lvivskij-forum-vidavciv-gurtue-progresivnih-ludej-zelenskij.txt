Львівський форум видавців - це унікальна платформа, яка активно інтегрує українську книговидавничу сферу до європейського культурного простору, заявляє Президент Володимир Зеленський.

Як передає Укрінформ з посиланням на пресслужбу Президента, про це йдеться у привітанні Зеленського організаторам, учасникам та гостям форуму.
"Щиро вітаю організаторів, учасників та гостей Львівського форуму видавців. Об’єднавши низку заходів — книжковий ярмарок, літературний фестиваль, презентації, авторські читання, дискусії, BookForum за майже тридцятиріччя свого існування став знаковою загальнокультурною подією нашої країни", - ідеться у вітанні.
За словами Зеленського, "нині це унікальна активна платформа, яка не лише сприяє розвитку української книговидавничої сфери, а й активно інтегрує її до європейського культурного простору. Щороку розширюючи аудиторії, географічні межі, формати свого існування, Львівський форум гуртує прогресивних людей, усіх небайдужих до розвитку української видавничої індустрії".
Президент висловив вдячність організаторам "за активну громадянську позицію, оптимізм, натхнення та формування через книгу позитивного іміджу України у світі".
Також Зеленський подякував авторам, ілюстраторам, художникам і видавцям за те, що завдяки їхнім спільним зусиллям в Україні "зростає кількість книжкових новинок, поповнюються жанрові ніші, а вітчизняні видання здобувають престижні Міжнародні премії та перемагають в авторитетних конкурсах".
"Щиро бажаю усім творчої енергії, незабутніх емоцій та цікавих відкриттів", - наголосив Зеленський.
Як повідомляв Укрінформ, на головну премію від Львівського міжнародного BookForum, конкурсу Best Book Award 2021, цього року претендують 450 книг зі 100 видавництв.