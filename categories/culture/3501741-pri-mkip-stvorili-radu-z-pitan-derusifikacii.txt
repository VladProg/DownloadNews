При Міністерстві культури та інформаційної політики та Українському інституті національної пам'яті створили раду, яка займатиметься питаннями дерусифікації, декомунізації та деколонізації.

Як передає Укрінформ, про це МКІП повідомляє у Телеграмі.
"Через повномасштабне вторгнення росії запит на заміну радянського й російського спадку на український в нашій державі значно активізувався. Дерусифікація, декомунізація та деколонізація - це своєчасні процеси в історії сучасної України. Але всі вони мають проходити цивілізовано", - ідеться у повідомленні.
Міністерство провело громадські обговорення та ініціювало створення дорадчого органу - ради при МКІП та УІНП, яка займатиметься цими питаннями.
"Органи місцевого самоврядування у діалозі з суспільством мають приходити до спільного рішення щодо демонтажу чи перенесення пам'ятників та інших об'єктів радянського минулого й далі координувати його з радою", - підкреслюють у МКІП.
У зв’язку з активним очищенням громадського простору від монументів та інших об’єктів, котрі були покликані закріплювати в Україні російські пропагандистські наративи, і запитами від громадян та органів місцевого самоврядування, МКІП разом з УІНП зібрали ключову інформацію щодо законодавчої рамки відповідних процесів.
Як повідомляв Укрінформ, після початку відкритого російського вторгнення в Україні активізувалися антиколоніальні практики: по всій країні демонтують пам'ятники, присвячені радянським чи російським діячам та пов'язаним з російськю федерацією історичним подіям, а також перейменовують вулиці і інші топографічні об'єкти.