Міністерство культури та інформаційної політики планує створити електронний реєстр, куди музеї вноситимуть дані про об’єкти мистецтва, які в них зберігаються, реставруються, перевозяться або були втрачені.

Про це сказала заступниця міністра культури та інформаційної політики Анастасія Бондар на брифінгу в Медіацентрі Україна – Укрінформ.
“На сьогодні маємо близько 12 мільйонів музейних цінностей. Найголовніша проблематика полягає в тому, що всі облікові картки цих об’єктів зберігаються в самих музеях тільки в паперовому вигляді. Маємо на меті створити онлан-реєстр, куди музеї зможуть самостійно інтегрувати дані про об’єкти мистецтва, які в них зберігаються, реставруються, перевозяться або були втрачені, на жаль”, - розповіла Бондар.
Вона додала, що за орієнтовними оцінками, на сьогодні в електронному вигляді облікову документацію ведуть тільки 10-15% музеїв, що, за її словами, “дуже -дуже мало”.
Бондар також зазначила, що “реалізація цього проєкту дасть можливість усім охочим дізнатися в національній пошуковій системі , що в якому музеї зберігається”.
“На сьогоднішній день через повномасштабне вторгнення пошкоджень зазнали близько 30 музеїв, декотрі з них - музей Сковороди в Сковородинівці - вщент знищено, інші постраждали від мародерів - картини Куїнджі та Айвазовського, ви знаєте, були вивезені з Маріуполя на непідконтрольну Україні територію. Тож фактично ми можемо говорити, що ці картини були викрадені з України. Тож створення єдиної державної електронної системи моніторингу та обліку державного музейного фонду надасть можливість швидко орінтуватися в кількості, переліку та станів усіх предметів мистецтв по кожному музею”, - наголосила заступниця міністра.
Також вона додала, що МКІП працює над створенням реєстрів нематеріальної культурної спадщини, народно-художніх промислів, національної системи каталогізації для бібліотек, іншими.
Як повідомлялося, Міністерство культури та інформаційної політики працює над онлайн-реєтром об’єктів архітектурної та археологічної спадщини.