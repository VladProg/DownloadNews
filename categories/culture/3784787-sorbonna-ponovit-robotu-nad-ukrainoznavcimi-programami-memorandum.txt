Український інститут і Університет Сорбонна підписали у Парижі меморандум про співпрацю.

Угоду укладено під час візиту до Сорбонни дружини Президента України Олени Зеленської, передає кореспондент Укрінформу.
Підписи під документом поставили президент Сорбони Наталі Драш-Темам, генеральний директор Українського інституту Володимир Шейко та президент Асоціації Українського інституту у Франції Ірина Дмитришин.
Меморандум дасть змогу поновити роботу над українознавчими програмами і відділенням україністики, проводити лекції і презентації провідних діячів культури і громадянського суспільства України, а також сприяти студентам і молодим науковцям, які обирають українську тематику.






Сорбонна поновить роботу над українознавчими програмами - меморандум / Фото: Лідія Таран. Укрінформ








































«Україністика - це новий великий простір для нас, який привабить, упевнена, багато студентів з усіх континентів. Тож ми дуже раді новому партнерству і готові йди далі, щоб поглиблювати як академічні знання, так і культурні діалоги», - зазначила Драш-Темам.
Своєю чергою Шейко зауважив: «Нам важливо, щоби в поле зору наукових інтересів французьких студентів потрапляли українські митці, історичні постаті, щоб саме вони ставали об’єктом наукового інтересу... Щоб у ментальних мапах, в інтелектуальному середовищі Україна відокремилась від Росії і не сприймалась крізь російську оптику».
На підписанні документа у бібліотеці Сорбонни були присутні декан гуманітарного факультету Беатріс Перес та професори, які вже погодилися включити українські лекції у свої програми.
Водночас перша леді України Олена Зеленська сьогодні поповнила бібліотеку Сорбонни колекцією українських книг, а також провела мотиваційну зустріч зі студентами.
У 2012 році Сорбонна закрила програму українських студій. Тоді всі книжки, які стосувалися україністики, університет передав іншим бібліотекам.
Університет Сорбонна – державний університет в Парижі, який веде свою історичну тяглість від Паризького університету – другого найстарішого у світі (після Болонського), який був заснований у 1257 році. Сьогодні він є головним і найбільш престижним осередком гуманітарних наук.