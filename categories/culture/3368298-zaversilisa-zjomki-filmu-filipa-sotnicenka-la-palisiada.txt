Команда фільму «Ля Палісіада» завершила знімальний період.

Як передає Укрінформ, про це повідомляє у Фейсбуці Українська кіноакадемія.
“Зйомки фільму проходили у Київській та Закарпатській областях і тривали майже рік. Серед локацій — теплохід "Богдан Хмельницький", унікальний ринок на коліях у Виноградові і навіть справжня в’язниця”, - ідеться в повідомленні.
Як зазначається, автори визначають жанр фільму як "пострадянський нуар". Події кінострічки розгортаються у 1996 році, за кілька місяців до підписання протоколу №6 Європейської конвенції з прав людини. Протокол передбачав відмову від смертної кари, яка дісталася Україні в спадок від СРСР. До цього за кількістю смертних вироків Україна мала один із найвищих показників у світі. За даними лондонської Організації захисту прав людини, у 1996 році Україна була на другому місці у світі після Китаю, засудивши до смерті 89 людей. Загалом з 1991 року в Україні було винесено понад 600 смертних вироків.
У центрі сюжету — судовий психіатр, чиє спокійне життя змінюється, коли він має взяти участь у заплутаній історії вбивства міліціонера. Герой починає сумніватися у правильності системи правоохоронних органів, коли бачить усю беззаконність проведення судових експериментів над підозрюваним.
Повідомляється, що кінопроєкт «Ля Палісіада» було вперше презентовано на кіноринку Одеського кінофестивалю у 2019 році, де він здобув нагороду Руху солідарності за гендерну рівність від ООН. Розробку проєкту підтримав Український культурний фонд.
Ролі у фільмі зіграли Андрій Журба, Новруз Хікмет, Олександр Пархоменко, Валерія Олейникова, Олена Мамчур, Олександр Малєєв, Степан Барабаш, Сергій Лузановський, Олександр Мавріц.
Прем’єра фільму планується у 2022 році.

Як повідомляв Укрінформ, зйомки повнометражного ігрового фільму-дебюту Філіпа Сотниченка "Ля Палісіада" розпочалися у березні 2021 року. Виробництво стрічки здійснює кінокомпанія "ВІАТЕЛ" за підтримки Держкіно та у співпраці з компанією "Сучасне українське кіно".
Режисер та автор сценарію — Філіп Сотниченко. Оператор — Володимир Усик. Звукорежисер — Сергій Авдєєв. Художниця-постановниця — Маргарита Кулик. Художник по костюмах — Володимир Кузнєцов. Продюсери - Валерія Сочивець, Олександр Чубко, Галина Криворчук.
Фото: facebook.com/uafilmacademy