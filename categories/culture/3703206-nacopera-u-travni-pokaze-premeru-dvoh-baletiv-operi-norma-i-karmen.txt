Національна опера у травні анонсувала прем’єру одноактних балетів «Весна і осінь» та «П’ять танго», а також опери «Норма» і «Кармен».

Про це Укрінформу повідомили у пресслужбі театру.
У Нацопері нагадали, що у травні вистави відбуватимуться в денний час: у п’ятницю вони розпочинатимуться о 17 годині, у суботу й неділю - о 15 год., за винятком балету «Сильфіда» 20 травня, який розпочнеться о 17-ій.
У суботу, 6 травня, глядачів запрошують на вечір одноактних вистав: комічну оперу Джованні Баттісти Перголезі «Служниця пані» та сучасний балет у постановці Віктора Іщука «Широко заплющені очі». Солісти Анастасія Шевченко, Іван Авдієвський, Юлія Кулик та Віктор Іщук.

Широко заплющені очі / Фото: Оксани Орлової

У неділю, 7 травня, в афіші театру опера Миколи Лисенка «Наталка Полтавка» в музичній редакції Мирослава Скорика та сценічній редакції Анатолія Солов’яненка. У ролях: Ольга Матушенко (Наталка), Дмитро Кузьмін (Петро), Наталя Кисла (Горпина Терпилиха), Богдан Тарас (Виборний Макогоненко), Руслан Танський (Возний Тетерваковський) та Геннадій Ващенко (Микола). Диригент Богдан Пліш.

Наталка Полтавка / Фото: К. Панченко

У п’ятницю, 12 травня, на сцені Нацопери представлять ліричний балет Костянтина Данькевича «Лілея». Останнє поновлення цієї вистави відбулося у 2014 році до 200-ї річниці від дня народження Тараса Шевченка. У головних ролях Ольга Голиця (Лілея), Микита Сухоруков (Степан), Ян Ваня (Князь) та ін.

Лілея / Фото: Фото О. Путрова

У суботу, 13 травня, на шанувальників опери чекає зустріч з твором Жоржа Бізе «Кармен». Трагічну історію кохання циганки Кармен та сержанта Хозе втілять Тетяна Пімінова та Андрій Романенко. Також у ролях Тетяна Ганіна (Мікаела), Ігор Євдокименко (Ескамільо), Сергій Магера (Капітан Цуніга) та ін. Диригент Алла Кульбаба.
Одну з найяскравіших балетних вистав театру - «Віденський вальс» на музику Йоганна Штрауса-старшого та його синів Йоганна та Йозефа - глядачам запропонують у неділю, 14 травня. Це перший авторський багатоактний балет Аніко Рехвіашвілі, створений нею ще у 2001 році. Досі ця вистава залишається однією з найулюбленіших у глядачів.

Віденський вальс / Фото: Фото: О. Орлової

У головних ролях Катерина Алаєва, Наталія Мацак, Сергій Кривоконя. У ролі графа Кайзерлінга дебютує соліст балету Олександр Омельченко. Диригент Герман Макаренко.
У вівторок, 16 травня, відбудеться вечір-присвята пам’яті Анатолія Шекери, в програмі якого гала-концерт та балет «Болеро» Моріса Равеля у постановці цього видатного балетмейстера, педагога, народного артиста України, лауреата премії ім. С.Дягілєва та Національної премії України імені Тараса Шевченка.
Знаменита опера Джузеппе Верді «Ріголетто», створена за драмою Віктора Гюго «Король бавиться», запланована на п’ятницю, 19 травня. Головні партії виконають Олександр Мельничук (Ріголетто), Ольга Фомічова (Джільда), Сергій Андрощук (Герцог Мантуанський), Сергій Магера (Спарафучілє), Анжеліна Швачка (Маддалена), Тарас Штонда (Граф Монтероне) та ін.

Сильфіда / Фото: Фото: О. Злуніциної

У суботу, 20 травня, в афіші театру один з кращих романтичних балетів «Сильфіда» Хермана Левенсхольда, який започаткував цілу епоху в хореографічно­му мистецтві. У ролях: Юлія Кулик, Даниїл Пащук, Руслан Авраменко, Олександр Габелко та ін.
Комічну оперу Джоаккіно Россіні «Севільський цирульник» в осучасненій версії Анатолія Солов’яненка шанувальникам оперної класики запропонують у неділю, 21 травня. Головні партії виконають Олександр Киреєв (Фігаро), Дмитро Іванченко (Граф Альмавіва), Лілія Гревцова (Розіна), Володимир Тишков (Дон Базіліо), Дмитро Агеєв (Бартоло), Ірина Петрова (Берта) та ін.
26-27 травня відбудеться прем’єра одноактних балетів «Весна і осінь» та «П’ять танго».
Балет «П‘ять танго» на музику Астора П’яццолли, поставлений у 1977 році одним з найвидатніших хореографів сучасності Хансом ван Маненом, входить до репертуару багатьох балетних труп. Ідея поставити відомий балет на сцені Нацопери належить колишньому солісту Нідерландського національного балету, киянину Олександру Жембровському. З нею він прийшов до Вана Манена, і хореограф без вагань надав права на показ Національній опері України, а костюмний цех Нідерландського національного балету передав сценічний одяг для українських танцівників.
Балет «Весна і осінь» на музику Антоніна Дворжака глядачі побачать у постановці всесвітньо відомого хореографа, художнього керівника і директора Hamburg Ballett Джона Ноймайєра.
Завершить травневу програму театру опера Вінченцо Белліні «Норма», яку покажуть у неділю, 28 травня. Перлиною вистави є арія Casta diva - одна з кращих мелодій, коли-небудь створених протягом всієї історії музичного мистецтва. В титульній партії зірка світової оперної сцени, провідна солістка Національної опери України Людмила Монастирська. Її партнером буде провідний соліст Одеської опери тенор Олег Злакоман, який виконає партію Полліона. Також у головних ролях: Ірина Петрова (Адальжіза), Сергій Ковнір (Оровез), Наталія Николаїшин (Клотильда) та Олександр Дяченко (Флавій). Диригент Микола Дядюра.
У Національній опері нагадали, що кількість глядачів у залі обмежена - лише 450 осіб. У разі повітряної тривоги їх буде запрошено до тимчасового укриття у приміщенні гардеробу, розташованого поверхом нижче, під фоє партеру.
Квитки на вистави надходять у продаж зазвичай за два тижні до вистави, придбати їх можна виключно онлайн.
Фото: opera.com.ua