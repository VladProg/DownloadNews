У рамках програми “єПідтримка” на рахунки вакцинованих українців перераховані 7,3 мільярда гривень, із них витрачені близько двох мільярдів гривень.

Найбільше коштів пішло на придбання книг, ішлося на селекторній нараді під головуванням Президента Володимира Зеленського, передає Укрінформ із посиланням на пресслужбу глави держави.
“7,8 млн українців уже подали заявки на отримання грошових виплат за ініційованою Президентом програмою «єПідтримка». 7,3 млрд грн переказано на рахунки, з них майже 2 млрд грн – витрачено”, - навели в ОП дані Кабінету Міністрів.
В Офісі глави держави нагадали, що з 24 січня для громадян, старших за 60 років, у межах програми відкрито можливість придбання ліків. Зазначається, що на лікарські засоби витрачено 69 млн грн, що становить 3,4% від загальної суми.
“Загалом лідером за обсягом витрачених коштів залишається книжкова галузь. На придбання літератури українці спрямували 34,4% коштів”, - додали в ОП.
Окремо на нараді було відзначено, що найближчим часом уряд ухвалить рішення про розширення програми «єПідтримка» на осіб віком 14-18 років.
Як повідомляв Укрінформ, із 19 грудня в Україні офіційно запрацювала державна програма «єПідтримка», що передбачає виплату 1 тисячі гривень громадянам, які пройшли повну вакцинацію проти COVID-19. Кошти може отримати кожен громадянин України, який досяг 18 років і має в застосунку Дія «зелений» COVID-сертифікат вакцинації.