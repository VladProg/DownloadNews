Із 13 січня 2022 року за підтримки Держкіно в кінопрокат виходить проєкт "Мультики в кіно. Українське для малят".




Як передає Укрінформ, про це повідомляє пресслужба Держкіно.
“Вперше на великому екрані зустрінуться герої популярних українських мультсеріалів – "Хоробрі зайці", "210 добрих справ", "Маленьке містечко" та "Першосвіт". Стрічки створені українськими студіями, а персонажі спілкуються між собою виключно українською мовою. Показ першого випуску стартує з 13 січня і триватиме увесь тиждень в кожному з кінотеатрів мережі Multiplex. Щомісяця в кінотеатрах стартуватиме нова збірка, що розвиває історію попередніх мультфільмів”, - ідеться в повідомленні.
Як зазначається, сеанси орієнтовані для дітей віком від 1 року. Команда проєкту "Мультики в кіно. Українське для малят" врахувала всі вимоги, аби створити найкращі умови для найвибагливішого глядача. Це м’яке світло в залі, що не згасатиме впродовж сеансу; тихий звук, що працюватиме на 50% від рівня звичайної потужності; тривалість сеансу не перевищуватиме 30 хвилин; кожен випуск об’єднуватиме епізоди з різних мультсеріалів, аби маленькі глядачі не занудьгували; сеанси оминають час денного сну малюків і йдуть двічі на день – об 11:00 та о 17:00.
Ініціатори проєкту "Мультики в кіно. Українське для малят" – кінокомпанія FILM.UA Group та мережа кінотеатрів Multiplex за підтримки Державного агентства України з питань кіно.
У пресслужбі зауважили, що це не перша колаборація лідерів індустрії, яка спрямована на промоцію вітчизняних кіновиробників та якісного українського контенту. Учасниками проєкту стали: український креативний продакшн Glowberry; продюсерська група Unimage; студія анімації Good Deeds animation; перший український анімаційний канал для дітей "Першосвіт".
Проєкт має на меті розвиток українського ринку дитячої анімації та вплив на становлення українського глядача змалечку. За думкою авторів, плекаючи любов до українських мультфільмів із дошкільного віку, можна вплинути на зацікавленість та лояльність до національного продукту в більш глобальному контексті в майбутньому. А спільний щомісячний перегляд мультфільмів на великому екрані може перетворитися на гарну сімейну традицію.
Квитки за спеціальними тарифами можна буде придбати вже з 1 січня 2022 року в касах мережі кінотеатрів Multiplex.