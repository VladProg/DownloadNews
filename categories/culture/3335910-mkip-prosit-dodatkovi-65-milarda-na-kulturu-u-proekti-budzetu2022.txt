Міністерство культури та інформаційної політики просить додаткові 6,5 мільярдів гривень для культурної галузі у проєкті державного бюджету на 2022 рік.

Як передає Укрінформ, про це написав міністр культури та інформаційної політики Олександр Ткаченко в Фейсбуці.
"Цифра, на яку ми у МКІП розраховували для сектору, – має бути більша. І викинути з програми на наступний рік половину запланованого ми не можемо. Мистецькі заклади освіти, бібліотеки, спадщина, цифровізація, центри культурних послуг, кіно, заклади культури, першу в Україні програму по збереженню культурної спадщини «Велика Реставрація»… Попри реальні досягнення, що мультиплікуються вражаючими темпами. Попри реальні перемоги, які може дати культура, необхідне її фінансування – відкладається. На креативні індустрії, що приносять в рік $5.4 млрд з експорту. На культуру, яка відображає нашу ідентичність і є відголоском нашої історії. На нашу безпеку в часи інформаційної війни", - написав Ткаченко.
Він зазначив, що капіталовкладення у креативні індустрії є вигідними, кожна одна гривня, інвестована державою в цю сферу, дає зростання ВВП на 1.9-2.2 грн.
"Не почнемо вкладати в культуру та креативні індустрії зараз – завтра буде пізно. Гідні кошти дають гідний результат. Креативні індустрії генерують 4% доданої вартості, і потребують фінансового бусту, аби стати 5% і більше. Економічну складову бачите? Так само і культура не буде інноваційною лише за нашим бажанням", - написав міністр.
Ткаченко зауважив, що сектор культури готовий до нових успіхів, готовий досягати нових результатів, але без фінансування – це неможливо.
"Зараз нам затвердили 10 млрд грн, додатково ми очікуємо ще 6,5 млрд грн, відповідний запит від Міністерства вже подали. Різниця чимала. Ми у МКІП спільно з колегами з Комітетом гуманітарної та інформаційної політики та з усією культурною галуззю України знаємо, що вам не байдуже на сферу. І просимо врахувати перегляд фінансування на культуру при голосуванні у другому читанні", - звернувся Ткаченко до ВР.
Як повідомляв Укрінформ, народні депутати на засіданні Верховної Ради 20 жовтня розпочали розгляд проєкту закону №6000 "Про Державний бюджет України на 2022 рік".
Фото: МКІП