У Міністерстві культури та інформаційної політики з представниками ЮНЕСКО домовились співпрацювати щодо збереження культурної спадщини України.

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
“Сьогодні мали чергову зустріч з делегацією Секретаріату ЮНЕСКО. Активну співпрацю з міжнародними колегами ведемо постійно. Про таку швидкість у вирішенні питань та режим сприяння ми й не мріяли до війни". - йдеться у повідомленні.
Ткаченко зазначив, що "в ЮНЕСКО добре розуміють, що культура України - це важлива частина світової культурної спадщини”.
За його словами, під час зустрічі обговорювали “створення ініційованої МКІП національної цифрової платформи культурної спадщини України, можливості надання об'єктам нерухомої спадщини України статусу Enhanced Protection для посиленого захисту та автоматичного визнання руйнування російськими загарбниками об‘єктів культурної спадщини воєнним злочином”.
Також під час зустрічі домовилися “співпрацювати в поєднанні зусиль щодо виявлення та документування воєнних злочинів”, співпрацювати в поєднанні зусиль зі збереження культурної спадщини України, рухатись в напрямку створення спеціального фонду під патронатом ЮНЕСКО для фінансування культурної сфери України як зараз, так і після війни”, - поінформував Ткаченко.
Як повідомляв Укрінформ, Міністерство культури та інформаційної політики України станом на 8 липня зафіксувало 417 епізодів воєнних злочинів росії проти української культурної спадщини.
Фото: Ткаченко, Telegram