Презентовано перший офіційний постер стрічки Мирослава Латика "Королі репу", яка вийде в український прокат 3 серпня.

Про це повідомляє пресслужба Державного агентства з питань кіно у Фейсбуці, передає Укрінформ.




"Автори презентували перший офіційний постер проєкту. На постері представлена трійка головних героїв фільму, кожному з яких доведеться пройти свій шлях випробувань, здобути свій досвід помилок, пережити перше кохання і перший успіх – якщо пощастить", - йдеться в повідомленні.
Зазначається, що в національний прокат фільм вийде 3 серпня.
Сюжет картини ґрунтується навколо 17-річного хлопця на прізвисько Казан, який мріє стати відомим репером та підкорити серце своєї дівчини. Заради цього він готовий ризикнути, але обставини спрямовують його життя в іншому напрямку, де на нього чекає боротьба за успіх, боротьба за кохання, боротьба за виживання.
"Стрічка поєднала кримінальну інтригу, любовну історію, яскраву музику та стильний візуальний ряд", - зауважують у Держкіно.
Головні ролі зіграли Михайло Дзюба, Wellboy (Антон Вельбой), Ірма Вітовська, Карина Химчук, Юрій Кулініч, Дмитро Хом’як, Андрій Борис. Композитором та саундпродюсером фільму виступив CEPASA - Павло Ленченко. Продюсерами фільму стали Юрій Мінзянов і Дмитро Мінзянов, оператором-постановником - Денис Демидович. Сценарій писали Мирослав Латик, Роман Магрук, Олексій Комаровський. Компанія-дистриб’ютор - ADASTRA CINEMA.
Фільм створили Kristi Films за участю UPHub та підтримки Держкіно і Міністерства культури та інформаційної політики України.
Як повідомлялося, фільм «Королі репу» Мирослава Латика здобув перемогу на міжнародному кінофестивалі Vvfilmf в Італії.