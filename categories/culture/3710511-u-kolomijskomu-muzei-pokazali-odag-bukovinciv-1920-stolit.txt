У Коломиї на Прикарпатті в Національному музеї народного мистецтва Гуцульщини та Покуття відкрили виставку «З буковинських кросен», в експозиції якої - буковинський одяг 19-20 століть з приватної колекції етнографа Миколи Шкрібляка.

Про це повідомляє місцева телекомпанія НТК, передає Укрінформ.
«У Коломиї презентували виставку з персональної колекції етнографа, майстра народного мистецтва, заслуженого діяча мистецтв України, директора Буковинського центру культури і мистецтва Миколи Шкрібляка. У виставкових залах Національного музею представлено майже 300 творів, зокрема, одяг буковинців кінця ХIX - впродовж ХХ століть з усіх етнографічних регіонів краю», - йдеться в повідомлення.
За словами Миколи Шкрібляка, його колекція відкриває традиції чотирьох етнічних регіонів Буковини. Етнограф зазначає, що одяг у той період створювали переважно жінки і для жінок. Серед експонатів, які в музеї можна побачити вперше, є більше 60 переміток (вид жіночого головного убору - ред). Найдавнішій - понад 150 років.
«Це – унікальні речі, які ткалися до Другої світової війни», - запевняє етнограф.

Також в експозиції можна побачити різноманітні жіночі та чоловічі пояси, запаски та буковинські тайстри, які нещодавно увійшли до Національного переліку нематеріальної культурної спадщини України.
Тайстра – традиційна ткана торбина, яку носять через плече. Для її виготовлення застосовують найдавніші види ткацтва.