Новопризначений голова Комітету з Національної премії імені Тараса Шевченка Євген Нищук пропонує реалізувати номінацію "За внесок у перемогу" у межах наявних номінацій "візуальні мистецтва" та "театральне мистецтво".

Як повідомляє кореспондент Укрінформу, про це він сказав під час брифінгу в Національному музеї Тараса Шевченка.
"Саме на 2023 рік було скасовано вимогу, за якою подавалися твори, опубліковані не пізніше ніж за пів року до їхнього висунення на премію. Тож буквально свіжі роботи можуть бути подані, наприклад, у тритижневий термін. Далі за два чи за три тури, залежно від поданих заявок, можна оголосити результати. Якщо дуже терміново - чи на День Незалежності, чи на День захисників. За іншим варіантом, ми могли би зробити церемонію нагородження для всіх переможців всіх номінацій 9 листопада у День української писемності та мови. Я не можу точно про це зараз сказати, бо має бути зібрано комітет. Окрім цього, є графік і протокол Президента України, від якого ми також будемо відштовхуватися", - пояснив Нищук.
Він зауважив, що наразі залишилися дві номінації - "візуальні мистецтва" та "театральне мистецтво", де не було визначено переможців, але на них закладено фінансування.
"Чому б зараз не подати свіжі роботи на ці номінації? Я думаю, що і у візуальному мистецтві, і в театральному виходить чимало робіт саме на військову тематику, цікаві як для України, так і для світу", - запропонував він.
Водночас голова комітету підкреслив, що у наступні роки твори, які висуватимуться на премію, де-факто передбачатимуть військову тематику. Тож запровадження окремої премії "За внесок у перемогу" буде розпорошенням, зокрема фінансування, зважаючи, що державних премій чимало.
Як повідомляв Укрінформ, Президент Володимир Зеленський призначив Євгена Нищука головою Комітету з Національної премії імені Тараса Шевченка, звільнивши з цієї посади Юрія Макарова.