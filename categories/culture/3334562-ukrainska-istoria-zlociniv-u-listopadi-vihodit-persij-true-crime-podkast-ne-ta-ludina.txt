У листопаді на всіх подкаст-майданчиках буде доступний перший український true crime подкаст про серійного вбивцю «Не та людина».

Про це Укрінформу повідомили в PR-службі проєкту.
«Авторки проєкту – креативна продюсерка FILM.UA Олеся Лук’яненко (телесеріали «Схованки», «І будуть люди») та журналістка Анастасія Рахманіна (головна редакторка Media Business Reports) – концентруються на темах справедливості розслідування та судочинства, реінтеграції у суспільство колишніх в’язнів (зокрема хибно обвинувачених), протидії безкарності слідчих та бездіяльності суддів. Подкаст «Не та людина» матиме шість епізодів. У листопаді всі вони будуть викладені для безкоштовного прослуховування на провідних подкаст-майданчиках, де виходять подкасти партнера проєкту, The Ukrainians Media, а також на YouTube-каналі видання», - ідеться в повідомленні.
Як зазначається, 25 років поспіль Сергій Ткач полював на дівчат і молодих жінок, переважно школярок віком 8-12 років. За словами маніяка, за цей час він убив і зґвалтував понад 100 жертв, а слідству – коли вже після арешту та зізнання Ткача збирали доказову базу, – вдалося довести 37 епізодів. У різні роки невідомого вбивцю розшукували на територіях трьох областей: Дніпропетровської, Запорізької та Харківської. Але постійно знаходили не тих. За злочини Ткача покарали як мінімум 9 чоловіків: одного засудили до розстрілу, інший помер від хвороб, відбувши у колонії 15 років, когось звинуватили у вбивстві родички, когось – власної доньки. Справа Ткача – це історія знищених життів, скалічених доль і злочинів правоохоронної системи, що триває й дотепер. Й саме цій історії та її наслідкам присвячений наративний подкаст про серійного вбивцю «Не та людина».
Авторки наводять статистику, відповідно якої майже 30% звинувачених потрапляють під приціл правоохоронних органів випадково, через виконання «плану посадок». І в суді їм немає на що сподіватися, адже виправдувальних вироків в Україні менше 1%.
Яків Попович – один з «не тих людей», несправедливо засуджених за злодіяння Ткача. 2002 року його, тоді восьмикласника, звинуватили у вбивстві дев'ятирічної племінниці Яни Попович та забрали до відділка прямо зі школи. Там із 14-річного хлопця три дні вибивали зізнання, після чого направили до СІЗО, а потім до суду. Поповича засудили до максимального для неповнолітнього терміну – 15 років, з котрих він відсидів більше половини, повернувшись додому лише 2011-го. Ця трагедія й досі не відпускає Якова і його маму Галину, яка разом з ним зголосилася на інтерв’ю для проєкту. Адже батьки загиблої дівчинки тоді повірили сфальсифікованим доказам і до сьогодні вважають родича винним.
Авторки подкасту поспілкувалися і з іншими невинно засудженими, зокрема, з Миколою Демчуком. Він відсидів за злочини Ткача 4,5 року, й досі – вже 10 років – судиться з державою за компенсацію. Вибиваючи зізнання з 21-річного Миколи, правоохоронці зламали йому ногу, а потім більше тижня тримали в кабінеті, не звертаючись за медичною допомогою: чекали, коли зійдуть синці, щоб одразу передати до суду. Родичі затриманого дізналися, де він, коли Миколу вже відправили до колонії. Чергове засідання у справі Демчука мало відбутися на початку жовтня цього року, але його вкотре перенесли. Чому та як пручається система, у подкасті розповідає адвокатка Ірина Дерев’янко, що захищала інтереси п’ятьох із дев’яти «не тих людей» і для двох спромоглася добитися відшкодування.
Окрім несправедливо засуджених за злочини маніяка, серед спікерів подкасту є й ті, хто зрештою довів його справу до суду, – передусім, Анатолій Шайда, який тоді очолював слідчу групу Генпрокуратури, що зібрала доказову базу 37 доведених вбивств Ткача. Про те, як в Україні йдуть справи з виявленням і розшуком «серійників», авторкам подкасту розповіли Руслан Сушко, адвокат, ексстарший слідчий з особливо важливих справ Головного слідчого управління МВС України, та криміналіст-психолог, завідувач відділу психологічних досліджень КНДІСЕ Юрій Ірхін. Обидва свого часу входили до групи, що фактично створила українську теоретичну й практичну школу «маніякознавства», яка нині занепала. Проєкт порушує проблему не лише несправедливо засуджених, а й загалом реабілітації та ресоціалізації колишніх в’язнів, – через інтерв’ю з правозахисником Андрієм Діденком, що внаслідок сфабрикованого звинувачення провів за ґратами вісім років, отримав там юридичну освіту, а нині консультує в’язнів щодо їхніх прав і можливостей оскарження вироків.
Як зазначається, подкаст «Не та людина» – масштабний багатошаровий проєкт із десятками аспектів болючих і важливих тем, і недарма для його реалізації було обрано саме жанр true crime. Цей формат – розповідь і аналіз реальної кримінальної історії – наразі є одним з найпопулярніших у світі. Варто згадати хоча б такі топ-серіали, як «Американська історія злочинів» (FX), «Бесіди з убивцею: записи Теда Банді» (Netflix), серіал «Таємниці мільярдера» (HBO), який не просто розповів історію, а й допоміг притягти до відповідальності Роберта Дерста, вбивцю-багатія, що роками знущався з правосуддя.
Повідомляється також, що наразі студія FILM.UA у партнерстві з міжнародним дистриб’ютором APC працює над розробкою восьмисерійного серіалу на основі історії невинно засуджених за злочини Ткача.

Проєкт реалізується за підтримки Українського культурного фонду.

Сторінка проєкту на Фейсбуці тут.