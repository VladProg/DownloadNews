Channel 4 доручив BriteSpark Films створити 30-хвилинний фільм після приватної поїздки депутата-консерватора парламенту Великої Британії Джонні Мерсера до України.

Як передає Укрінформ, про це повідомляє Національна рада з питань телебачення і радіомовлення.
«Британський парламентарій вирішив на власні очі побачити та відчути війну в Україні. Компанія упродовж тижня супроводжувала Джонні Мерсера разом із режисером Нілом Боннером у подорожі Україною, куди він прибув на запрошення українських народних депутатів. Уся поїздка відстежувалася та фільмувалася, коли Мерсер мандрував із Кракова до Львова і далі на місця бойових дій у Києві», - йдеться у повідомленні.
У Національній раді зазначили, що таким чином колишній солдат і міністр ветеранів пересвідчився в реаліях жорстокої війни, що триває в колись мирній Україні.
Як повідомлялося, президент рф Володимир Путін 24 лютого оголосив війну Україні та розпочав масштабне вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.
Україна направила позов проти Російської Федерації до Міжнародного суду ООН у Гаазі.
Уряд США на підставі аналізу зібраних фактів, зокрема, щодо навмисних обстрілів цивільних об’єктів та мирних людей, а також інших свідчень, визначив, що рф вчинила воєнні злочини.
Європейська Рада оприлюднила документ, в якому закликала рф до негайного зупинення агресії та виведення з України всіх російських військ.