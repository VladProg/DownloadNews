На Хмельниччині стартував проєкт із популяризації українського борщу, в межах якого представники різних країн долучатимуться до приготування цієї страви за стародавніми рецептами у режимі онлайн.

Як передає Укрінформ, про це повідомляє Хмельницька обласна рада.
«Хмельницький обласний науково-методичний центр культури і мистецтва розпочав цікавий проєкт із приготування борщу за стародавніми рецептами в режимі онлайн, до якого долучатимуться представники та волонтери різних країн», - йдеться у повідомленні.
Зазначається, що в межах проєкту вже відбулася перша зустріч із волонтерами з Польщі, до якої доєдналися директор центру Мая Онищук, голова Дунаєвецької міської територіальної громади Веліна Заяць та волонтер міжкультурного центру інтеграції «Hubska 7» і фундації «Wrocłajf» Тетяна Козловська-Кондратьєва. Трансляція відбувалася на сторінках центру в соціальних мережах.
Як повідомляв Укрінформ, український борщ внесли до Списку нематеріальної культурної спадщини ЮНЕСКО, що потребує негайної охорони.
Фото: Хмельницька обласна рада