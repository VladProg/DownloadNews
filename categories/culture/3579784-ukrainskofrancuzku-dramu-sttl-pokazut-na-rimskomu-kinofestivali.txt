Українсько-французьку історичну драму «ШТТЛ» після Лондонського кінофестивалю покажуть у Римі — на Rome Film Festival, який пройде з 13 по 23 жовтня.

Про це передає Укрінформ з посиланням на офіційний сайт кінофестивалю.
Так, фільм «ШТТЛ» відібрано до основного конкурсу Rome Film Festival.
Зазначається, що в секції «Прогресивне кіно – Бачення світу завтрашнього дня» (Progressive Cinema – Visioni per il Mondo di Domani) покажуть 16 картин з різних країн: ігрових, документальних і анімаційних. «ШТТЛ» – єдиний проєкт конкурсної програми кінофестивалю з України.
Як повідомляв Укрінформ, раніше «ШТТЛ» був відібраний для показу на BFI London Film Festival, який триватиме з 5 по 16 жовтня. Там фільм буде презентований поряд із новими роботами Гільєрмо дель Торо, Азіфа Кападіа та інших всесвітньо відомих режисерів, а на сайті кінофестивалю його характеризують як «приголомшливу чорно-білу «однокадрову» драму» та «вражаючий дебют режисера Еді Уолтера на ідиш».
В центрі сюжету фільму «ШТТЛ» – історія кохання юних мешканців штетлу (містечко на ідіш) на Львівщині на тлі драматичних історичних подій. Юна і Мендель борються за своє щастя та можливість бути разом попри волю батьків, а допомагає їм українець Дем’ян. Все це відбувається у червні 1941-го, за добу до наступу нацистів. Історична основа фільму – доля містечка Сокаль на Львівщині, яке було знищене німецькою армією.

Фільмування відбувалось влітку 2021 року. Спеціально для зйомок історичного фільму на Київщині збудували штетл – типове єврейське поселення, яке існувало у Східній Європі до Другої світової війни.
Зі сторони України за виробництво відповідала кінокомпанія UPHub за участі Apple Tree Vision, з французької – партнером виступила компанія Forecast Pictures. Проєкт створено за підтримки Державного агентства України з питань кіно.
Консультантом з ідиш-культури залучили американського експерта з юдаїки Лили Росен, яка також консультувала відомий серіал Unorthodox виробництва Netflix.
Над фільмом працювала інтернаціональна команда: автором сценарію та режисером-постановником став Еді Уолтер із Франції. Оператором-постановником виступив Володимир Іванов, а художником-постановником - Іван Левченко. Ролі виконали Анісія Стасевич, Мойше Лобел, Сол Рубінек, Петро Ніньовський, Антуан Міллєт, Даниель Кенігсберг.
Перше фото: romacinemafest.it