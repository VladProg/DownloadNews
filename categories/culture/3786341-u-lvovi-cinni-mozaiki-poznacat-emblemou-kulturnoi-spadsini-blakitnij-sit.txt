У Львові мозаїчні твори позначають міжнародним пам’яткоохоронним знаком «Блакитний щит». Йдеться про мозаїки на 81-й локації, які внесені до переліку цінних та є об’єктами культурної спадщини.

Про це повідомляє Львівська міська рада, передає Укрінформ.
«Загалом впродовж кількох днів у місті мають ознакувати 20 мозаїчних творів. На решті мозаїк емблему «Блакитний щит» планують розмістити вкінці цього – на початку наступного року. Міжнародне ознакування підсилить інформування і власників будівель з панно, і громадськості загалом про цінність мозаїчних творів», - розповіла керуюча справами виконкому, в.о. керівника управління охорони історичного середовища ЛМР Наталія Алєксєєва.

Зазначається, що на сьогодні ознаковано вже кілька мозаїчних творів, зокрема на вулицях Медової Печери, 71, Промисловій, 39 та Керченській, 8.
Зі слів Алєксєєвої, ще в 2019 році міськрада сформувала список цінних мозаїк. Але змінюються власники будівель з мозаїками і питання стосовно збереження цих творів не тримається в фокусі. Тому для підсилення інформування про цінність та збереження цих мозаїк, як об’єктів культурної спадщини, у Львові вирішили ознакувати їх емблемою «Блакитний щит».
«Це міжнародний пам’ятковохоронний знак, він є впізнаваний, і ми сподіваємося, що він зможе вберегти їх від ймовірного вандалізму. Місто попереджає власників будівель з мозаїкою про проведення робіт з ознакування. Якщо мозаїчні твори розташовані в інтер’єрах приміщень, то потрібен дозвіл власників», - додала посадовиця.






У Львові цінні мозаїки ознаковують емблемою культурної спадщини «Блакитний щит» / Фото: Роман Балук






















В міськраді акцентували, що на сьогодні до переліку культурної спадщини включено мозаїчні твори за 81 адресою, що розташовані на малих архітектурних формах, на фасадах та в інтер’єрах будинків.
Як повідомляв Укрінформ, в жовтні Львівська міська рада звернулася в поліцію за фактом знищення унікальної мозаїки художника Івана Сойки, що на вул. Володимира Великого, 2 у Львові, яка мала охоронний статус.