Для перевірки наявності та стану рухомого майна Київської лаври, зокрема мощей святих та музейних експонатів, буде проведена окрема ревізія.

Як повідомляє кореспондент Укрінформу, про це сказав міністр культури та інформаційної політики України Олександр Ткаченко в ефірі телемарафону.
"Окрім нерухомого майна, там ще є музейні експонати - понад 800 екземплярів, у тому числі мощі святих, які були передані монахам на використання, і щодо них буде окрема ревізія", - заявив він.
Ткаченко також попередив про кримінальну відповідальність тих осіб, які мають наміри кудись переміщати рухоме майно лаври, у тому числі мощі чи музейні експонати.
"Остання ревізія була у 2018 році, і всі об'єкти є у переліку. І будь-який крок, який зможуть здійснити представники УПЦ МП стосовно рухомого майна і власне музейних експонатів, буде зафіксований, і вони матимуть кримінальну відповідальність", - наголосив міністр.
Як повідомляв Укрінформ, у Києво-Печерській лаврі заявили про розрив договору про оренду з УПЦ МП з 29 березня поточного року.