Уряд Нідерландів заявив, що планує купити відомий автопортрет голландського художника 17 століття Рембрандта ван Рейна та подарувати його музею.

Як передає Укрінформ, про це повідомляє BBC.
Зазначається, що уряд чекає рішення парламенту, аби придбати картину «Прапороносець», яка вважається надзвичайно важливою для голландської історії та культури. Ця робота 1636 року протягом століть належала до приватних колекцій, включаючи колекцію Ротшильдів.
Після придбання урядом її розмістять в амстердамському Рейксмузеумі. Для купівлі картини уряд виділив 150 мільйонів євро, ще 10 мільйонів виділить зі свого фонду Рейксмузеум, а також додасть 15 мільйонів Товариство Рембрандта.
«Прапороносець» щасливо повертається додому після подорожі у декілька століть», - йдеться у заяві міністра культури Інгрід ван Енгельсгофен.
Картина зображує Рембрандта у костюмі прапороносця, який очолив військо під час однієї з битв у Восьмирічній війні за незалежність Нідерландів, що тривала до 1648 року. Це полотно вже експонували на виставці у Рейксмузеумі в 2019 році.
Повідомляється, що «Прапороносець» з 1844 року належав французькому відгалуженню родини Ротшильдів, а згодом Франція оголосила картину національним надбанням. Нещодавно картину знову виставили на продаж, після чого про свій намір придбати її заявив нідерландський уряд.
Як повідомляв Укрінформ, штучний інтелект зміг відновити давно втрачені частини картини знаменитого нідерландського художника 17 століття Рембрандта «Нічна варта».
Фото: Getty Images