На фестивалі "Кіновернісаж просто неба" у Києві впродовж 62 вечорів українське кіно показали 78 фільмів, їх подивилися понад 15 тисяч глядачів.

Як передає Укрінформ, про це повідомляє пресслужба Держкіно.
«Літній кінотеатр у парку ім. Тараса Шевченка в Києві, що тривав 2 місяці, відвідали понад 15 000 глядачів. Глядачі мали змогу безплатно подивитися 78 повнометражних і короткометражних фільмів різних жанрів: документальне та ігрове кіно, фільми для масового глядача, дитяче кіно, артхаус та фестивальне кіно», - ідеться в повідомленні.

Як зазначається, майже всі фільми представляли відомі режисери та актори. Двічі відвідували покази актор і режисер Ахтем Сеітаблаєв та актриса Ірма Вітовська. Про свої стрічки розповідали режисери Олесь Санін, Анатолій Матешко, Олесь Янчук, Володимир Тихий, Віктор Придувалов, режисерка та кліпмейкерка Катя Царик, актриси Лариса Руснак, Марина Кошкіна, продюсер Володимир Філіппов та інші.

Як повідомляв Укрінформ, "Кіновернісаж просто неба" працював з 25 червня до 25 серпня. Кінофестиваль, уже вдруге організований UP UA STUDIO, пройшов за підтримки Державного агентства України з питань кіно за сприяння Київської міської державної адміністрації та Шевченківської районної в місті Києві державної адміністрації.

Фестиваль націлений на промоцію та популяризацію українського кінематографа.
Фото: usfa.gov.ua