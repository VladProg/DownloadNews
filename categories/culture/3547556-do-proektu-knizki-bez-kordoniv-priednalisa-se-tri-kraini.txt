Література рідною мовою для українських дітей доступна відтепер також в Італії, Угорщині та Нідерландах, які доєдналися до проєкту “Книжки без кордонів”.

Як передає Укрінформ, про це повідомляє Міністерство культури та інформаційної політики.
Зокрема італійська асоціація Refugees Welcome у співпраці з міською владою регіону Емілія-Романья надрукували 5 тисяч примірників п’яти книжок для українських дітей у друкарні Rubbettino Print.
В Угорщині надрукували 4 тисяч книжок для українських малюків.
У Нідерландах вийшли друком 10 тисяч книжок. Із них 7 тисяч 500 книг волонтери передадуть до понад 300 шкіл і 70 центрів для біженців, інші будуть поширені серед сімей, які приймають українців, та каналами Нідерландської ради у справах біженців.
Як повідомляв Укрінформ, команда проєкту "Книжки без кордонів" систематизувала всю інформацію про україномовні видання, доступні у 30 країнах, у візуалізованих пам'ятках. Кожна з них присвячена окремій країні, де можна знайти потрібну інформацію.
Проєкт "Книжки без кордонів" реалізується під патронатом першої леді Олени Зеленської, спільно із МКІП, Міністерством закордонних справ та Українським інститутом книги.
У межах проєкту кожна закордонна громада може самотужки зібрати кошти і надрукувати книжки з макетів, наданих українськими видавцями, або закупити готові книжки в українських дистрибуторів.