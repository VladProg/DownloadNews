Онлайн-кінотеатр Takflix.сom випустив добірку фільмів «Маріупольський феномен: Суровцов».

Про це Укрінформу повідомили в компанії Takflix.
«Режисер трьох стрічок у добірці Олександр Суровцов – уродженець Маріуполя, якому вдалося вибратися з міста. Всі кошти з продажу добірки Takflix віддає на підтримку Олександра та його родини», - ідеться в повідомленні.
Як зазначається, «Маріупольський феномен: Суровцов» – це добірка з трьох експериментальних чорно-білих стрічок, знятих у Маріуполі. «Компас» порушує питання екологічного співіснування з природою, «Онтологія» – історія одного дня простого робочого чоловіка, а «Цілковита незнайомка» – стрічка про жінку, яка намагається знайти сенс життя після смерті найближчої людини. Останні дві історії потрапили в головний конкурс фестивалю кіно та урбаністики «86» у м. Славутич.
Олександр Суровцов народився 1985 року в Маріуполі. До 2016 року працював на заводі, того ж року приєднався до проєкту «Платформа ТЮ» і дебютував як режисер з фільмом «Онтологія». Був кінооператором у локальному об’єднанні кінематографістів ТворчСхід, працював над фільмами «Шо шо?» та «Ви що, метал тут крадете?» про культуру Сходу України.
З початку російського вторгнення Олександр разом з дружиною та 14-річним сином з порушеннями слуху перебували в Маріуполі. 18 березня режисер з родиною зміг вибратися з міста та дістатися до Запоріжжя.
«Що ми пережили, втратили та чого навчилися за час війни в Маріуполі: роботу, зарплату, мирне небо, світло, воду, опалення та газу в один день, навчилися готувати на багатті майже всі страви, економити їжу, якої перед від'їздом залишилося на три дні, ночувати у вологому бомбосховищі, пити сиру воду з джерела, один раз потрапили під авіаудар, тричі під обстріл градами, два з яких були близько від нас», – розповідає Олександр.
Як повідомлялося, від початку російського вторгнення в Україну 24 лютого Маріуполь є однією з найгарячіших точок російсько-української війни. Майже два місяці місто перебуває в облозі. 80% будівель зруйновано. Відомо, що понад 10 тисяч людей загинули, близько 30 тисяч були депортовані до таборів на підконтрольні Росії території.