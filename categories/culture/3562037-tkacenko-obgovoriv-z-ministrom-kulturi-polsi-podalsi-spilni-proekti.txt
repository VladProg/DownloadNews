Міністр культури та інформаційної політики Олександр Ткаченко провів зустріч з міністром культури та національної спадщини Польщі Пйотром Глинським, де обговорювалися подальші спільні культурні акції.

Як передає Укрінформ, про це Ткаченко написав у Фейсбуці.
"Зустрілися зі справжнім другом України, віцепрем’єром, міністром культури та національної спадщини Польщі Пйотром Глинським. Це вже наша не перша зустріч під час війни. Польща разом з Литвою та Словаччиною надзвичайно активно включилися в процес допомоги культурі та медіа України під час війни. Вони були ініціаторами як введення санкцій проти російських телеканалів, так і стали фактично культурними хабами для багатьох наших закладів та культурних діячів, а також виступили ініціаторами додаткової особливої уваги в критичний момент для української культури та медіа", - написав Ткаченко.

Він зазначив, що під час зустрічі поінформував Глинського про результати перемовин з французькими та німецькими колегами. А також сторони окреслили план дій як з приводу подальших спільних культурних акцій українських та польських культурних діячів, так і ініціативи в межах ЄС щодо фонду негайної допомоги культурі та медіа України в розмірі 250 млн євро.
Як повідомлялося, Німеччина виділила на збереження культурної спадщини та підтримку українських митців і медійників 20 млн євро. Франція незабаром оголосить про свій пакет допомоги.
Фото: Олександр Ткаченко / Фейсбук