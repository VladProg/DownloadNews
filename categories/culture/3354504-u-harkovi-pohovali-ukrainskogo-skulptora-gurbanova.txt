Народного художника України Сейфаддіна Гурбанова, якій помер у Туреччині через ковід, поховали на харківському міському кладовищі №2.

У церемонії прощання взяли участь понад сто містян, зокрема, представники влади, сфери культури та мистецтв, студенти, повідомляє кореспондент Укрінформу.
Під час громадянської церемонії прощання, яка відбулася у дворі Азербайджанського культурно-інформаційного центру, містянам показали скульптурну роботу Гурбанова, яку він не встиг завершити за життя.






У Харкові прощаються зі скульптором Гурбановим / Фото: Суспільне Харків






















"Ще місяць тому ми привітали Сейфаддіна з 59-річчям, а зараз прощаємось навіки. Сейфаддін назавжди залишиться у пам'яті людей, які його знали, а це, можна сказати, міжнародна спільнота. Його твори є не тільки у Харкові, а й у інших містах України, а також за кордоном", - зазначив під час прощання гість церемонії, радник Посольства Азербайджанської Республіки в Україні Самбір Рзаєв.
За словами дружини Сейфаддіна Гуранова, Олесі, без батька залишилися троє дітей, й старшому із них тільки 10 років.
Як повідомляв Укрінформ, 16 листопада Сейфаддін Гурбанов на 60-му році життя раптово помер від коронавірусу у Туреччині, де перебував на відпочинку.
24 жовтня у Харкові в реконструйованому Сквері Мислителів відкрили пам'ятник видатним мислителям України, Казахстану й Азербайджану. Скульптурна композиція, автором якої є народний художник України Сейфаддін Гурбанов, складається з трьох фігур: українського філософа, богослова, поета і педагога Григорія Сковороди, азербайджанського просвітника, філософа і громадського діяча Мірзи Фаталі Ахундова та казахського поета, мислителя, реформатора культури Абая Кунанбаєва.
Сейфаддін Гурбанов - фундатор діючого у Харкові культурно-інформаційного Центру Азербайджану, автор багатьох скульптурних композицій: "Скрипаль на даху", "Сім чудес Харкова", пам'ятників академіку архітектури Олексію Бекетову, Св. Олександру Невському, вченому-мікробіологу та імунологу Іллі Мечникову, народному артисту СРСР Мусліму Магомаєву, "Першому інженеру", "Першій вчительці" та багатьох інших робіт, відкритих не лише в Україні, а й в інших країнах світу. Він є автором державних та міжнародних нагород: "Золотий ягуар", "Європейська якість", "Вища проба", "Золотий меркурій", "1000-річчя".