Від України на премію Американської академії кінематографічних мистецтв і наук «Оскар» у категорії «Міжнародний повнометражний фільм» висунуто стрічку Наталки Ворожбит «Погані дороги».


Як повідомляє кореспондент Укрінформу, про це стало відомо 24 вересня після засідання Оскарівського комітету України з відбору стрічки - кандидата на премію «Оскар».



«В сезоні 2021 року на перегони Американської кіноакадемії від України висувається фільм «Погані дороги» Наталки Ворожбит», - повідомив голова Оскарівського комітету Алік Шпилюк.
Він додав, що ця версія фільму відрізняється від тієї, що йшла в українському прокаті.
«Представляти Україну Американській кіноакадемії буде міжнародна версія. Саме ця версія була в конкурсі Венеційського кінофестивалю. Вона коротша за українську офіційну і триває 1 годину 45 хвилин. З неї виключена одна новела», - уточнив Шпилюк.
Стрічка Наталки Ворожбит «Погані дороги» складається чотирьох новел. Події відбуваються на дорогах Сходу України протягом 2015 року. Чотири розбиті дороги, чотири типи стосунків, питання любові, довіри, зради, ненависті та порушення особистих кордонів на фоні порушення кордонів державних.
Наразі у столичному кінотеатрі «Жовтень», де відбуватиметься преспоказ фільму, має розпочатися пресконференція за участю авторів фільму, представників Українського оскарівського комітету, Державного агентства з питань кіно та Асоціації кінопродюсерів України.
Як повідомляв Укрінформ, цього року в національному відборі на висунення від України на премію «Оскар» у категорії «Міжнародний повнометражний фільм» взяли участь 5 фільмів, всі вони створені за державної підтримки. Це «Відблиск», режисер Валентин Васянович (Україна); «Стоп –Земля»/Stop-Zemlia, реж. Катерина Горностай, (Україна); «Носоріг»/Rhino, реж. Олег Сенцов (Україна, Польща, Німеччина); «Погані дороги»/Bad Roads, реж. Наталка Ворожбит (Україна); «Чому я живий», реж. Віллен Новак (Україна, Грузія).