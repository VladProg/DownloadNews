Херсонські музейники ідентифікували ще три картини, що були вкрадені російськими загарбниками і вивезені у тимчасово окупований Крим.

Як передає Укрінформ, про це повідомляє Херсонський художній музей.
«Ідентифікація вкрадених творів мистецтва триває», - йдеться у повідомленні.
Для ідентифікації музейники скористалися світлиною із Сімферополя, на яку потрапив список викрадених робіт. Як зазначається, вона була зроблена 1 квітня 2023 року при підписанні так званого «договору» про зберігання вкрадених творів в Центральному музеї Тавриди.
За списком вирахували ще кілька робіт, які зараз стовідсотково незаконно перебувають в окупованому Криму. Зокрема, це картина Івана Гопкала «Парк», 1959 рік.

Картина Івана Гопкала «Парк»

Також це робота Михайла Чепика, «Париж. Бульвар Мадлен»,1967 рік. Як зазначається, український живописець був знаний як майстер тематичних картин і пейзажів. Викрадена робота належить до відомої серії Чепика з видами Франції, яку художник створив після своїх закордонних творчих відряджень.

Картина Михайла Чепика «Париж. Бульвар Мадлен»

Ще одна робота - Юрія Баликова «Човни», 1979 рік. Як розповідають у музеї, український художник працював переважно у галузі станкового живопису, він відомий як майстер жанрової картини, пейзажист, портретист. Серед викраденого ідентифікована графічна робота художника.

Картина Юрія Баликова «Човни»

Як повідомляв Укрінформ, херсонські музейники - працівники Херсонського художнього музею імені Олексія Шовкуненка, взялися ідентифікувати викрадені твори мистецтва, які «випливли» у Криму. Наразі можна стверджувати, що під виглядом так званої «евакуації» окупанти вивезли з музею понад 11 тисяч творів мистецтва.
Фото: Херсонський Художній Музей