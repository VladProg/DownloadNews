У столичному кінотеатрі «Київська Русь» 24 вересня відбудеться прем’єра Phd-опери «Про що мовчить Заратустра» за вільним перекладом драматурга КЛІМа.

Про це Укрінформу повідомили у формації «NOVA OPERA».
«Вперше ми вирішили залучити до творення музики штучний інтелект. Він генерує з уже готових матеріалів нове музичне полотно. Однак ми його не беремо у чистому вигляді - наші композитори будуть обробляти найцікавіші моменти, бо все ж душі твору додає жива людина», - сказав вокаліст проєкту Андрій Кошман.
В Phd-опері «Про що мовчить Заратустра» формація NOVA OPERA об'єднала трьох композиторів: Сергія Вілку, Андрія Мерхеля, Яну Шлябанську. Співавторами опери виступають і вокалісти та музиканти.






Опера «Про що мовчить Заратустра» / Фото: Анастасія Мантач






















«Якщо чесно, для мене робота з текстами Ніцше була справжнім викликом - я не поділяю його висновків. Однак врешті ми почали працювати із текстами КЛІМа, які, навпаки, допомогли зрозуміти наше завдання. Репетиції перетворились на творчо-пошукові лабораторії. Це дуже цікавий досвід пошуку у змісті музичної складової», - зазначила вокалістка Мар'яна Головко.
За її словами, вокалісти та музиканти самі створювали лібрето. «Спершу панувала творча атмосфера хаосу, з якої поступово витворилася видима і близька всім історія. Ми - вокалісти - також є співавторами музики до цієї опери, адже все народжувалося з імпровізацій», - додала вона.
Режисер опери Влад Троїцький у коментарі Укрінформу зізнався, що давно хотів попрацювати із новими смислами.
«Мій друг, відомий драматург КЛІМ, написав для Львівського театру імені Курбаса 7 уроків «Про що говорить Заратустра», а я тим часом уже виношував ідею, як проспівати філософські тексти, «погратися» із наративами у структурі музики та створити мультимедійне шоу», - каже він.
За словами Троїцького, було взято в роботу вільний переклад КЛІМа та створено спершу постановку, яку показали минулого року в Дніпрі, а під час карантину поставили цю оперу у Zoom. «Це був неймовірний досвід. Далі ми отримали грант УКФ та переписали весь матеріал, додали нові музичні фрагменти - і у нас вийшла абсолютно інша постановка. Для прем'єри обрали кінотеатр «Київська Русь». Його екран - один з найбільших в Україні - стане діючим персонажем. На нього наживо проєктуватиметься відео з різних камер», - зазначив режисер.
Він радить усім побачити таке масштабне мультимедійне шоу. «А наприкінці опери більшість глядачів відчують, як усередині них розростається древо сенсу», - додав Троїцький.