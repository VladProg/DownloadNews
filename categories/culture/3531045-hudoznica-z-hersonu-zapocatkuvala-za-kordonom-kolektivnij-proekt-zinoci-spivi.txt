Художниця, що виїхала з окупованого Херсона, розпочала колективний проєкт «Жіночі Співи» - це серія гобеленів, присвячених українським жінкам, які були змушені покинути свої домівки, рятуючись від війни.

Як передає Укрінформ, про це у Фейсбуці розповідає Майстерня артивізму.
«Художниця з Херсона Юлія Балуда після місяців нестерпного життя в окупації була змушена виїхати з дочкою з рідного міста. Її перший проєкт з початку війни називається «Жіночі Співи» - це серія гобеленів, присвячених українським жінкам, які були змушені покинути свої домівки, рятуючись від війни», - йдеться у повідомленні.
Цей проєкт - колективний, до нього можуть долучитися українські жінки, які наразі перебувають у безпеці і які вміють вишивати, в’язати або малювати на тканині, наголошується у повідомленні.

У відео художниця розповідає, що це перший проєкт, який вона розпочала далеко від дому, у чужій країні, де її гарно прийняли. Кожна жінка, яка захоче долучитися до проєкту, може зробити вишитий фрагмент, намалювати якийсь елемент на тканині чи зв’язати щось із ниток - кожен фрагмент буде використаний у роботі художниці, кожна жінка зі своєю історією лишиться в описі цього проєкту.
Як повідомляв Укрінформ, українські письменниці, авторки видавництва «Самміт-Книга», мають яскраві власні історії для майбутніх творів.
Фото: Фейсбук Юлії Балуди