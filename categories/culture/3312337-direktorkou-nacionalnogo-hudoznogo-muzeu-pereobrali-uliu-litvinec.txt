У конкурсі на посаду директорки Національного художнього музею України (НХМУ), який відбувся 8 вересня, перемогла Юлія Литвинець.

Як передає Укрінформ, про це повідомляє Суспільне.
«Члени конкурсної комісії віддали за її кандидатуру 5 голосів. Литвинець обрана на цю посаду вдруге. Вперше її обрали у 2016 році на подібному конкурсі, до того вона була виконувачкою обов’язків генерального директора НХМУ», - ідеться в повідомленні.
Зазначається, що заступниця директорки "Мистецького арсеналу" Юлія Ваганова, яка також брала участь у конкурсі, набрала 4 голоси.
Конкурс пройшов у Міністерстві культури та інформаційної політики. Журналістам доступу до засідання не надали через карантинні обмеження. Однак за виборами можна було спостерігати завдяки відеотрансляції.

Кандидатки представили програми розвитку культурної установи, відповіли на запитання членів комісії.
Також зазначається, що напередодні конкурсу Ваганова та Литвинець в ефірі Радіо Культура розказали, як планують змінити музей, які проблеми необхідно вирішити.
Зокрема, Литвинець визначила для себе такі завдання: завершити реставрацію будівлі музею; пристосувати музей до потреб маломобільних груп населення; продовжувати працювати під час карантину, як музей працював у 2020 та 2021 роках; досліджувати колекцію музею, адже останні дослідження виявили два твори Федора Кричевського, які були підписані "невідомий автор"; поповнювати колекцію творами сучасного мистецтва; працювати над переосмисленням історичних мистецьких процесів XX століття.
Юлія Литвинець - мистецтвознавець, дослідниця, керівниця Національного художнього музею України. Вищу освіту отримала у Національній академії образотворчого мистецтва і архітектури
У 2001 році прийшла працювати в Національний художній музей України на посаду молодшого наукового співробітника. Працювала в інституції директоркою Фонду сприяння розвитку, головним зберігачем фондів, в.о. генерального директора та директоркою.


Фото: twitter.com/namu_120