У Львівському національному театрі опери і балету відбудеться концерт онлайн-проєкту «Колискова для солдата» для підтримки ЗСУ.

Про це Укрінформу повідомили у пресслужбі Львівської опери.
«Відео онлайн-проєкту переглянули тисячі користувачів з усього світу, тож артисти вирішили подарувати слухачам можливість насолодитися виконанням творів наживо у вишуканій атмосфері Дзеркальної зали театру», - зазначили в театрі.
Солісти Львівської національної опери ініціювали онлайн-проєкт на підтримку українських військових «Колискова для солдата» у перші місяці повномасштабного вторгнення. Найкращі оперні співачки, «золоті голоси» України здійснювали відеозаписи пісень українських композиторів та обробок народних пісень. Символічними були і місця зйомок – укриття оперного театру чи технічні приміщення, де доводиться ховатися артистам під час оголошення повітряних тривог.
«Цей проєкт ми втілюємо своїми силами, прагнучи створити якісні відеозаписи українських пісень, насамперед – для моральної підтримки та музичної релаксації. Щоб наші воїни розуміли, за що вони воюють: і це, зокрема, наша культура й найкращі голоси України. Завдяки сприянню Львівської національної опери та студійним майданчикам ГО PIDKOVAart нам вдалось зробити 11 відео та аудіозаписів українських пісень, колискових, а також сформувати концертну програму. Хочемо бути корисними: адже ми теж на війні, але кожен – на своєму фронті», - наголосив ініціатор проєкту, соліст Львівської національної опери Петро Радейко.


Усі кошти, виручені з продажу квитків, будуть передані у благодійний фонд «Повернись живим».
У концерті прозвучать твори на музику та в обробках Василя Барвінського, Оксани Герасименко, Анни Школьнікової, Богданни Фроляк, Олександра Білаша, на слова Тараса Шевченка, Левка Лепкого, Жанни Храмової, Дмитра Павличка, Володимира Сосюри та Павла Деркача.
Концерт відбудеться у Дзеркальній залі Львівської національної опери 29 березня.
Як повідомляв Укрінформ, «Колискова для солдата» народилась у бомбосховищах Львівської опери у травні 2022 року. Старт проєкту дала українська народна пісня «Маєва нічка» в обробці львівського композитора Анатолія Кос-Анатольського у виконанні солістки Львівської національної опери Маріанни Цвєтінської (сопрано) та піаністки Мар’яни Самотос.
Фото: Львівський театр опери та балету