Президент Володимир Зеленський надав Одеському художньому музею статус національного

Відповідний указ оприлюднено на сайті Президента, передає Укрінформ.
"Ураховуючи загальнодержавне та міжнародне визнання результатів діяльності комунальної установи "Одеський художній музей" як провідного культурно-освітнього та науково-дослідного закладу зі збереження, вивчення та популяризації музейних колекцій, постановляю: надати комунальній установі "Одеський художній музей" статус національного та надалі іменувати - комунальна установа "Одеський національний художній музей", - ідеться у документі.
При цьому Одеській обласній державній адміністрації спільно з обласною радою доручено опрацювати питання щодо присвоєння комунальній установі "Одеський національний художній музей" імені O.А.Ройтбурда.
Крім того, Кабінет Міністрів має опрацювати питання щодо проведення ремонтно-реставраційних робіт на будівлі-пам'ятці національного значення, в якій розміщується музей.
Як повідомлялося, 8 серпня помер відомий художник, директор Одеського художнього музею, депутат Одеської облради Олександр Ройтбурд.
17 серпня Одеська ОДА звернулася до МКІП із пропозицією надати Одеському художньому музею статус національного.