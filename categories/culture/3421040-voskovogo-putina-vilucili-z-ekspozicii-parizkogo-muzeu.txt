У паризькому музеї воскових фігур Гревен вилучили з експозиції фігуру Володимира Путіна.

Про це повідомляє LeBonbon, передає Укрінформ.
За словами директора Музею Гревен Іва Деломмо, статуя Путіна була встановлена в 2000-их роках і “завжди була суперечливою”. Приміром, у 2014 році її пошкодила активістка Femen.
А після вторгнення військ РФ до України воскова статуя від минулих вихідних зазнала вже кількох нападів відвідувачів.
“З огляду на те, що сталося, ми самі не мали бажання проходити повз нього (зображення Путіна - ред.) щоранку, оновлювати, доводити до гарного стану”, - пояснив директор музею.

За його словами, це перший випадок в історії музею, коли знаменитість вилучається з експозиції. Статуя зберігатиметься в сараї до подальшого рішення.
“Наразі місце між президентом США Джо Байденом та головою Китаю Сі Цзіньпіном вільне. Його зарезервовано для Володимира Зеленського?” - йдеться у статті.
Як повідомлялося, 24 лютого президент РФ Володимир Путін оголосив про початок вторгнення до України. Російські війська обстрілюють та руйнують ключові об'єкти інфраструктури, проводять масовані обстріли житлових районів українських міст та сіл з використанням артилерії, реактивних систем залпового вогню та балістичних ракет.
В Україні запроваджено воєнний стан та оголошено загальну мобілізацію.
Україна офіційно направила позов проти Російської Федерації до Міжнародного суду ООН у Гаазі.
Прокурор Міжнародного кримінального суду Карім Хан ініціював початок розслідування ситуації в Україні.
38 країн направили спільне звернення до МКС провести розслідування військових злочинів Росії в Україні.