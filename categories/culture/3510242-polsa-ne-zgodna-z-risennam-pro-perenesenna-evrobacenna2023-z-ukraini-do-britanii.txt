Польща не згодна з рішенням Європейського мовного союзу (EBU) про позбавлення України права на проведення Євробачення-2023 і підтримує позицію Києва щодо необхідності проведення з Україною переговорів з цього приводу.

Про це йдеться у спільній заяві міністерства культури і національної спадщини РП та правління польського національного телеканалу TVP, передає Укрінформ.
Як зазначається у заяві, польська сторона висловлює жаль з приводу того, що EBU в односторонньому порядку позбавив українського державного мовника - Національну суспільну телерадіокомпанію України - права на організацію конкурсу Євробачення в 2023 році і розпочав переговори з цього приводу з британським телеканалом BBC.
“Ми запевняємо українського суспільного мовника у нашій постійній підтримці щодо пошуку такої організаційної моделі для проведення конкурсу “Євробачення 2023” наступного року, яка враховуватиме участь якомога більшої частки українських учасників і продюсерів, а також аудиторії з цієї країни”, - йдеться у спільній заяві міністерства й TVP.
Заяву підписали віцепрем’єр - міністр культури і національної спадщини Польщі Пьотр Глінський, а також голова та член правління TVP Яцек Курський і Матеуш Матишкович.
Як відомо, EBU ухвалив рішення, що пісенний конкурс Євробачення-2023 не відбудеться в Україні через поточну ситуацію. Відтак, право проведення конкурсу передано Великій Британії, яка зайняла друге місце в цьогорічному Євробаченні.
Міністр культури та інформаційної політики Олександр Ткаченко повідомив, що Україна вимагатиме від Європейського мовного союзу додаткових перемовин щодо проведення Євробачення-2023. Він зазначив, що Україна не згодна з характером прийняття такого рішення – коли Київ поставили перед фактом без обговорень можливостей інших варіантів, та вважає, що є всі підстави на проведення подальших перемовин та знаходження спільного рішення, яке буде задовольняти всі сторони.
Глава уряду Великої Британії Борис Джонсон, який побував у Києві з незапланованим раніше візитом, підкреслив, що Україна перемогла у цьогорічному конкурсі і має право вирішувати, де проводити Євробачення в наступному році.
Український гурт Kalush Orchestra переміг на Євробаченні-2022 з піснею "Стефанія".
Україна перемагала на Євробаченні тричі – в 2004, 2016 та 2022 роках, а прийняла конкурс поки що двічі – в 2005 та 2017 роках, відповідно. В обох випадках подія відбувалась у Києві.