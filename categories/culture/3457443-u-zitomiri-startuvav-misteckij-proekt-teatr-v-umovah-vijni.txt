Житомирський академічний український музично-драматичний театр ім. І. Кочерги започаткував мистецький проєкт «Театр в умовах війни».

Як передає Укрінформ, про це театр повідомляє у Фейсбуці.
«Житомирський академічний український музично-драматичний театр імені Івана Кочерги відновив свою основну професійну діяльності та запровадив мистецький проєкт «Театр в умовах війни». Ми запланували зустрічі з глядачем в укритті, у волонтерських центрах, шпиталях, лікарнях та на вуличному просторі», - йдеться у повідомленні.

Зазначається, що в репертуарі театру не лише вистави, а й мобільні концертні програми, які передбачені для показу дорослим і дітям.
Зокрема,13 квітня театр подарував пасажирам Житомирського залізничного вокзалу програму із символічною назвою «Мистецтво життя! Мистецтво миру!».
24 лютого президент росії володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет, авіабомб.
Фото: Фейсбук Житомирського академічного музично-драматичного театру ім. Івана Кочерги