Міністр культури та інформаційної політики Олександр Ткаченко після перегляду серіалу “Гра в кальмара” заявив, що продовження стрічки можна зняти в Україні.

Як передає Укрінформ, про це Ткаченко написав у Телеграмі.
Міністр культури та інформаційної політики вважає, що серіал варто знімати саме в Україні з кількох причин.
“Повернення кеш-рібейтів. Це завжди вигідно й іноземні продюсери прекрасно про це знають; Локації. Україна має унікальні ландшафти. Моря, річки, озера, ліси, гори, степи, острови, пустелі. І все це на відстані кількох годин один від одного; Професійні продакшени, з якими комфортно працювати; Високоякісна техніка для зйомок, щоб не везти її з за кордону, підвищуючи бюджет серіалу; Людський капітал – актори, режисери, сценаристи, оператори, дизайнери та всі, хто мають відношення до знімального процесу; Ціни на проживання та оренду техніки – нижчі ніж в Європі або Азії”, - написав Ткаченко.
Ткаченко повідомив, що “Гра в кальмара” займає перше місце в рейтингу стрімінгу в понад як у 80 країнах, включно зі США. Серіал також побив рекорди за переглядами серед неангломовних. Хоч проєкт задумувався як розширення географії сервісу і залучення перш за все підписників з Азії.
Міністр культури та інформаційної політики нагадав, що нещодавно мав розмову з представниками Netflix щодо посилення співпраці. За його словами МКІП зараз перебуває у тісному контакті на стадії перемовин.
“Можливо, зовсім скоро українське кіно завоює нові висоти, з’явившись на сервісі”, - написав Ткаченко.
Як повідомлялося, стрімінгова платформа Netflix запрацювала з українським інтерфейсом та запустила українську версію сайту netflix.ua.
У вересні 2020 року українські студії озвучення Postmodern Postproduction і "Так Треба Продакшн" стали партнерами американської компанії стрімінгових сервісів Netflix.