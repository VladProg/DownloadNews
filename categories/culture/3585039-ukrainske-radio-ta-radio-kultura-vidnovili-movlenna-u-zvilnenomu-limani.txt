У звільненому місті Лиман Донецької області, а також у суміжних населених пунктах доступні радіоканали Суспільного Мовлення.

Про це повідомляє пресслужба Державного комітету телебачення і радіомовлення у Фейсбуці, передає Укрінформ.
"Українське Радіо — 90,4 FM у Лимані та 102,2 FM у районі залізничної станції Лиман та села Брусівка Лиманської ОТГ. Надійний сигнал Українського Радіо у Лимані також у середньохвильовому діапазоні на частоті 873 АМ. Радіо Культура на ранок 3-го жовтня має сигнал помірної якості з найближчого міста на частоті 91,3 FM.", - йдеться в повідомленні.
Відомство підкреслює, що на звільнені території повернулася "найбільша FM-мережа та найпопулярніше розмовне радіо України, флагманський канал Національної суспільної телерадіокомпанії України" - Українське радіо. Станція доступна в мобільному застосунку suspilne.radio, на сайті ukr.radio та в мобільному застосунку "Дія", наголошує Держкомтелерадіо.
Як повідомлялося, 1 жовтня Збройні сили України взяли під контроль населений пункт Лиман. Внаслідок вогневого удару в Золотому росіяни втратили шість десятків осіб вбитими та пораненими.