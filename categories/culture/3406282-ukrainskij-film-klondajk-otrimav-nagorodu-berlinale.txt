Фільм Марини Ер Горбач "Клондайк" отримав приз екуменічного журі секції Panorama Берлінського міжнародного кінофестивалю.

Як передає Укрінформ, про це повідомляє пресслужба Держкіно.
"Прем'єра у Zoo Palast на Берлінале стала першим офлайн-показом створеної за підтримки Держкіно стрічки Марини Ер Горбач про події війни на Сході України та катастрофу рейсу MH17", - йдеться у повідомленні.
На фестивалі "Клондайк" представляла команда фільму – режисерка Марина Ер Горбач, виконавиця головної ролі Оксана Черкашина, продюсери Мехмет Баґадир Ер та Святослав Булаковський, актори Олег Щербина та Артур Арамян, кастинг-директорка фільму Тетяна Симон та художниця по костюмах Вікторія Філіпова.

Картина розповідає історію місцевої родини, яка опинилася в епіцентрі подій авіакатастрофи рейсу MH17 Malaysia Airlines 17 липня 2014 року в селі Грабове Донецької області. Родина очікує народження першої дитини, коли війна жорстоко вривається в їх життя разом із уламками збитого боїнга. Жінка відмовляється евакуюватися, навіть коли село захоплюють озброєні угруповання.

Світова прем'єра "Клондайку" відбулася в січні на міжнародному кінофестивалі "Санденс" у програмі World Dramatic Competition, де картина була відзначена премією за найкращу режисуру.
Український прокат стрічки заплановано на 2022 рік.
Як повідомлялося, головну нагороду 72-го Берлінського міжнародного кінофестивалю - "Золотого ведмедя" - здобув фільм іспанської режисерки Карли Сімон "Алькаррас".
Фото: Держкіно