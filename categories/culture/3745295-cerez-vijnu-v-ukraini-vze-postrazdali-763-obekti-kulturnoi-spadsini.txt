За період повномасштабної війни в Україні пошкоджені або зруйновані 763 об’єкти культурної спадщини.

Про це повідомила пресслужба Міністерства культури та інформаційної політики, передає Укрінформ.
"МКІП продовжує фіксувати пошкодження об’єктів культурної спадщини в Україні внаслідок російської агресії. За період з 24 лютого 2022 року по 25 липня 2023 року пошкоджено або зруйновано 763 об’єкти культурної спадщини. З них об’єктів національного значення - 105, місцевого значення - 595, щойно виявлених - 63", - йдеться у повідомленні.
Як зазначається, пам’ятки архітектури з них складають 241 об’єкт, архітектури та містобудування - 218, історії - 185, архітектури та історії - 28, монументального мистецтва - 19, містобудування та монументального мистецтва - 17, археології - 18, архітектури, містобудування та історії - 27, містобудування - 5, науки і техніки - 2, садово-паркового мистецтва - 1, архітектури, містобудування та монументального мистецтва - 1, архітектури та монументального мистецтва - 1.
Згідно з даними ОВА, з початку повномасштабного вторгнення повністю зруйновані 23 пам’ятки, частково пошкоджені 625 пам’яток, ступінь пошкодження 115 об’єктів залишається невідомим.
Найбільше пам'яток культурної спадщини постраждали в Харківській, Донецькій та Херсонській областях.
Як повідомлялося, внаслідок повномасштабного вторгнення пошкоджені або зруйновані 1605 об'єктів культурної інфраструктури.