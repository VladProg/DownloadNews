В Україні розпочався четвертий сезон конкурсу на підтримку соціально вагомого контенту PITCH UA.

Як передає Укрінформ, про це повідомляє пресслужба Міністерства культури та інформаційної політики.
"16 грудня відбулось офіційне онлайн-відкриття четвертого сезону конкурсу на підтримку соціально вагомого контенту PITCH UA. Вже вчетверте конкурс підтримує створення якісного контенту для телеканалів, кінотеатрів та вебресурсів, що демонструє єдність України в її різноманітності, спонукає брати активну участь у житті країни та надихає історіями про позитивні зміни у нашій країні", - йдеться у повідомленні.
Зазначається, що участь у конкурсі можуть взяти виробники аудіовізуального контенту, зареєстровані в Україні. Переможці PITCH UA 4 отримають фінансову підтримку та експертний супровід на всіх етапах реалізації своїх проєктів.
Кінцевий термін подання первинних грантових концепцій - 10 січня 2022 року.
Теми цьогорічного конкурсу: «Медіа мають значення» та «Видимі трансформації». Це означає, що на конкурс можуть подаватися проєкти, які розкривають роль медіа у формуванні громадської думки, пояснюють, як маніпулятивні наративи можуть використовуватись для дезінформації, і як цьому протистояти. Також можуть подаватися проєкти, які демонструють позитивні зміни в Україні та можуть стосуватися наступних сфер: історії подолання корупції, покращена інфраструктура, розвиток українського підприємництва, сучасна українська культура, громадянський дискурс у сучасній Україні, в результаті якого люди долають упередження та інших.
Детальнішу інформацію про конкурс можна дізнатися за посиланням.
PITCH UA – конкурс соціально вагомого контенту про єдину та різноманітну Україну, який з 2018 року організовує медіаконсалтингова компанія Media Resourсes Management (MRM) за підтримки Проєктів Transformation Communications Activity (TCA) та "Зміцнення Громадської Довіри" (UCBI), що фінансуються Агентством США з міжнародного розвитку (USAID), а також за сприяння Міністерства культури та інформаційної політики України.