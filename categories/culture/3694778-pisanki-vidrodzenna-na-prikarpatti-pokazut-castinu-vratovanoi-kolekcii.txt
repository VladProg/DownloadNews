На Прикарпатті 18 квітня Музей етнографії національного заповідника «Давній Галич» представить частину унікальної колекції «Писанки Відродження», яку вдалося врятувати у зруйнованому російськими загарбниками «Добропарку» на Київщині.

Про це у Фейсбуці повідомив Національний заповідник «Давній Галич», передає Укрінформ.
«У Великодній вівторок, 18 квітня, Музей етнографії Національного заповідника «Давній Галич» презентує «Писанки Відродження» – виставку врятованої частини унікальної колекції писанок, що демонструвалася у зруйнованому окупантами «Добропарку» у Макарівському районі на Київщині», - повідомив НЗ «Давній Галич».
За їхньою інформацією, цю колекцію писанок презентували у 2016 році у Києві з метою популяризації українських народних традицій, вивчення культури та історії українського народу. Тоді 374 художники з усієї України розписували метрові полотна у формі яєць. Наступного 2017 року ця колекція вже нараховувала 585 писанок.

«У перші дні війни ворог нещадно завдав удару по «Добропарку», де перебувала в цей час більшість писанок. Нині з-понад 800 арт-об’єктів вціліли лише 120, частина них сьогодні експонується в Музеї етнографії та у внутрішньому дворику Верховної Ради України», - додають у заповіднику «Давній Галич».



Зазначається, що цього року було створено Фонд BuduyUA, мета якого - донести всьому світу масштаб проблеми руйнації культурної спадщини та показати сміливу і вільну боротьбу всього українського народу проти російської агресії. Навесні 2023 року в декількох містах США та Канади будуть організовані благодійні аукціони з продажу 100 вцілілих писанок. Отримані кошти цільовим призначенням будуть скеровані на відновлення ліцею N 2 у Гостомелі.