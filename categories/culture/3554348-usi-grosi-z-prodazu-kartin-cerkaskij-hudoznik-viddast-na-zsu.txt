За три тижні черкаський художник Павло Солощенко продав через виставку в музеї 37 картин, а гроші планує віддати на потреби українського війська.

Про це повідомляє Черкаська міська рада на своїй сторінці в Фейсбуці, передає Укрінформ.
Благодійна виставка художника Павла Солощенка третій тиждень триває в черкаському художньому музеї. Майстра пейзажної лірики, натюрморту і портрету знають не лише в Україні, але й у багатьох країнах світу. Всі виручені від продажу картин кошти планує передати на потреби Збройних Сил України.
«Черкащани і гості нашого міста досить жваво цікавляться виставкою, яка приносить пряму користь для ЗСУ. Одним із перших картину з благодійної виставки Павла Солощенка придбав міський голова Анатолій Бондаренко. Його приклад наслідували багато відвідувачів: на сьогодні продано вже 37 з 59 картин. Проте більшість навіть вже проданих картин можна бачити в експозиції – на наше прохання люди залишають їх до 28 серпня, коли завершить роботу виставка, щоб всі бажаючі могли полюбуватися на твори митця», – каже директорка художнього музею Ольга Гладун.
Єдина картина з виставки Солощенка, яка не продається – це портрет командира 36-ї бригади морської піхоти Сергія Волинського («Волини») – одного з найвідоміших героїв «Азовсталі», який досі перебуває у російському полоні. Цю картину митець планує передати родині воїна, а за першої ж нагоди – самому бійцю. Портрет комбрига розміщено так, щоб під ним міг сфотографуватися кожен охочий – як символ того, що Черкаси не забувають, кому вони зобов’язані відносно мирним життям.
Як повідомляв Укрінформ, у Хмельницькому відбувся благодійний велопробіг, під час якого зібрали понад 70 тис. грн на потреби Збройних сил.
Фото: Черкаська міська рада, Фейсбук