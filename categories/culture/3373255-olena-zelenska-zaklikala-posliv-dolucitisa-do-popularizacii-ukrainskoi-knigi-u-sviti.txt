Дружина Президента Олена Зеленська наполягає, що на полицях книгарень у світі має збільшуватися кількість українських книг, і закликала послів долучитися до їх популяризації.

Про це вона зазначила під час конференції керівників закордонних дипломатичних установ України «Дипломатія 30. Стратегія сильної держави» у селі Гута на Івано-Франківщині, повідомляє кореспондент Укрінформу.
“У світі на полицях книгарень має бути більше української книги. Нашої книги, літератури має бути більше”, - зазначила перша леді.
Також вона висловила готовність долучитися до цього проєкту.
Олена Зеленська вважає, що наступного року світ по новому має дізнатися про українського філософа Григорія Сковороду, оскільки відзначатимуть 300-у річницю від дня його народження.
“Світ має дізнатись про найцікавішу постать в історії України, а не тільки як про обличчя на найбільшій купюрі національної валюти”, - переконана дружина Президента.
Своєю чергою міністр закордонних справ Дмитро Кулеба на таку пропозицію дав доручення в кожній країні, де працюють наші посли, створити або оновити бібліотеку української книги в національних читальнях.

Також Зеленська вважає, що успішність дипломатичної місії є не лише особистим результатом посла, спільної роботи подружжя.
“Дипломатія – в буквальному сенсі сімейна робота. І успіх дипломатичної місії – це не лише особистий результат посла, а й робота в тандемі, де кожен відіграє свою важливу роль", - сказала Зеленська.
Вона назвала зустріч із подружжями послів "унікальною", зауваживши, що такий захід відбувся вперше, однак може стати традиційним.
“Бо всім є чим поділитися. Багато в чому відчуваю їх своїми колегами. У нашому арсеналі «м’яка сила» – мова культури й гуманітарних проєктів. Окрема частина була присвячена місії, напрямкам діяльності, можливостям, які дає цей статус”, - зауважила дружина Президента.
Вона розповіла подружжям послів про свої пріоритетні напрями роботи як першої леді: реформу шкільного харчування в Україні, впровадження безбар’єрного середовища для всіх, боротьбу з домашнім насильством.
Дружина Президента нагадала, що на часі й культурна дипломатія – запровадження у визначних туристичних місцях світу аудіогідів українською, яких за підтримки посольств стає дедалі більше.
Як повідомлялося, 21-22 грудня у президентській резиденції «Синьогора» в с. Гута на Івано-Франківщині відбувається конференція українських послів в іноземних державах «Дипломатія 30. Стратегія сильної держави».