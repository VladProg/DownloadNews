Міністерство культури та інформаційної політики (МКІП) підготувало підбірку українських фільмів, які обов’язково має подивитися кожен українець.

Як передає Укрінформ, про це повідомляє МКІП у Телеграмі.
«Міністерство культури та інформаційної політики підготувало ТОП-10 українських фільмів, які обов’язково має подивитися кожен українець: «Щедрик»; «Стоп-земля», «Клондайк», «Наші Котики», «Поводир», «Егрегор», «Крути 1918», «Черкаси», «Мої думки тихі», «Безславні кріпаки»», - йдеться у повідомленні.

У МКІП зазначають, що нове українське кіно – розумне і різнобічне, а щирість та справжність емоцій, якими просякнуті українські фільми, не залишають байдужим жодного глядача.
«А сучасні кінокартини, як наприклад Rhino / Носоріг Олега Сенцова, складають у кінопрокаті більш ніж достойну конкуренцію голлівудським блокбастерам», - додали у міністерстві.
Зазначається, що українська кіноіндустрія лише стає на ноги, тому особливо важливими є покази українського кінопродукту за кордоном. Так, 1-3 квітня в рамках підтримки України у Варшаві пройде благодійний кіномарафон CinemAid Ukraine. Також сьогодні у штаб-квартирі Британської академії кіно і телевізійного мистецтва BAFTA покажуть стрічку Ірини Цілик “Земля блакитна, ніби апельсин”, яка зібрала близько 20 міжнародних нагород.
Як повідомлялося, у Варшаві в межах благодійного CinemAid Ukraine Charity Film Marathon відбувся спецпоказ українсько-польської воєнної драми "Щедрик" режисерки Олесі Моргунець-Ісаєнко.