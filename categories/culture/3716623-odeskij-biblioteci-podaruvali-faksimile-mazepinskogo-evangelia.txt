У Науковій бібліотеці ОНУ імені І. І. Мечникова відбулась урочиста передача до колекції унікальних книг факсимільного видання «Мазепинського Євангелія» українською та арабською мовами.

Про це повідомляє ОНУ імені Мечникова у Фейсбуці, передає Укрінформ.
«Книгу в дар університету передав особисто Надзвичайний і Повноважний Посол України в Лівані в 2016-2022 році Ігор Іванович Осташ», - йдеться у повідомленні.
Зазначається, що «Мазепинське Євангеліє» видано за сприяння Посольства України в Лівані та Фонду пам’яті Блаженнішого Митрополита Володимира.


Пан Осташ розповів, що в одному з монастирів було знайдено оригінальне видання Євангелія арабською мовою, що отримало назву «Мазепинське», бо у передслові саме Гетьману виказано вдячність за можливість надрукувати цю книгу. Зв’язок арабського світу з Україною, який тягнеться з тих часів трьохсотрічної давнини не обмежується лише цим рідкісним стародруком. Великий внесок зробив Агатангел Кримський, про який, як про багато інших історичних цікавинок, написано вже в книгах за авторством Ігоря Осташа. Вони також були передані в дар бібліотеці ОНУ, як й примірник Історії України арабською мовою, що було видано за сприяння Посольства України в Лівані.

Як повідомлялося, в Національному музеї у Львові імені Андрея Шептицького (НМЛ) зберігається перший друкований словник українською мовою - «Лексис» Лаврентія Зизанія 1596 року.
Фото: Новини Одеського університету