Міністр культури та інформаційної політики Олександр Ткаченко обговорив зі своєю французькою колегою Рімою Абдул Малак організацію виставок проєкту АртАрмор, де митці та діти розписують плитоноски українських захисників.

Як передає Укрінформ, про це Ткаченко повідомив у Телеграмі.
Очільник МКІП презентував колезі одну зі створених у межах проєкту плитоносок-ікон під назвою "Божа матір. Пом'якшення злих сердець".
"Робоча зустріч з колегою Рімою Абдул Малак як завжди була продуктивною. Крім того, що вже було зроблено, а саме – створено кінофонд для допомоги українським кінопродюсерам; проведено чимало культурних акцій і обміну між культурними інституціями; надана конкретна допомога нашим закладам, – обговорили також подальші плани", – зазначив Ткаченко.
Так, під час зустрічі міністри торкнулися наступних тем:
проведення Всесвітнього форуму під егідою ЮНЕСКО за сприяння Міністерства культури Франції щодо допомоги культурній спадщині України;
виступи провідних українських театрів у Франції восени;
участь представників українських народних художніх промислів і креативних індустрій у Страсбурзькому різдвяному ярмарку;
продовження навчання українських фахівців, допомога в участі у Fashion Week у Парижі та виставки присвячені дизайну у Франції;
подальше опрацювання ідеї більш масштабної виставки українських музеїв у Парижі.
Як повідомляв Укрінформ, 13 червня в паризькому Луврі відкрилася виставка "Біля витоків сакрального образу. Ікони з Національного музею мистецтв імені Богдана та Варвари Ханенків у Києві".
Фото: Tkachenko.UA