МКІП підготувало санкційний список діячів культури та пропагандистів росії - Ткаченко

Про це сказав міністр культур та інформаційної політики Олександр Ткаченко в ефірі телемарафону, повідомляє кореспондент Укрінформу.
«Ми ввели вже санкції, здається, понад 100 осіб в Україні. Зараз чекаємо на відповідне рішення РНБО, такі дзеркальні санкції ми також запросили в Європі. Вони стосуються як російських діячів культури, так і пропагандистів», - сказав Ткаченко.
Він зазначив, що у списку, зокрема, присутні Тіна Канделакі, Микола Расторгуєв, Ольга Скабєєва та інші.
Також, за його словами, понад 100 закладів культури та інституцій у світі відмовилися від співпраці з росією.
«Безперечно вплив відбувся не тільки на нас, а й на Європу також. Самі путінці кажуть про те, що єдина зброя, яку вони можуть використовувати для посилання своїх наративів - культура. Тому тут для нас нагальна проблема», - додав міністр.
Як повідомляв Укрінформ, 18 березня міністр культури та інформаційної політики Олександр Ткаченко разом з міністрами культури ЄС звернулися до ЮНЕСКО щодо скасування проведення 45-ї сесії Комітету всесвітньої спадщини в Казані та перенесення її до Львова.
На спеціальній платформі Міністерства культури та інформаційної політики підтверджено понад 100 випадків пошкодження російськими загарбниками об’єктів культурної спадщини України.
24 лютого росія розпочала новий етап війни проти України, ворог здійснює масовані обстріли й бомбардування мирних українських міст та селищ.
На боротьбу із загарбниками піднявся весь народ України, ЗСУ та Сили територіальної оборони зупинили наступ ворога та завдають йому великих втрат.