Унаслідок ведення бойових дій зазнали пошкоджень культурні об’єкти в 13 регіонах України.

Про це заступник керівника Офісу Президента Олексій Дніпров повідомив під час брифінгу, передає кореспондент Укрінформу.
«Пошкоджень і руйнувань зазнали культурні об’єкти на території 56 територіальних громад у 13 регіонах України», - зазначив Дніпров.
За його словами, найбільших втрат і збитків культурна інфраструктура зазнала в Донецькій та Луганській, Сумській та Миколаївській областях.
Заступник керівника ОП уточнив, що повний список зруйнованих або пошкоджених об’єктів культурної інфраструктури наразі складно сформувати, адже частина територій Харківської, Донецької, Луганської, Запорізької та Херсонської областей досі знаходиться під тимчасовою окупацією армії російської федерації, а на частині територій Київської, Сумської та Чернігівської областей триває розмінування.
Як повідомлялося, збитки України від зруйнованих унаслідок бойових дій будинків та об’єктів інфраструктури наразі становлять близько 600 мільярдів доларів.
З 24 лютого триває масштабне російське вторгнення в Україну. Агресор обстрілює та руйнує ключові об'єкти інфраструктури, житлові квартали українських міст і сіл. Загарбники влаштували масовий терор на тимчасово зайнятих територіях.