Приватний музей костюма та стилю Victoria Museum, присвячений міській моді України 1830-1920 років, став одним з номінантів на премію Кращий музей Європи (EMYA) 2022 року.

Як передає Укрінформ, про це повідомляє «Вечірній Київ».
Зазначається, що в номінанти на премію потрапляють музеї, чия діяльність відповідає високим європейським стандартам і які реалізують «суспільну якість».

«Через пандемію коронавірусу проведення конкурсу було відкладене, що призвело до зростання конкуренції серед музеїв та збільшення кількості учасників. З понад 300 учасників, європейських музеїв, яким не більше 4-х років, номіновано 59», - ідеться в повідомленні.
Як зазначила колекціонерка, засновниця закладу Вікторія Лисенко, те, що Victoria Museum обрали одним з номінантів серед величезної кількості молодих креативних музеїв Європи — це вже перемога.
«Завдяки участі мого музею в цій премії про Україну та нашу історію ми зможемо розказати на всю Європу вже у травні 2022 року, під час оголошення переможців в естонському місті Тарту. Для мене особисто дуже цінно, що приватний музей представлятиме культуру України», - підкреслила вона.
Як повідомляється, Victoria Museum було відкрито у 2017 році. В музеї проходять лекції та екскурсії, квести та майстер-класи для дорослих і дітей, студентів і фахівців сфери дизайну та культури. Через одяг, побутові речі та аксесуари дореволюційного періоду розповідають про високі культурні стандарти тогочасної української інтелігенції.
EMYA — престижна європейська премія, заснована у 1977 році Кеннетом Хадсоном. Україна двічі змагалася за цю премію, востаннє - у 2015 році.
Фото: Victoria Museum