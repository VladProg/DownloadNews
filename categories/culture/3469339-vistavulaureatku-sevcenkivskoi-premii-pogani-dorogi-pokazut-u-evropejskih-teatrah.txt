Виставу-лауреатку Шевченківської премії-2022 «Погані дороги» режисерки Тамари Трунової за п’єсою Наталки Ворожбит в червні можна буде побачити в Латвії, Литві та Німеччині.

Про це Укрінформу повідомили в Київському академічному театрі драми і комедії на лівому березі Дніпра.

«В умовах війни Театр на лівому березі не зупиняє свою діяльність, працюючи на культурному фронті. Завдяки плідній роботі усієї команди театру на чолі з директором-художнім керівником Стасом Жирковим йдуть перемовини про співпрацю з європейськими театрами та культурними інституціями. І маємо результат», - зазначили в театрі.

Низка театральних фестивалів Європи запросили одну з найактуальніших постановок про війну між росією та Україною - виставу “Погані дороги” - взяти участь в їхніх програмах. Вже підтверджені три фестивальні покази, також ведуться перемовини з іншими фестивалями. В рамках гастролей відбудеться показ і в Малому театрі у Вільнюсі, де нещодавно відбулася прем’єра у Стаса Жиркова (вистава “Саша, винеси сміття”, за п’єсою Наталки Ворожбит).
За словами директора-художнього керівника театру Стаса Жиркова, культурно-інформаційний фронт, на якому працюють сьогодні українські театри, нині надзвичайно важливий – саме з точки зору впливу на людей та їхню думку: “Нам потрібно працювати з європейською аудиторією, постійно нагадувати про війну в Україні. Європейські глядачі мають бути в фокусі, не забувати про нас, допомагати. Їхня допомога – це фактично наше розуміння, що ми не один на один з ворогом”.

На сьогодні гастрольний графік вистави такий: 1 червня - Dailes Theatre Festival, Рига, Латвія; 9 червня - Vilniaus mažasis teatras, Вільнюс, Литва; 16 червня - TheATRIUM Festival, Клайпеда, Литва; 24 червня - The Radikal Jung Festival, Мюнхен, Німеччина.

Як повідомлялося, вистава «Погані дороги» - це реальні історії початку війни між росією і Україною - війни, яка почалася в 2014-му. Шість історій про життя, війну і розбиті дороги Донбасу.
Вистава “Погані дороги” нещодавно отримала Шевченківську премію в номінації “Театральне мистецтво”. Також вистава є лауреаткою премії “Київський рахунок”, переможницею II Всеукраїнського театрального фестивалю-премії “ГРА” в трьох номінаціях.
Фото: Анастасія Мантач