Уряд схвалив Стратегію "Читання як життєва стратегія" на 2023 – 2032 роки, що формуватиме звичку до читання серед українців.

Про це інформує пресслужба Міністерства культури та інформаційної політики, передає Укрінформ.
«Читання має об'єднувати українців, виконувати завдання національної консолідації, модернізації та розвитку української культури, зміцнення й розвитку нашого потенціалу. Також ми маємо підтримувати наших видавців, авторів, перекладачів, створювати сприятливі економічні умови для розвитку бізнесу в сфері книговидання та книгорозповсюдження», – зазначив глава МКІП Олександр Ткаченко.
Зазначається, що реалізація плану має створити умови також стати складовою гуманітарної безпеки України. У МКІП повідомляють, що на тлі переважного споживання "швидкої" інформації з соціальних мереж, відеоконтенту й телебачення, ситуація з читанням книжок в Україні є особливо гострою.
"Замала кількість виданих книжок на душу населення, а показники кількості населення, що читає, стрімко падають", - підкреслюють у відомстві.
Реалізація стратегії відбуватиметься у три етапи за двома напрямами: "Підтримка та розвиток книжкової екосистеми" та "Формування звички і потреби в читанні". Під час втілення цих ініціатив читачі матимуть доступ до якісних українськомовних книжок різного жанру з одного боку, а також зможуть обирати читання як свідому та регулярну практику.
Як повідомляв Укрінформ, із 13 до 19 грудня в Україні проходив перший Національний тиждень читання, у якому взяли участь публічні бібліотеки, видавці й книгарні.