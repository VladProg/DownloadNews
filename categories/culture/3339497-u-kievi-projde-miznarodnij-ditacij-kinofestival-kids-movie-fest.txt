У столичному Будинку кіно 30-31 жовтня відбудеться IV міжнародний дитячий кінофестиваль Kids Movie Fes, гостями та учасниками якого цьогоріч стануть учні інтернатів для дітей із вадами слуху.

Як передає Укрінформ, про це повідомляє пресслужба Держкіно, за підтримки якого відбудеться фестиваль.
«На Kids Movie Fest 2021 було подано близько 200 фільмів, створених юними режисерами віком від 8 до 18 років із 28 країн світу, зокрема Ірландії, Китаю, Швеції, Америки, Білорусі, Угорщини, Казахстану. Більше 80 конкурсних заявок були українськими. До конкурсної програми відібрали 68 короткометражних робіт різних жанрів: від документальних стрічок до анімаційних відеокліпів. Майже два десятки фільмів від юних режисерів, які мають порушення слуху, пройшли відбірковий тур і будуть представлені в конкурсній програмі», - ідеться в повідомленні.
Як зазначається, крім кінопоказів, під час Kids Movie Fest в Будинку Кіно працюватиме комплекс цехів кіновиробництва від відомих кіношкіл, студій і кінокомпаній України та Європи. Гості фестивалю зможуть спробувати свої сили у створенні фільмів на всіх етапах кіновиробництва.
Також на відвідувачів фестивалю очікують лекції, майстер-класи та творчі зустрічі із зірками українського кіно: режисером Антоніо Лукічем, телеведучим та актором Юрієм Горбуновим, акторкою Тетяною Юріковою, оператором Ярославом Пілунським, письменницею Наталією Дорошенко та багатьма іншими. Вхід на лекції та майстер-класи – за реєстрацією.
Повідомляється, що відкриття Kids Movie Fest відбудеться у суботу, 30 жовтня, о 12:30. Вхід вільний. У всіх зонах фестивалю працюватимуть сурдоперекладачі.
Фото: Держкіно