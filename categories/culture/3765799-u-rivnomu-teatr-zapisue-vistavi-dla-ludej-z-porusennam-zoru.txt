У Рівному академічний український музично-драматичний театр записав ще одну виставу для людей з порушенням функції зору.

Як передає Укрінформ, про це повідомила Рівненська обласна рада.
«У рамках проєкту «Запровадження послуги аудіоопису для осіб з порушенням зору в обласних театрах Вінниці, Рівного та Хмельницького» за підтримки Українського культурного фонду «Культура без бар'єрів» Рівненський академічний український музично-драматичний театр записав ще одну виставу для людей з порушенням функції зору», - йдеться у повідомленні.
Як зазначається, 27 вересня та 12 жовтня глядачі з порушенням зору матимуть можливість відвідати виставу «Мартин Боруля» і чути не лише діалоги персонажів зі сцени, а й опис дії, декорацій, костюмів та інших візуальних моментів через спеціальні пристрої.
В облраді інформують, що у Рівненському музично-драматичному театрі аудіоопис вистав для слабозорих та незрячих відвідувачів запровадили з початку липня цього року. Зокрема, 12 місць обладнанні спеціальною технікою, звідки лунають коментарі того, що відбувається на сцені.
Директор театру Володимир Петрів зауважив, що описані будуть всі вистави.
Як повідомляв Укрінформ, у Рівненському академічному обласному театрі ляльок відкрили розширену експозицію першого в Україні інтерактивного музею української звитяги «Укроленд».


Фото: ror.gov.ua