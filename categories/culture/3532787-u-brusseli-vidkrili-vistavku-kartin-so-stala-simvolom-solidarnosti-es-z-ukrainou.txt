У Брюсселі за сприяння Європейської служби зовнішніх дій та Єврокомісії, а також завдяки добрій волі уряду Бельгії та керівництва Брюссельського королівського музею мистецтв та історії відкрилася виставка українських художників «Розгорнуті пейзажі».

Виставка після завершення термінів експозиції у Данії не була повернута до Києва через російську агресію. Про це Укрінформу під час відкриття виставки розповіла одна з її організаторів, киянка Наталія Матвієнко.
«Ця виставка з’явилася за не дуже сприятливих умов. Ми відкрили її наприкінці січня, вона мала завершитися у травні та після цього вирушити до Києва. У зв’язку із повномасштабним вторгненням росії у тих умовах, які склалися, з точки зору логістики й безпеки повертати роботи до Києва було б не надто розумним рішенням. Тож виникла ідея у наших данських партнерів, що ми можемо організувати тур для цієї виставки. Тоді й виникла пропозиція до європейських інституцій, щоб прийняти цю виставку у себе», - зазначила Матвієнко.

За її словами, для Королівського музею мистецтва та історії сам факт прийняття такої виставки сучасного мистецтва був сміливим кроком, який був реалізований у дуже стислі терміни.
«Насправді всі ці обставини примушують нас виходити із зони комфорту та робити якісь невластиві речі. Не всі дуже хочуть, але багато людей наважуються подати руку підтримки. Для мене це важливий жест солідарності. Це не планувалося, так збіглося, що ми отримали статус кандидата до ЄС і ця виставка опинилася у столиці Європейського Союзу. Це важливий і символічний дуже практичний жест підтримки на цьому шляху, який нам так дорого коштує», - зауважила співорганізаторка виставки.
Вона зазначила, що сподівається на завершення війни та повернення експозиції до Києва. Але, поки цього не відбулося, виставка продовжить тур головними містами та столицями Європи.
«Ми будемо возити її як мінімум по Європі. Ми вже отримували пропозиції від Японії й Америки, але виставка настільки велика – тут 42 художники та понад 80 робіт, - що це є серйозним логістичним викликом» - додала Матвієнко.
Вона зауважила, що виставка є проявом української культури, яку росія намагається знищити.
«Виставка робилася до цього повномасштабного вторгнення. Всі ці ландшафти й пейзажі - це наша земля, це те, за що ми боремося… З етичної точки зору я не наважуся прирівнювати нашу діяльність із подіями на фронті, оскільки не ризикую життям. Наші захисники поза будь-яким порівнянням. Але, безумовно, культура – це дуже могутня зброя. Для нас настав час усвідомити, що наша культура - це також зброя. Ми не використовуємо її для нападу або окупації. Ми використовуємо її для захисту, і ми будем її підтримувати», - наголосила менеджерка.
Голова департаменту публічної дипломатії Європейської служби зовнішніх дій Дієго Меллардо у свою чергу зауважив, що наразі важко говорити про повернення виставки в Україну, оскільки дехто з авторів або власники робіт перебувають на фронті, інші були вимушені залишити країну або перебувають на тимчасово захоплених територіях.
«Наша мета – зберегти все це, але також показати зразок українського мистецтва. Виставка перебуватиме в музеї (Бельгії – ред.) два місяці, після чого, як сподівається Єврокомісія, інші європейські музеї прийматимуть її на два-три місяці, продовжуючи таким чином цей ланцюг солідарності». – зауважив представник ЄСЗД.
Своєрідний підсумок обговоренням навколо виставки зробив один з митців Юрій Єфанов.
«Ми намагаємося підтримувати максимально увагу до української культури. Українська культура дорівнює Україні, в принципі… Культура – це зброя, зрозуміло. Коли ми бачимо на біг-бордах у Херсоні, що тут був пушкін, тож це його територія – це експропріація. Тому що культура – це засіб ідентифікації. Як тільки людина перейшла на інший бік - і її вже немає. Тому це зброя. Якщо ти знищуєш історію народу, то ця нація не буде існувати. Тобто, культура – це і є ознака тієї цивілізації. Якщо знищити культуру – цієї цивілізації не буде», - наголосив художник.
24 лютого росія розпочала повномасштабне вторгнення в Україну. Війська рф проводять масовані обстріли та бомбардування українських міст і селищ, руйнують цивільну інфраструктуру та вбивають мирне населення, вчиняють звірства на тимчасово захоплених територіях України. В першу чергу, російські війська знищують об’єкти культури - музеї, театри, навчальні заклади, які є основою ідентичності українців незалежно від їхньої етнічної приналежності. На боротьбу із російськими загарбниками піднявся весь народ України.