Міжнародний фестиваль документального кіно в Амстердамі (IDFA) анонсував конкурс для українських документалістів.

Про це повідомляє пресслужба Державного агентства з питань кіно у Фейсбуці, передає Укрінформ.
«У відповідь на війну в Україні IDFA Bertha Fund створив тимчасовий фонд для підтримки документальних проєктів українських кінематографістів. Мета – підтримати українську кіноспільноту та сприяти безперервності виробництва документальних фільмів», - ідеться в повідомленні.
Зазначається, що воєнні події актуалізували створення простору для українських кінематографістів, щоб «допомогти зафіксувати та зберегти їхні історії, роздуми та спостереження як зараз, так і в майбутньому».
Режисери, які спеціалізуються на виробництві документальних фільмів, мають змогу подати заявки на участь до 1 серпня.
«Документальні проєкти можуть бути підтримані в одній із двох категорій: підтримка розробки проєкту (максимально 7500 євро на проєкт), підтримка виробництва та постпродакшну (максимально 25 000 євро на проєкт)», - повідомляє Держкіно.
Очікується, що у межах конкурсу Фонд підтримає від 6 до 8 проєктів: «окрема відбіркова комісія збереться на початку вересня, щоб оцінити всі заявки та зробити остаточний відбір».
Як повідомлялося, IDFA Bertha Fund - це спеціальний фонд, що підтримує кінематографістів і документальні проєкти в країнах, які розвиваються.
Документальний проєкт «Земля блакитна, ніби апельсин» української режисерки Ірини Цилик отримав грантову підтримку від міжнародного кінофестивалю документального кіно IDFA Bertha Fund.