Хетське місто Каялипинар, вік якого нараховує 3,8 тисячі років, є свідком кількох цивілізацій - там нині тривають археологічні розкопки, які відкриють для відвідувачів наступного року.

Про це повідомляє Укрінформ із посиланням на CNN Türk.






“Розкопки, проведені в різні періоди, виявили сліди стародавніх ассирійських торговельних колоній, будівлі хетського, римського та візантійського періодів, гробниці елліністичного, римського та ранньохристиянського періодів, а також багато відбитків печаток хеттських царів, принців і чиновників”, - повідомляє телеканал.
Розкопки тут тривають з перервами з 2005 року. Знайдені на території Каялипинару стародавні споруди є найстарішими глинобитними спорудами в Анатолії (центральна частина Туреччини).
“Найстарішими будівлями Каялипинару є дві великі спалені глинобитні будівлі, що датуються 1900 роком до нашої ери. Над ними зводиться захисне покриття”, - розповів доцент кафедри археології та історії мистецтв Університету Коча, викладач і керівник розкопок Чігдем Манер.
За його словами, на місці розкопок були знайдені ассирійські клинописні таблички, з яких стало відомо, що деякі будинки належали купцям.
Як повідомляв Укрінформ, у Туреччині будують канал до стародавнього міста Ефес.
Фото: CNN Türk