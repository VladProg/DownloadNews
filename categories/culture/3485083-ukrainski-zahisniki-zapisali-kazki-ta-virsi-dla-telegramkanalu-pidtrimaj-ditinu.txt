Українські військовослужбовці записали дитячі казки та патріотичні вірші для телеграм-каналу “Підтримай дитину”.

Як передає Укрінформ, про це повідомляє Міністерство освіти і науки України.
“Дитячі казки та патріотичні вірші для телеграм-каналу “Підтримай дитину” записали українські військові за підтримки МОН, Міноборони та Генерального штабу ЗСУ”, - ідеться в повідомленні.
За словами очільника МОН Сергія Шкарлета, українські військові не лише героїчно захищають Україну від росії, а й підтримують дітей, дбають про майбутнє, і це “ще раз підтверджує неймовірну різницю між українськими воїнами та російськими загарбниками”.
Міністр подякував за опору для маленьких українців, у яких війна забрала дитинство і змушує страждати від психологічних травм.
“Діти потребують додаткової уваги з боку дорослих. Коли казку читає захисник, значить, усе добре, перемога скоро”, – зауважив Шкарлет.
З перших днів війни на Телеграм-каналі група волонтерів, психологів і педагогів розміщує ігри, вправи, забавки, завдання для дітей, аудіо- та відеоматеріали для батьків. Частина матеріалів адаптована для дітей з особливими освітніми потребами. Уся інформація є безкоштовною, її можна використовувати лише за наявності мобільного телефона та не дуже швидкого інтернету.
“Ми у Міністерстві оборони і Збройних силах чудово розуміємо, що наші захисники і захисниці сумують за своїми дітьми. Через “Підтримай дитину” ми хочемо дати можливість українським воїнам поділитися своїм теплом, емоціями, почуттями, мудрістю і добрим словом з нашим молодшим поколінням. Кожен, хто читає казку чи вірш, читає для усіх дітей України”, – підкреслила заступниця міністра оборони Ганна Маляр.
Також у телеграм-каналі “Підтримай дитину” проходить челендж дитячих малюнків та робіт “Подарунок Україні”, публікуються відео з виступами дітей.
Засновники каналу - професійні психологи і педагоги - зазначають, що під час війни для дітей є надзвичайно важливою підтримка дорослих, адже саме вона дає необхідне відчуття безпеки.
Як повідомляв Укрінформ, станом на 16 травня в Україні більш як 4 тисячі закладів дошкільної освіти продовжують навчання. У 16 областях частина дитсадків використовує елементи дистанційного навчання у роботі з малюками і батьками, інші працюють у змішаному або звичному форматі. У чотирьох областях деякі дитсадки використовують елементи дистанційного навчання або створили чергові групи. У решті областей освітній процес не відбувається.