У межах мистецького проєкту “Емєль” презентовано композицію “Meni ğamdan azat eyle” (“Від мук мене звільни”) у виконанні Джамали - знаменитої української, кримськотатарської співачки, переможниці 61-го пісенного конкурсу «Євробачення», народної артистки України.

Про це Укрінформу повідомили організатори проєкту.
“Мені здається, що я взагалі не могла б робити будь-що у своєму житті без кримськотатарських пісень. Чи то я співаю свою музику авторську, чи співаю будь-що інше, ці композиції - база. Я завжди звертаюся до кримськотатарських пісень, якщо мені потрібно знайти глибину, якщо потрібно знайти складність, віртуозність. У цих піснях абсолютно все, там такий скарб - тільки відкрий!” - зазначила Джамала.

За словами авторів проєкту, потужне акапельне виконання Джамалою цієї композиції дозволяє кожному зануритись у глибину століть - у самобутній світ кримськотатарської культурної спадщини. Самобутнє музичне тло до пісні створила українська композиторка, авторка численних камерних, симфонічних творів, музики до кіно Алла Загайкевич.
“Мені дуже сподобалась ідея авторів проєкту щодо акапельного співу. Голос - це дуже потужний інструмент. Так, артисти додають собі в компанію барабани, бас-гітари, оркестр - утім, все це лише фарби. Сам по собі голос викликає в людях енергію, емоцію, додає яскравих барв та відтінків”, - наголосила Джамала.
Повідомляється, що кримськотатарська пісня «Meni ğamdan azat eyle» є однією з найзагадковіших пісень народної культури. За твердженнями істориків, вона належить перу одного з найвидатніших кримськотатарських поетів XVII - початку XVIII століття Ашика Умера. У пісні він передав свої почуття до невідомої коханої. Як і більшість пісенної спадщини Ашика Умера, ця композиція також поповнила скарбницю справжніх народних кримськотатарських пісень.
Як повідомлялося, в межах проєкту «Емєль» громадської організації «Алєм» за підтримки Українського культурного фонду створено десять композицій у виконанні сучасних українських і кримськотатарських артистів, що через сучасну форму та звучання, покликані популяризувати автентичну кримськотатарську нематеріальну культурну спадщину.
Окрім носіїв культури - кримськотатарських виконавців - Джамали, Ельвіри Сарихаліл, Аліє Хаджабадінової та Ділявера Османова, до проєкту долучилися актори Національного академічного драматичного театру ім. Івана Франка - Наталя Сумська, Тетяна Міхіна, Олександр Печериця, Дмитро Чернов. Композиції, що виконують артисти, різні за жанрами та звучанням, передають багатогранну палітру музичного мистецтва кримських татар.
Усі пісні в проєкті “Емєль” виконані кримськотатарською мовою, втім кожне презентоване відео містить художній переклад на українську мову - текст завдяки динамічним зйомкам вписаний у художнє вирішення самого кліпу.
Відео доступне тут.