Очільник МКІП Олександр Ткаченко закликав британців, щоб під час Євробачення зі сцени звучало слово «війна», через яку Україна не може провести пісенний конкурс.

Про це міністр зазначив під час онлайн-переговорів з партнерами щодо організації «Євробачення-2023» в Ліверпулі, передає Укрінформ із посиланням на пресслужбу МКІП.
«Для нас важливо, щоб під час Євробачення-2023 у Ліверпулі звучало чесне слово «війна». Так само це має бути важливим для всього світу. Який має розуміти, чому ми не можемо здійснювати своє законне право на проведення Євробачення-2023 в Україні - через брутальну агресію росії», - зазначив Ткаченко.
Він також зауважив, що програма має бути потужною й представляти культуру та дух України, що стане можливим завдяки синергії країн-партнерів.
«Дуже радий, що саме Велика Британія зайняла друге місце та приймає Євробачення-2023 за нас та для нас. Дякую ВВС, владі міста Ліверпуль, Європейській мовній спілці (EBU), владі Великої Британії, НСТУ за пророблену роботу», – підкреслив міністр.
У відомстві зазначають, що під час зустрічі учасники навели дані соцопитування, за якими перегляд Євробачення робить людину щасливішою на 30%.
Як повідомлялося, на Євробаченні у 2022 році здобула перемогу Україна, однак через повномасштабне російське вторгнення прийматиме пісенний конкурс від її імені Велика Британія, яка посіла друге місце.
Цьогоріч Євробачення проходитиме з 9 до 13 травня у Ліверпулі.