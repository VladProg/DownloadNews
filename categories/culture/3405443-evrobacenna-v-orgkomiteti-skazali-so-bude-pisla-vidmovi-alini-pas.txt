Організаційний комітет національного відбору на Євробачення звернеться для укладення договору до інших фіналістів нацвідбору.

Про це в коментарі Укрінформу сказала голова наглядової ради НСТУ Світлана Остапа.
Зокрема, на запитання чи може Україна взагалі цьогоріч відмовитись від участі в Євробаченні, Остапа висловила сподівання, що такого не станеться.
"Сподіваюсь, що такого не буде. Все одно буде хтось з фіналістів, хто захоче поїхати', - сказала Остапа.
За її словами, Оргкомітет має зв'язатися з учасником, який зайняв друге місце на нацвідборі, а якщо той не погодиться, то звертатимуться до того, хто зайняв третє місце.
Як повідомлялося, Організаційний комітет Національного відбору на участь у Євробаченні-2022 ухвалив рішення про припинення участі у відборі співачки Аліни Паш.
Аліна Паш із піснею "Тіні забутих предків" перемогла у Національному відборі на "Євробачення"-2022. Гурт Kalush з композицією "Стефанія" у загальному підсумку зайняв друге місце.
Раніше в інтернеті з'явилася інформація, що Паш виступала в окупованому Криму. Люди пригадали інтерв'ю Катерині Осадчій, де співачка сказала, що перетнула кордон з Росії, летівши до Криму з Москви. Це розцінили як порушення правил участі в нацвідборі. Невдовзі співачка заявила, що їхала до Криму автобусом з України.
Організатори Нацвідбору 14 лютого повідомили про готовність дискваліфікувати Паш, якщо підтвердиться, що співачка в'їжджала в окупований Крим не з боку України.
15 лютого Державна прикордонна служба України поінформувала, що не створювала і не надавала документ, який Паш передала Суспільному мовнику в межах її участі у відборі на Євробачення.
Менеджерка Паш пояснила, що довідку про перетин адмінмежі з Кримом надавала не співачка особисто, а "член команди".
16 лютого сама артистка попросила в українців вибачення через скандал навколо підробленої довідки про поїздку в тимчасово окупований Крим та заявила про розрив відносин зі своїм директором. Також Паш повідомила, що передала відповідь на запит до Державної прикордонної служби України Суспільному мовнику.
Пізніше співачка заявила, що знімає свою кандидатуру як представниці України в конкурсі.