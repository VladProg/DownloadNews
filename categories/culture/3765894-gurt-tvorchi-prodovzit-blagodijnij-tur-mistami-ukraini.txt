Гурт TVORCHI, який цьогоріч представив Україну на конкурсі «Євробачення» у Великій Британії, оголосив про продовження у жовтні свого туру Heart of Steel містами України.

Про це Укрінформу повідомили організатори туру.
«Ми вперше дамо великі сольні концерти у Сумах, Полтаві, Харкові, Кривому Розі та Дніпрі, і вже дуже чекаємо на наші зустрічі. Усі 100% коштів з продажу квитків будуть спрямовані на благодійність» — поділились TVORCHI.

Гурт в рамках першого етапу туру Україною Heart of Steel дав великі концерти в 11 містах, у кожному з яких артистів чекали повні зали, велика підтримка, любов глядачів та виступи «на біс».
Під час «Євробачення» разом із United24 TVORCHI вдалося зібрати понад 12 мільйонів гривень на інкубатори для передчасно народжених немовлят. Артисти мають на меті продовжити цю місію за допомогою своїх глядачів. Вартість кожного квитка на додаткові концерти — це вклад у порятунок життів українських малюків, які сьогодні народжуються під звуки вибухів та повітряних тривог.

Свій тур Heart of Steel артисти присвячують усім українцям, їхній сталевій волі та серцям і обіцяють у кожному місті туру виконати улюблені треки своїх слухачів та нові, серед яких: «Не танцюю», «Мрійники», Believe, Falling, Heart of Steel, «Мова тіла», I Can’t Stop, «Віч-на-віч» та інші.

«Ми обіцяємо вам улюблені треки і нові, обіцяємо класний вечір у кожному місті. Бути сьогодні разом, бути єдиними - це необхідність заради нашого майбутнього. Зустрінемось віч-на-віч, підтримаємо один одного, поділимося теплом наших сталевих сердець», - зазначають TVORCHI.
Як повідомлялося, TVORCHI представляв Україну на Євробаченні-2023 з піснею Heart of Steel. Український гурт посів шосте місце.