Український мультфільм «Мавка. Лісова пісня» вийшов у широкий прокат у Туреччині.

Про це повідомляє Державне агентство України з питань кіно, передає Укрінформ.
«У турецьких кінотеатрах розпочався широкий прокат анімаційного українського фільму «Мавка». Також вийшов трейлер до «Мавки» турецькою мовою», - йдеться в повідомленні.
Фільм створено за мотивами «Лісової пісні» Лесі Українки й адаптовано під жанр сімейної анімації. В основі мультфільму — образи зі слов’янських міфів і легенд.
Стрічку створено за підтримки Державного агентства з питань кіно, Агентства США з міжнародного розвитку (USAID).
Кінотеатральну дистрибуцію в Україні здійснюють FILM.UA Distribution та Kinomania Film Distribution.
Як повідомляв Укрінформ, анімаційна стрічка «Мавка. Лісова пісня» розпочала кінотеатральний прокат на Кіпрі та в Греції.


Фото: Держкіно