Лауреатом Премії імені Юрія Шевельова 2021 року за найкращу українську книжку есеїстики став письменник і перекладач Андрій Бондар - за збірку есеїв «Ласощі для Медора», що вийшла у Видавництві Старого Лева.


Як повідомляє кореспондент Укрінформу, ім’я лауреата традиційно оголосили під час церемонії 17 грудня, у день народження Юрія Шевельова.
«За моєю суб'єктивною думкою, це найкраща книжка Андрія Бондаря. Мені здається, що поєднання метафоричного, образного і концептуального мислення – це дуже важливий елемент будь-якої культури», - зазначив, представляючи книжку, письменник, філософ, журналіст, лауреат Премії 2018 року Володимир Єрмоленко.






Урочиста церемонія вручення Премії імені Шевельова / Фото: Валентина Науменко































Андрія Бондаря нагородили статуеткою Бронзового Ангела, виготовленою скульпторкою Світланою Карунською, а також грошовою премію та дипломом лауреата.
Претендентами на Премію, крім Андрія Бондаря, цьогоріч були Павло Вольвач з книжкою «20+1, або Земля мертвих» (Видавництво Старого Лева) та Володимир Діброва з книжкою «Свіжим оком. Тарас Шевченко для сучасного читача» (видавництво «Білка»).
На церемонії вручили також спеціальні відзнаки. Цьогоріч Спеціальну відзнаку Капітули присуджено Миколі Рябчуку, почесному Амбасадору української есеїстики у світі, за книжку «Лексикон націоналіста та інші есеї» (Видавництво Старого Лева). Володарем ще однієї Спеціальної відзнаки в рамках Премії за відданість правам людини і мужність письма став Станіслав Асєєв за книжку «Світлий Шлях»: Історія одного концтабору» (Видавництво Старого Лева).
Вже вдруге в межах Премії під час церемонії було вручено Спеціальну відзнаку UA: Радіо Культура, якою редакція радіо нагороджує українських авторів за майстерність і новаторство в жанрі есею. Відзнаку вручили літературознавиці, професорці НаУКМА Вірі Агеєвій за книжку «За лаштунками імперії. Есеї про українсько-російські культурні відносини». Радіоверсія твору прозвучить наступного року в ефірі UA: Радіо Культура.
Як зазначалося, 2021 року до довгого списку номінантів на здобуття Премії потрапило 10 книжок. Їх оцінювала Капітула на чолі з президентом Українського ПЕН, письменником Андрієм Курковим.
Премія імені Юрія Шевельова була заснована 2013 року. Вона присуджується раз на рік українському авторові за художню та наукову есеїстику, опубліковану протягом останнього року. Нагорода відзначає внесок у невідʼємні для цього жанру цінності: незалежність думки та витонченість стилю.
Засновники Премії: Український ПЕН, Києво-Могилянська Бізнес-Школа, Видавництво “Дух і Літера”, Центр юдаїки, Український науковий інститут Гарвардського університету.
Лауреатами Премії минулих років стали Тарас Прохасько (“Одної і тої самої”), Андрій Портнов (“Історії для домашнього вжитку”), Костянтин Москалець (“Сполохи”), Олександр Бойченко (“Більше/менше”), Вахтанг Кебуладзе (“Чарунки долі”), Андрій Любка (“Саудаде”), Володимир Єрмоленко (“Плинні ідеології”), Діана Клочко (“65 українських шедеврів. Визнані й неявні”), Тарас Лютий (“Культура принад і спротиву”).