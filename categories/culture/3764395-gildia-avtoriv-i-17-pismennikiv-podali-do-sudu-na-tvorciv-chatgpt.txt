Гільдія авторів і 17 відомих письменників подали колективний позов до суду Південного округу Нью-Йорка на компанію OpenAI, яка створила ChatGPT, за порушення авторських прав.

Як передає Укрінформ, про це повідомляє The Verge.
«Усе більше авторів подали до суду на OpenAI за порушення авторських прав, приєднавшись до інших авторів у судовому позові проти компаній, які займаються генеруванням штучного інтелекту, за використання їхніх книг для навчання моделей ШІ», – йдеться у повідомленні.
Серед позивачів письменники Джонатан Френзен, Джон Грішем, Джордж Р.Р.Мартін та авторка Джоді Піколт.
Згідно зі скаргою, OpenAI «копіював твори позивачів оптом, без дозволу чи розгляду» та вставляв захищені авторським правом матеріали у великі мовні моделі.
Позивачі додали, що дії OpenAI можуть завдати шкоди ринку письменників, які отримують прибутки від написання творів. Автори стверджують, що подібні кроки можуть призвести до створення похідної роботи, «яка базується, імітує, узагальнює або перефразовує» їхні книги.
Як повідомляв Укрінформ, у липні Федеральна торгова комісія США (FTC) розпочала розслідування компанії OpenAI, яка розробила чат-бот на основі штучного інтелекту ChatGPT, на предмет можливих порушень закону «Про захист прав споживачів».