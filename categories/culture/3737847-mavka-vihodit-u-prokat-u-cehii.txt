Прокат анімаційної стрічки "Мавка. Лісова пісня" розпочнеться у Чехії з 20 липня.

Про це повідомляє пресслужба Державного агентства з питань кіно у Фейсбуці, передає Укрінформ.
"У Чехії стартує кінопрокат анімації MAVKA. Покази мультфільму розпочнуться 20 липня 2023 року", - йдеться у повідомленні.
Зазначається, що в більш як 10 містах відбудуться спеціальні покази мультфільму українською. Зокрема, йдеться про Прагу, Чеський Крумлов, Водняни, Карлові Вари, Дєчін, Полічку, Валашське Клобуки, Бистріце-під-Гостинем, Карвіну, Моравську Остраву, Валашське Мезіржічі.
Графік сеансів доступний на офіційних сайтах кінотеатрів вказаних міст.
Як повідомлялося, анімаційний фільм створено за підтримки Державного агентства України з питань кіно, Агентства США з міжнародного розвитку (USAID Ukraine - USAID Україна).
Покази мультфільму “Мавка. Лісова пісня” розпочалися у кінотеатрах Естонії з 14 липня.
Фото: Держкіно