Через російську агресію в Україні постраждали 623 об’єкти культурної спадщини, з них 80 – національного значення.



Як передає Укрінформ, про це повідомляє Міністерство культури і інформаційної політики.
«МКІП продовжує фіксувати пошкодження об’єктів культурної спадщини в Україні внаслідок російської агресії. За період з 24 лютого 2022 року по 15 травня 2023 року пошкоджено або зруйновані 623 нерухомих об’єкти культурної спадщини. З них національного значення – 80, місцевого значення – 484, щойно виявлених – 59», - ідеться у повідомленні.
З них пам’ятки архітектури - 186 об’єктів, архітектури та містобудування – 184, історії – 166, архітектури, історії – 21, монументального мистецтва – 17, містобудування, монументального мистецтва – 17, археології – 16, архітектури та містобудування, історії – 6, містобудування – 5, науки і техніки – 2, садово-паркового мистецтва – 1, архітектури та містобудування, монументального мистецтва – 1, архітектури, монументального мистецтва – 1.
За даними обласних військових адміністрацій, з початку повномасштабного вторгнення Росії повністю зруйновані 22 пам’ятки, частково пошкоджені 492 пам’ятки, ступінь пошкодження 109 об’єктів залишається невідомим.
Першочергові, невідкладні заходи були здійснені на 85 пам’ятках, повністю відновлені 23 пам’ятки.
Пам’ятки культурної спадщини пошкоджені або зруйновані у 15 областях. Найбільше у Харківській – 206, у тому числі вісім національного значення, 193 місцевого значення, чотири щойно виявлені об’єкти культурної спадщини.
Станом на середину травня на території Закарпатської, Черкаської, Чернівецької, Рівненської, Волинської, Полтавської, Кіровоградської, Івано-Франківської, Тернопільської областей пошкоджень пам’яток культурної спадщини не зафіксовано.
У міністерстві зазначили, що майже вся територія Луганської та значні частини територій Херсонської, Запорізької та Донецької областей тимчасово захоплені, що унеможливлює обрахунок точної кількості пам’яток культурної спадщини, що постраждали в ході бойових дій та окупації.
Як повідомляв Укрінформ, міністр культури та інформаційної політики Олександр Ткаченко поінформував, що унаслідок підриву російськими загарбниками Каховської ГЕС багато об'єктів української культурної спадщини постраждали або зруйновані.
Фото: МКІП