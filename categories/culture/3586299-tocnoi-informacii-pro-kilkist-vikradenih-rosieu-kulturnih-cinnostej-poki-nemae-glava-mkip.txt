Україна наразі не володіє точною інформацією про кількість викрадених російськими військовими культурних цінностей.


Про це міністр культури та інформаційної політики Олександр Ткаченко сказав у інтерв’ю «Радіо Свобода», передає Укрінформ.

«На жаль, точної інформації стосовно того, звідки, що і де вивезли (немає - ред.), ми не можемо про це говорити. Тому що, якщо в Маріуполі було зафіксовано на відео, що вони вивозять наші картини з музею, то в інших містах ми можемо користуватися лише вторинними джерелами інформації. І остаточно перевірити, які дії були вжиті, наразі неможливо», - сказав Ткаченко.

За його словами, цю ситуацію влада вивчатиме вже після звільнення територій.
Раніше в інтерв'ю польському виданню міністр культури та інформаційної політики Олександр Ткаченко розповів, що вже відомо про 500 повністю знищених пам'яток культури. Але аналізуючи дані облдержадміністрацій, ця цифра може становити понад 900 зруйнованих об'єктів.
Як повідомляв Укрінформ, Україні ще доведеться з’ясовувати, які саме об'єкти скіфського золота вивезла росія.