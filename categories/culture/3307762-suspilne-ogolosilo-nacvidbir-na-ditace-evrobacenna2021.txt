Суспільний мовник розпочав прийом заявок на участь у національному відборі на Дитяче Євробачення-2021.

Як передає Укрінформ, про це повідомляється на сайті Суспільного.
“Участь можуть взяти діти із власною оригінальною піснею або із запропонованою на вибір Суспільним. Прийом заявок триватиме до 19 вересня”, - йдеться у повідомленні.
Як зазначається, для забезпечення рівних умов участі у національному відборі Суспільне надає можливість учасникам подати відеозапис виконання власної пісні або на вибір: української народної пісні; пісні представників України на Дитячих пісенних конкурсах Євробачення 2015-2020 років; пісні Суспільного; вокалізу.
На першому етапі всі охочі мають заповнити й подати заявку на сайті нацвідбору. Участь у нацвідборі можуть взяти діти від 9 до 14 років.
Повідомляється, що серед заявок, які відповідають умовам Положення, буде визначено від 12 до 16 фіналістів. Учасники, які на першому етапі надали відеозапис із виконанням невласної пісні, отримають для фіналу нову оригінальну пісню від Суспільного.
Далі, щоб визначити переможця національного відбору на Дитяче Євробачення-2021, суспільний телеканал UA: КУЛЬТУРА проведе фінал у форматі телевізійного концерту. Долю фіналістів вирішуватимуть професійне журі та глядачі за допомогою онлайн-голосування.
Також зазначається, що UA: КУЛЬТУРА оголосив мистецький конкурс на виробництво аудіовізуальних творів для реалізації творчого проєкту «Дитячий пісенний конкурс Євробачення-2021».
Суспільний телеканал UA: КУЛЬТУРА транслюватиме фінал Дитячого пісенного конкурсу Євробачення-2021, який відбудеться 19 грудня у паризькому концерт-холі La Seine Musicale, розташованому на острові Іль-Сеґен посеред річки Сена.