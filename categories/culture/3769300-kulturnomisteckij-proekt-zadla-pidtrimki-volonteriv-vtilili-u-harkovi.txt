Культурно-мистецький проєкт «Вам, волонтери! Разом заради майбутнього», метою якого є привернення уваги суспільства до волонтерського руху в Україні та загалом підняття морального духу волонтерів засобами культури, провели 30 вересня в Харкові.

Про це керівниця проєкту «Вам, волонтери! Разом заради майбутнього» Жанна Чепела сказала, презентуючи його в Укрінформі.
«Це дуже важливий проєкт. Ми вклали у нього все те, що ми б хотіли подарувати волонтерам, як свою вдячність за їхню невпинну працю», - зазначила вона.
За словами Чепели, програма була досить насичена та тривала увесь день. Вона включала проведення майстер-класів, занять з арттерапії, що спрямовані на емоційне розвантаження волонтерів та виставку робіт волонтерів-учасників.

«Ми запросили декількох тренерів, які займалися із волонтерами практиками творчого розвантаження. Таким чином пробували надати їм можливість розважитися, відчути себе більш вільно і намагалися надати такі засоби, якими самі волонтери могли б собі допомогти, щоб вони навчилися працювати зі своїми емоціями. Був майстер-клас зі спонтанного живопису, який включав декілька практик на тактильні відчуття, роботу із запахами, роботу із фантазією. Ми малювали фарбами, створювали картини. Все це відбувалося в такій атмосфері довіри та відкритості», - розповіла керівниця проєкту.
Також відбувся урочистий концерт. Артисти виконували твори українських композиторів патріотичного спрямування. Участь у заході брали студенти Харківського національного університету мистецтв ім. І.П. Котляревського.
«Всі хотіли побувати в цих концертних умовах, коли ти відчуваєш емоцію глядачів, але ми підібрали програму так, щоб всім тим, хто був на цьому концерті, було цікаво, щоб вони познайомилися з інструментами. Тому, наприклад, звучали цимбали, звучала маримба, звучав саксофон, звучала скрипка, звучав спів. Студенти наші настільки хотіли брати участь в цьому концерті, що доклалися до того, щоб створити партії, докладалися до того, щоб цей концерт взагалі відбувся», - сказала проректорка з творчої роботи та інноваційної діяльності університету Юлія Ніколаєвська.

Диригент, заслужений діяч мистецтв України Андрій Савчук підкреслив, що молодь щиро відпрацювала концерт. На його переконання, цей проєкт, як і проєкт «Заради майбутнього», музичним керівником якого Савчук є, мають велике значення не лише для глядачів, а в першу чергу для самих студентів. «Дуже важливо, щоб ті люди, ті студенти, молодь, яка не поїхала за кордон в силу обмежень воєнного стану, щоб мали можливість реалізувати себе на сцені. І щоб вони зрозуміли, наскільки вони потрібні тут, вдома». – додав він.

Керівниця проєкту підтримки волонтерів #РАЗОМ, менеджерка по роботі з волонтерами культурно-мистецького проєкту «Вам, волонтери! Разом заради майбутнього» Олена Зімовська не сумнівається в тому, що проєкт був потрібний саме у Харкові і саме в цей період, адже в цьому місті є багато небайдужих людей, які допомагають цивільним та військовим у важкий час, і нині вони відчувають втому. «Так багато усього того, що «не на часі», що іноді здається що не на часі жити. Я вважаю, що жити потрібно тут і зараз таким чином, щоб у нас вистачало сил. Ми повинні у першу чергу дбати про себе, бо якщо не будемо це робити, не будемо шукати місце та методи, які будуть давати нам сили та внутрішнє наповнення, то ми швидко закінчимося. Одне з наших завдань - волонтерів, які пірнають в цю діяльність, залучити до відпочинку, бо далеко не всі розуміють, що це їм потрібно. Вони пірнають туди, вигоряють, а потім кажуть, що більше не можуть і вже нічого не хочуть». – додала вона.

Загалом близько 100 українських волонтерів взяли участь у проєкті. Його втілили ГО «Агентство міжнародного співробітництва» (м. Харків) за фінансової підтримки Українського культурного фонду у партнерстві з ХНАТОБ/СХІД ОПЕРА, Харківським національним університетом мистецтв ім. І.П. Котляревського, Центром для підтримки волонтерів і молоді #РАЗОМ (громадська організація "Діловий клуб "Партнер") та Всеукраїнським проєктом «Заради майбутнього».
Фото Євгена Котенка