З 10 по 19 червня пройде щорічний міжнародний театральний фестиваль «Мельпомена Таврії».

Як передає Укрінформ, про це повідомляє пресслужба Міністерства культури та інформаційної політики.
"Попри воєнний стан в Україні, задля підтримки херсонців, які перебувають в окупації, а також тих, хто був змушений покинути свої домівки, ХХIV «Мельпомена Таврії» відбудеться у запланований раніше термін – з 10 по 19 червня, але змінить формат", - йдеться у повідомленні.
Зазначається, що зазвичай фестиваль проходив у Херсоні на базі Херсонського обласного академічного музично-драматичного театру імені Миколи Куліша. Цьогоріч театри-учасники показуватимуть вистави на своїх майданчиках. Вистави окремих театрів будуть опубліковані на офіційному YouTube-каналі.
Учасники фестивалю – професійні театральні колективи. Їх оцінюватиме міжнародна експертна рада, у складі якої – українські та закордонні театральні критики, режисери, діячі мистецтва.
У фестивалі візьме участь 57 театрів із 34 міст та 11 країн світу: України, Португалії, Чехії, Польщі, Туреччини, Грузії, Німеччини, Румунії, Франції та вперше – Японії і США. Фестиваль об’єднає зусилля з французьким Festival in Extremis.
Крім того, на фестивалі працюватиме Освітня платформа, у межах якої відбуватимуться онлайн-лекції та майстер-класи.
10 червня о 13:00 у Дзеркальній залі Львівської Національної опери ім. С. Крушельницької відбудеться офіційна пресконференція з нагоди відкриття ХХІV Міжнародного театрального фестивалю «Мельпомена Таврії». Там же відбудеться і відкриття фестивалю 11 червня о 15:00 – київська команда Project Art Theatre з цієї нагоди готує театралізоване дійство «МИ» за поезією Анатолія Матвійчука.
Як повідомляв Укрінформ, 21 травня Національна опера України поновила покази вистав на великій сцені – першою з початку війни глядачам представили оперу Джоаккіно Россіні «Севільський цирульник».