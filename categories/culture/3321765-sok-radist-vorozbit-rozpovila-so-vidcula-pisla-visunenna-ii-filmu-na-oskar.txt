Вибір Українського оскарівського комітету, який обрав переможцем фільм "Погані дороги", був несподіваним, оскільки всі фільми, що брали участь у національному відборі, однаково сильні.

Як передає кореспондент Укрінформу, про це сказала під час пресконференції з нагоди оголошення результатів відбору режисерка та сценаристка фільму “Погані дороги” Наталка Ворожбит.
“Шок. Радість. Не очікувала. Дуже сильні конкуренти. Чесно кажучи, я заборонила собі думати і мріяти. І абсолютно спокійно пережила б, з розумінням, якби цього не сталося. Але я правда щаслива і не уявляю, як членам комітету вдалося зробити цей вибір, наскільки було складно через високий загальний вибір. Я розумію, що конкуренція дуже висока. Дякую за довіру. Дякую в першу чергу Юрію Мінзянову, якого з нами зараз немає, який повірив і в мене, і в це кіно. Дякую Дмитру Мінзянову, який підхопив (Юрій і Дмитро Мінзянови — продюсери фільму — ред.) і ми разом продовжили працювати. Дякую оператору Володимиру Іванову і всій команді, чудовим акторам. Сподіваюся, що ви не пошкодуєте про свій вибір”, - сказала Ворожбит.
Щодо шансу виграти “Оскар” вона зазначила, що їй дуже складно об’єктивно відповідати на це запитання.
“Це не значить, що я не вірю, що фільм недостойний бути обраним. Звичайно, я в нього вірю... Що може сподобатись, що може бути на користь нашого фільму, напевно, те, що в цій розмові про війну я старалася, щоб ми розповідали не про себе і для себе, а про себе і про всіх, тобто щоб це сприймалося глядачами як історія людських стосунків, конфліктів, а вже потім, на другому місці, - політика, ідеологія і все решта. Напевно, це важливо”, - підкреслила режисерка.
Вона також прокоментувала повідомлення про те, що представляти Україну Американській кіноакадемії буде міжнародна версія фільму, з якої виключена одна новела.
“Наші сейлз-агенти з Британії наполягали на тому, щоб вирізати одну з новел. Вони вважали, що вона затягує фільм, що вона темно знята і що вона зайва. Я так не вважаю й досі, і я, як дебютант, дала слабину і погодилась на те, що за кордоном буде 4 новели, а в українському прокаті буде режисерська версія”, - зазначила Ворожбит.
При цьому вона додала, що фільм від цього втрачає: “Він втрачає віру в краще, в людство, бо ті решта чотири новели достатньо жорстокі і безпросвітні. А в новелі, яку вирізали, є світло в кінці тунелю, яке дуже необхідне глядачам. І там фантастичні акторські роботи”, - зауважила режисерка.
Продюсер фільму Дмитро Мінзянов, своєю чергою, теж подякував Українському оскарівському комітету за “нелегкий вибір, тому що дуже сильні творчі роботи були представлені в цьому році”.
“Серед нас повинен бути зараз присутній наш головний продюсер, завдяки якому була створена ця картина — Юрій Мінзянов. На жаль, його не стало в минулому році. Ми присвячуємо цей фільм його пам’яті”, - підкреслив Дмитро.
Як повідомляв Укрінформ, цього року в національному відборі на висунення від України на премію «Оскар» у категорії «Міжнародний повнометражний фільм» взяли участь 5 фільмів. Усі вони створені за державної підтримки. Це - «Відблиск», режисер Валентин Васянович (Україна); «Стоп –Земля»/Stop-Zemlia, реж. Катерина Горностай, (Україна); «Носоріг»/Rhino, реж. Олег Сенцов (Україна, Польща, Німеччина); «Погані дороги»/Bad Roads, реж. Наталка Ворожбит (Україна); «Чому я живий», реж. Віллен Новак (Україна, Грузія).