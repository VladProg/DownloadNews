Відразу два українські театри – Театр на Подолі та Дикий театр – анонсували серед прем’єр цього року вистави за творами Кузьми Скрябіна (Андрія Кузьменка).

Зокрема, Київський академічний драматичний Театр на Подолі запланував на 3 березня прем’єру вистави за творами Кузьми «Я, Паштєт і армія» від режисера Володимира Кудлінського.
Також у планах театру на цей рік такі нові вистави: комедія «Право на ліво» (автор Дональд Черчілль) від режисера Ігоря Матіїва (лютий), «Марсіанські хроніки» Рея Бредбері (цю виставу випускав Віталій Малахов, і театр хоче, щоб її продовжили кілька режисерів, тому дату прем'єри назвати складно). А також до дня народження Сковороди – виставу за його творами.
З 20-го січня у Театрі на Подолі стартує Марафон вистав Малахова, серед яких: «Минулого літа в Чулимську», «Вічно живі», «Він моя сестра», «Передчуття Мини Мазайла».
А «Дикий театр» анонсував вихід вистави за оповіданнями Скрябіна від Олексія Доричевського на літо 2022 року.
На початку березня в Дикому відбудеться прем'єра спільного проєкту з Одеським театром Василька – вистава «Бука» в постановці Максима Голенка (текст написали Лєна Лягушонкова, Катерина Пенькова).
Наприкінці березня режисерка Наташа Сиваненко випустить «Піну Днів» за мотивами роману Бориса Віана (інсценізація Доричевського).
На кінець весни Юрій Радіонов представить режисерське бачення тексту «Покоління Секонд Хенд» за книгою Світлани Алєксієвич.
Якщо Дикий театр отримає підтримку УКФ, то планує випустити нашумілу історію «Мій юний принц» в співпраці з Олексієм Гладушевським.
З більш повним переліком прем’єр від українських театрів можна ознайомитися за посиланням.