Під час тимчасового захоплення Київської області російські військові понівечили майно Музею ткацтва в селі Обуховичі у Київській області й викрали частину експонатів.

Як передає Укрінформ, про це очільник Київської обласної військової адміністрації Олексій Кулеба повідомив у Телеграмі.
"На Київщині від рук російських загарбників постраждали ряд пам’яток історичної та культурної спадщини. На жаль, втрат зазнав і Музей ткацтва в Обуховичах. У його колекції зберігались унікальні ткані полотна української майстрині-вишивальниці Ганни Верес", – зазначив Кулеба.

За інформацією Кулеби, росіяни понівечили майно музею, а полотна й рушники використовували замість ковдр та завіс, облаштовуючи таким чином спальні місця. Частину ж експонатів під час свого відходу з Київської області загарбники викрали.
Як повідомляв Укрінформ, за даними Міністерства культури та інформаційної політики, станом на 22 липня від початку повномасштабного вторгнення росія скоїла 434 злочини проти культурної спадщини України.