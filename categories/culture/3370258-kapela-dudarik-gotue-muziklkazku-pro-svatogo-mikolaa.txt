У Центрі Довженка та у Львівській національній філармонії 18-19 грудня Національна академічна чоловіча хорова капела «Дударик» зіграє мюзикл «Пригода Святого Миколая».

Про це повідомив керівник капели Дмитро Кацал, передає Укрінформ.
«Пригода Святого Микола за популярністю - топ-мюзикл для дитячої аудиторії в різдвяно-новорічний час. Рік у рік у Львові капела дає 4-6 вистав із незмінним успіхом. Секрет простий - казковий сюжет, чудові актори, неперевершена музика, реальні емоції та драйв від першої до останньої хвилини дійства. Глядач опиняється в вирі баталії за подарунки Святого Миколая. Цей настрій підсилюється декораціями та світлом, постає справді чудове казково-музично-драйвове дійство, де глядач також стає дійовою особою і може обрати сторону, за яку змагатиметься», - розповів Кацал.






Мюзикл-казка «Пригода Святого Миколая» / Фото надані капелою «Дударик»

























За його словами, музика до вистави створена на основі безсмертних хітів усіх часів. У 2015 році дуже популярною була пісня Леонарда Коена «Hallelujah!». Кацал підставив слова: «Миколає, Миколає…» - зрозумів, що воно «на місці», далі створив куплет. І вийшов текст про добро, що витає довкола цього свята, про запах мандаринів та атмосферу казки.
Далі вирішили, що з нього може вийти щось значно більше, ніж просто кавер на популярну мелодію. Почали обирати героїв та розкручувати сюжет. Вийшов простий сценарій з добре знайомими героями та традиційними ситуаціями: ангели, чортики, їх протистояння і врешті примирення та покаяння неслухів.

«Спочатку я хотів зробити серію мюзиклів: «Пригоди Святого Миколая-2, -3 тощо. Але вчасно зрозумів, що вдала вистава трапляється раз. Є вистави, до яких не потрібно робити сиквелів, бо це шедеври як, наприклад, голлівудський «Король Лев». У нашому локальному середовищі це теж вийшов шедевр. Цьому підтвердженням є незмінний попит у глядачів», - додав Кацал.
Загалом відбудеться 4 вистави у двох локаціях: 18-го грудня – у центрі Довженка, 19-го грудня – у Львівській національній філармонії.