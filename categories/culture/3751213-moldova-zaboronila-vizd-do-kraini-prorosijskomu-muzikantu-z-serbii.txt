Міністр внутрішніх справ Адріан Єфрос пояснив, чому сербського музиканта Горана Бреговича не впустили до Молдови.

Як передає Укрінформ, про це повідомляє NewsMaker.
«На початку війни в Україні пан Брегович виявив проросійські погляди та підтримав анексію України (швидше за все, маючи на увазі анексію Криму – ред.) Росією. Були й інші причини, які проаналізували структури держбезпеки, після чого вирішили заборонити йому в'їзд до Молдови», — сказав Єфрос.
На запитання, чому прикордонна поліція опублікувала повідомлення для преси пізно ввечері, хоча ЗМІ раніше просили коментарі прикордонників, Єфрос відповів, що «завжди є, що покращувати».
«Ми вживемо заходів, щоб спростити та прискорити доступ ЗМІ до інформації з першоджерел», - сказав міністр.
Напередодні, 20 серпня, організатори фестивалю Gustar, що проходить у заповіднику Старий Орхей, повідомили, що запланований на цей день виступ Бреговича не відбудеться, бо його не пустили до Молдови.
Прикордонна поліція згодом заявила, що Бреговичу в'їзд до Молдови заборонено з 2022 року, і організаторів концерту «заздалегідь поінформували про заборону».
Після інциденту з музикантом МЗС Сербії звернулося до молдавської влади за роз'ясненнями. Там заявили, що заборона «не відповідає традиційно дружнім відносинам між Сербією та Молдовою», і це рішення «викликало вкрай негативну реакцію сербського суспільства».
У 2015 році всі концерти Бреговича, заплановані в Україні, скасували. Причиною цього став його виступ у Криму, на якому Брегович сам заявив, що його не турбує можливість скасування концертів через відвідини півострова.
Як повідомляв Укрінформ, у Чехії скасували концерт російської оперної співачки Нетребко.
Фото: РАР