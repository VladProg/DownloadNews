Вийшла перша друкована збірка мистецьких творів "Любов Панченко: повернення".

Спільний проєкт Українського інституту національної пам'яті (УІНП), Музею шістдесятництва та видавництва Олександра Савчука презентували у пресцентрі Укрінформу.
"Творчість Любові Панченко, як і Марії Приймаченко, - це маркер, який може вирізняти українців. Після перемоги саме на основі таких маркерів формуватимуть суспільство", - зазначила співробітниця УІНП й модераторка Любов Крупник.

Під час заходу організатори повідомили, що надруковано 500 альбомів із різноманітними творами художниці - акварелями, аплікаціями, ліногравюрами. Водночас як підкреслила завідувачка Музею шістдесятництва Олена Лодзинська, у збірці містяться й ескізи одягу, які виконала мисткиня, "сучасного для її доби, але завжди національно спрямованого". Фахівець зазначила, що за життя Панченко не була широко відомою - виставки творів не проводилися, роботи не друкувалися.

Видання вийшло двома мовами: переклад англійською виконала Ольга Грабар. Книга містить 5 розділів, це "Початок творчого шляху", "Акварелі", "Колажі", "Декоративні розписи", "Любов Панченко - вишивальниця та модельєр".
Також на сайті УІПН доступна електронна версія альбому, створеного до повномасштабного російського вторгнення і презентованого на 84 - річчя художниці, яка змогла переглянути його. Організатори зазначають, що друкованого видання Панченко не дочекалася - мисткиня померла 30 квітня 2022 року у київській лікарні № 5, куди її доправили волонтери після деокупації Бучі.
За словами першого заступника в.о. голови УІНП Максима Ярмистого, головним завданням проєкту було "повернути українському суспільству ім'я художниці, яка належала до когорти шістдесятниць". У зв'язку з цим, окрім видання альбому, планується назвати на її честь вулицю в Лісовій Бучі, де народилася Панченко.

Любов Панченко - художниця-шістдесятниця. Відома ескізами одягу, декоративним розписом, аплікаціями з тканини, графікою, живописними картинами. Схеми розроблених нею вишивок друкував головний жіночий журнал тодішньої України "Радянська жінка". Панченко також вишивала національні строї для хорів, збирала гроші для допомоги політв'язням, котрі відбували покарання "за антирадянську агітацію та пропаганду". За її участі в Києві відродилася традиція різдвяного колядування та вертепу.
Сьогодні роботи мисткині можна побачити у приватних колекціях її друзів, а також у фондах українського Музею шістдесятництва.