Короткометражна стрічка Ольги Журби «Папині кросівки» отримала нагороду BEAST - International Film Festival у Португалії.

Про це повідомляє пресслужба Державного агентства з питань кіно у Фейсбуці, передає Укрінформ.
"Створена за підтримки Держкіно короткометражна стрічка Папині кросівки режисерки та авторки сценарію Ольги Журби отримала нагороду EAST WAVE AWARD за Найкращий ігровий фільм Міжнародного кінофестивалю BEAST у Порто", - йдеться в повідомленні.
Зазначається, що фільм про 13-тирічного Сашу, який з інтернату має вирушити до американської прийомної родини, також став кандидатом на номінацію в категорії "Європейський короткометражний фільм" на European Film Awards 2022. Відомство зауважує, що переможе цього фестивалю буде представлений на 35-й церемонії нагородження у грудні.
Повідомляється, що "Папині кросівки" - це 19-хвилинний фільм-спостереження за останніми годинами перебування підлітка в інтернаті перед від’їздом в далеку країну, в маловідому родину. Ролі виконали непрофесійні актори, зокрема, Богдан Зенченко, Ігор Олійник, Дмитро Бучек, Ольга Любарова, Олена Осіна, Корі Ен Джейсон та інші. Авторкою сценарію, режисеркою та режисеркою монтажу стала Ольга Журба, оператором – Володимир Усик. Продюсери фільму - Максим Асадчий та Сашко Чубко.
BEAST International Film Festival - фестиваль у Порто, який орієнтується на показ фільмів зі Східної Європи, зокрема, пострадянського простору.