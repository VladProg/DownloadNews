У «Софії Київській» представники заповідника та волонтери на чолі з Іриною Нікіфоровою, яка опікується допомогою українським музеям, прийняли черговий гуманітарний вантаж для музеїв України від МЗС Німеччини та Центру допомоги мистецтву України (Ukraine Art Aid Center).

Про це повідомляє кореспондент Укрінформу.
"Все, що привозять, документується, фіксується. Німецька сторона все це бачить. Вони дуже хотіли, щоб ми напрямку із ними працювали, без посередників, без чиновників", - зазначила генеральний директор заповідника Неля Куковальська.
За її словами, гуманітарний вантаж потім розвозять по всіх українських музеях. Тут є речі вкрай необхідні закладам, особливо тим, які змушені були евакуйовуватися - все потрібне для пакування експонатів, їх зберігання.
Як зазначила волонтер Ірина Нікіфорова, це 28 гуманітарний вантаж для музеїв України.
Цього разу музейники отримали потужні зарядні станції та павербанки, коштовне кліматичне обладнання (термогігрометри, осушувачі, зволожувачі), лед-ліхтарі, акумуляторний інструмент, бокси для транспортування музейних експонатів та різноманітні пакувальні матеріали.






Українським музейникам передали 28-й гумвантаж від МЗС Німеччини та Центру допомоги мистецтву / Фото: Юлія Овсяннікова









































































Загалом гуманітарну допомогу від Центру допомоги мистецтву України в Німеччині вже отримали понад 500 українських музеїв, зокрема ті, що знаходяться в прифронтовій та прикордонній зоні та постраждали від російської збройної агресії.

Як повідомляв Укрінформ, на початку повномасштабного вторгнення Росії понад 30 музеїв та галерей Німеччини виявили бажання допомогти Україні у збереженні культурної спадщини. Так виник Центр допомоги мистецтву України (Ukraine Art Aid Center). Спочатку допомога йшла з власних фондів, згодом до ініціативи долучилися Міністерство культури та медіа, а також Міністерство закордонних справ Німеччини.