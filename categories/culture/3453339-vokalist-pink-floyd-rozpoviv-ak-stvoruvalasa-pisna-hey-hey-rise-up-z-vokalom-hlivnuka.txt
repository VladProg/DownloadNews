Гітарист і вокаліст гурту Pink Floyd Девід Гілмор розповів, як створювалася перша за 28 років пісня Hey Hey Rise Up! з вокалом українського музиканта соліста «Бумбокс» Андрія Хливнюка.

Про це він розповів у інтерв’ю The Guardian, передає Укрінформ.
За його словами, з Хливнюком Гілмор познайомився у 2015 році під час благодійного концерту для Білоруського вільного театру у Лондоні.
У лютому цього року Гілмор знайшов в Інстаграмі відео, де соліст «Бумбокс» у військовій формі зі зброєю співає без музичного супроводу «Ой у лузі червона калина» на Софійській площі в Києві.
«Я подумав: це досить чарівно, і, можливо, я зможу щось зробити з цим. У мене є велика платформа, над якою (Pink Floyd – ред.) працювали всі ці роки. Справді важко і неприємно бачити цей надзвичайно божевільний, несправедливий напад великої держави на незалежну, мирну, демократичну націю. Дивитись на це і думати: "Що я, в біса, можу зробити?" — нестерпно», - розповів Гілмор.
І, як пише видання, результатом стала пісня Hey Hey Rise Up!, новий сингл гурту Pink Floyd, який містить семпли виступу Хливнюка. Виручені кошти підуть на українську гуманітарну допомогу.
Більшість слухачів припускали, що Pink Floyd давно не існує. Востаннє вони випускали оригінальну нову музику 28 років тому. Однак події в Україні змінили це.
За словами Гілмора, його онучки наполовину українки, а невістка Яніна — українка. «Її бабуся три тижні тому перебувала в Харкові. Вона дуже стара, у інвалідному візку, і Яніні та її родині вдалося перевезти її через всю Україну до польського кордону, а буквально минулого тижня вона вже дісталася Швеції», — сказав музикант.
Гілмор зазначив, що знайшов акорди до пісні, яку співав Хливнюк, а потім склав ще одну частину композиції. Він запросив колишніх учасників гурту – барабанщика Ніка Мейсона, бас-гітариста Гая Пратта і продюсера та клавішника Нітіна Соуні, а також доньку покійного клавішника Pink Floyd Ріка Райта Галу. Вони зняли кліп на записану пісню, де Мейсон грає на барабанах, прикрашених зображенням картини української художниці Марії Примаченко.
Музикант також поділився тим, як вони сконтактували з Хливнюком.
За словами Гілмора, йому довелося попрацювати, щоб знайти контакти українського виконавця, і, зрештою, він дістав його електронну адресу.
«Він (Хливнюк – ред.) хотів поговорити по FaceTime — я думаю, він хотів бути впевненим, що це був я. Наступного разу, коли я побачив його, він був у лікарні, поранений уламком під час мінометного обстрілу. Він показав мені цей крихітний уламок розміром в чверть дюйма, який потрапив йому в щоку. Він тримав його в поліетиленовому пакеті. Але ви можете собі уявити, що якби то був шматок більше дюйма в діаметрі, він би відбив йому голову», — зазначив Гілмор.
Також він сказав, що розповідав Хливнюку, що про події в Україні говорять у Британії.
Востаннє музиканти спілкувалися цього тижня у вівторок. Хливнюк розповів Гілмору, що відвідав зруйновані передмістя Києва, де було вбито багато дітей.
«Він сказав, що у нього був найпекельніший день, який ви тільки можете собі уявити: він збирав тіла українців, українських дітей. Знаєте, наші маленькі проблеми стануть такими жалюгідними і крихітними, коли дізнаєтеся, що доводиться робити йому», - наголосив гітарист.
Гілмор сказав, що Андрій залишився задоволений піснею, написавши повідомлення: «Дякую, це чудово. Одного дня ми зіграємо разом, а потім з мене гарний стаут». Гілмор із усмішкою розповів, що погодився на таку пропозицію.
Як повідомляв Укрінформ, вперше з 1994 року гурт Pink Floyd випустив нову пісню Hey Hey Rise Up! (Гей, гей, ставай) з вокалом українського музиканта соліста гурту "Бумбокс" Андрія Хливнюка. Усі кошти, які будуть зібрані від продажів пісні, підуть на гуманітарну допомогу для України.
Нещодавно благодійний фонд All Within My Hands Foundation легендарної метал-групи Metallica пожертвував 500 тис. доларів США на допомогу українським біженцям.
24 лютого російський президент путін оголосив про початок широкомасштабного вторгнення в Україну. Російські війська обстрілюють та знищують об'єкти інфраструктури, здійснюють масовані обстріли житлових районів українських міст і сіл із використанням артилерії, реактивних систем залпового вогню та балістичних ракет.


Фото: Sarah Lee/The Guardian