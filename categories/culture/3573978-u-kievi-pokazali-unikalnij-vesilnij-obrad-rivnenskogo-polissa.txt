Громади Рівненщини продемонстрували у Києві традиції весілля Рівненського Полісся.

Як передає кореспондент Укрінформу, перформанс відбувся на базі Музею просто неба у Пирогові.
Зокрема, відвідувачам показали побачили обряд злучання свічок, оглядин, сватання, благословення, наряжання молодої, ділення короваю.1080

"Обряд, який є виключно на Рівненському Поліссі, – це злучання свічок. У нас дуже розвинений культ предків. І злучення родів, уособлене свічками, означає, що не лише живі поєдналися, а й усі предки роду. Шлюб вважається настільки непорушним, що самі діди ручаються за нього", - пояснила директорка Рівненського центру народної творчості Ірина Рачковська.


Вона зазначила, що злучання свічок відбувалося після обряду вінчання: представники від родів молодого й молодої обв’язували стрічкою свічки, які виготовлялися із сировини, здобутої під час бортництва. Після вінчання вони зазвичай зберігали за образами.
Дослідниця додала, що злучені свічки й сьогодні посідають чільне місце серед сімейних цінностей і можуть передаватися із покоління в покоління.
За її словами, всі обрядові дії, представлені на святі, й досі відбуваються на весіллях Рівненщини.
Під час перформансу всі обряди супроводжувалися короткими композиціями на оспівування кожної дії таїнства. Створили автентичний музичний антураж Народний аматорський фольклорний жіночий ансамбль "Берегиня" із с. Городець Рівненської області та фольклорний гурт "Горина" з Рівного.
У ході заходу також відкрили виставку весільних атрибутів. Там було представлено доробок рівненських майстрів, зокрема, балашівські ткані доріжки, обрядові бортні воскові свічі, рушники, а також фоторепродукції весільного обряду.
Крім того, серед весільного одягу показали стародавній Степанський весільний стрій, на який, як і на дудку-викрутку, вироби з бурштину й поліський серпанок, готуються облікові картки задля внесення цих елементів у Національний перелік нематеріальної культурної спадщини України, повідомила Рачковська.
Як повідомляв Укрінформ, у галереї "Хлібня" національного заповідника "Софія Київська" відкрилася виставка про український весільний обряд.
Фото: Рівненська ОДА