У День українського кіно Президент поставив уряду низку завдань щодо розвитку вітчизняної кінематографії.

Про це повідомляє Укрінформ із посиланням на сайт глави держави.



Володимир Зеленський підписав Указ №464/2021 «Про заходи щодо сприяння розвитку кінематографії в Україні». Згідно з документом, уряд має прискорити розробку законопроєкту про Загальнодержавну програму розвитку національної кіноіндустрії та подати його на розгляд Верховної Ради.

Також має бути активізоване надання державної підтримки кінематографії – згідно із законом «Про державну підтримку кінематографії в Україні».

«Кабмін повинен урегулювати питання стосовно звільнення від оподаткування податком на додану вартість операцій з постачання робіт і послуг іноземним суб’єктам кінематографії при виробництві ними фільмів на території України для надання їм державної підтримки у формі державної субсидії для повернення частини здійснених при виробництві фільмів кваліфікованих витрат. Крім того, функції з формування та реалізації державної політики у сфері кінематографії мають бути консолідовані в єдиному центральному органі виконавчої влади», - йдеться в повідомленні.

Як зазначається, уряд також має забезпечити ефективне управління державними підприємствами, які провадять діяльність у сфері кінематографії. Має активізуватися міжнародна співпраця з метою закріплення на світовому кіноринку іміджу України як держави з висококонкурентною індустрією кінематографії.

Окрім того, інформує Офіс Президента, з нагоди Дня українського кіно глава держави підписав указ, згідно з яким за значний особистий внесок у розвиток кіномистецтва, вагомі творчі здобутки та високу професійну майстерність орденом «За заслуги» III ступеня нагороджено 17 діячів кіномистецтва.

Чотирьох акторок відзначено орденом княгині Ольги III ступеня. Троє діячів кіно отримали медаль «За працю і звитягу». Одній особі надано почесне звання «Народний артист України», чотирьом – «Заслужений артист України». Дев’ять осіб отримали звання «Заслужений діяч мистецтв України», п’ять – «Заслужений працівник культури України».