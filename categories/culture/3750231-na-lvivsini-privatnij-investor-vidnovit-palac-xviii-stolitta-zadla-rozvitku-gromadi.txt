У Новому Роздолі Львівської області інвестиційна компанія EFI Group відновить палац 1740 року, щоб сприяти розвитку місцевої громади.

Про це повідомляє пресслужба Львівської ОВА, передає Укрінформ.
«Важливо памʼятати та берегти свою історію, тому дуже сумно дивитися на стан, у якому зараз перебуває цей, колись чудовий, палац. Але водночас приємно усвідомлювати, що є люди, які мають сили та ресурси для його відновлення. Ми зі своєї сторони готові надати всю необхідну підтримку», – сказав начальник Львівської ОВА Максим Козицький.
18 серпня у селищі Розділ Стрийського району відбулося підписання меморандуму про співпрацю в реалізації проєкту відновлення палацу Жевуських та Лянцкоронських. У червні Фонд держмайна продав палац на приватизаційному аукціоні за 20 мільйонів гривень. Переможцем торгів та новим власником стала інвестиційна компанія EFI Group, яка діє від імені та в інтересах ТОВ «МЗ Одеська». Компанія також підписала договір про охорону культурної спадщини та збереження історичного вигляду палацу.






На Львівщині приватний інвестор відновить палац XVIII ст., щоб використовувати для розвитку потенціалу громади / Фото: Альона Ніколаєвич


































Голова наглядової ради EFI Group Ігор Ліскі розповів, як компанія бачить майбутнє роздільського палацу. Зокрема, на його базі може бути створено сучасний реабілітаційний центр для військових, приватну школу англійського типу або п’ятизірковий готель.
«Нашою головною мотивацією є першочергове збереження будівлі, тому ми підготуємо необхідний проєкт, у якому буде досліджено фундамент та розподільчі комунікації, які вона має. На основі цих даних ми вирішимо, як найкраще цю будівлю реконструювати, залучимо експертів та профільних спеціалістів цього напряму. Дуже важливо не лише зберегти цю будівлю, але й вдихнути в неї життя. Цей обʼєкт сміливо може стати новим місцем праці для місцевого населення та додатковим джерелом надходжень у бюджет громади. Ми залучимо якомога більше небайдужих людей для обговорення подальшої долі цього палацу», – зазначив Ліскі.
Палац Жевуських-Лянцкоронських - пам’ятка архітектури, збудована у 1740 році у стилі французького ренесансу дідичем Роздолу Міхалом Жевуським. Навколишній парк є складовою природно-заповідного фонду.
У XIX столітті палац став родовим спадком родини Лянцкоронських, яка розширила його в межах тодішніх можливостей. Античні скульптури та предмети мистецтва, які збагатили інтер’єр, підбирав Кароль Лянцкоронський. Після Другої світової війни більшість цінностей вивезли за межі країни. Однак завдяки зусиллям Бориса Возницького, директора Львівської галереї мистецтв, удалося зберегти дві античні скульптури.
За часів Радянського Союзу палац перетворили на філіал одного із санаторіїв Моршина. Після проголошення незалежності України його власником стало ПрАТ «Укрпрофоздоровниця». У 2017 році Верховний суд вирішив повернути палац державі. Торік він перейшов під управління Фонду держмайна, яке виставило його на аукціон.
За інформацією ОВА, на Львівщині зараз реставрують дерев’яну церкву святого Михаїла в селі Ісаї, цього місяця також почали відновлення собору Пресвятої Богородиці в Заболотцях. Ведуться ремонтно-реставраційні роботи на будівлі Празького банку у Бродах. Загалом цьогоріч на заходи з реставрації в обласному бюджеті передбачили близько 20 млн грн.