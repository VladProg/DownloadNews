У Житомирі відбувся допрем’єрний показ фільму «Залізні метелики» режисера Романа Любого, який розповідає про пасажирський Boeing-777 «Малайзійських авіаліній», що зазнав катастрофи над тимчасово окупованою територією Донеччини.

Як передає Укрінформ, про це у Фейсбуці повідомляє Житомирська міська рада.
«У Житомирі відбувся допрем’єрний показ фільму «Залізні метелики», у якому задокументований воєнний злочин РФ. 17 липня 2014 року пасажирський літак MH17 вилетів з Амстердаму в Куала-Лумпур і був збитий російською ракетою над українським Донбасом. Росія збила літак «Малайзійських авіаліній», в якому було 298 людей. Всі загинули. Уряд РФ і досі заперечує свою причетність», - йдеться у повідомленні.

За словами продюсера та оператора стрічки Андрія Котляра, роботи над нею розпочали ще у 2019 році. Частина монтажу була готова до повномасштабного вторгнення, а фіналізація стрічки відбулася в Києві та Мюнхені вже згодом.
«Залізні метелики» зобов'язані своєю назвою шрапнелі, що міститься в ракеті, випущеною ЗРК «Бук». Вона називається «двотавр» та має форму метелика. Та шрапнель, яка була знайдена в тілі пілота рейсу MH17, фактично стала доказом збиття літака російською ракетою.
Фільм уже презентували на американському кінофестивалі «Sundance», європейському «Berlinale» та на фестивалі «DocudaysUA» в Україні.
Стрічка «Залізні метелики» виходить у широкий прокат із 20 липня.
Як повідомляв Укрінформ, документальний фільм Романа Любого "Залізні метелики" про збитий Boeing потрапив у програму Берлінського кінофестивалю.