У столиці Литви в одному з корпусів Університету Вітовта Великого буде створено центр культури та освіти для українців.

Про це повідомила дружина Президента Олена Зеленська у Фейсбуці, передає Укрінформ.
«Тому, хто переїхав не те що в іншу країну, а навіть в інший регіон, не треба розповідати про відчуття самотності й відірваності від звичного життя. Люди шукають спілкування в соцмережах чи центрах надання гуманітарної допомоги. А хочеться просто сісти й поговорити. Не поспішати. Відволіктися. Чогось навчитися – наприклад, мови. Відчути себе своїм серед своїх. Таким місцем і стане наш культурний центр у Вільнюсі», - зазначила вона.

Олена Зеленська розповіла, що перша леді Литви Діана Наусєдєнє підтримала цю ідею та швидко запропонувала рішення.
«Ініціатива створення такого українського осередку поступово втілюється. Вчора, під час зустрічі першої леді Литви та ректора Університету Вітовта Великого Юозаса Аугутіса з Послом України у Литовській Республіці Петром Бештою погодили перші кроки для реалізації задуманого», - підкреслила дружина Президента.
Вона закликала інших колег приєднуватися і створити такий «український дім» у кожній країні, де є вимушені переселенці з України.
На думку першої леді, це буде місце сили, емоцій, знань та зустрічей, місце дружби між нашими народами.
«Впевнена, ця традиція переживе війну. Як будь-яке сердечне спілкування перемагає морок відчуження та розбрату», - додала Олена Зеленська.
24 лютого росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст та сіл. ЗСУ, Сили територіальної оборони та весь український народ ефективно чинять спротив російським військам і завдають їм великих втрат.
Фото з відкритих джерел