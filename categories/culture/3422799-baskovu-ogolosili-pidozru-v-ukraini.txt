Офіс генпрокурора повідомив про підозру російському співаку Миколі Баскову за пропаганду війни на території України.

Про це написала на своїй сторінці у Фейсбуці генпрокурор Ірина Венедиктова, передає Укрінформ.
“Ближче до справи, Миколо Вікторовичу Басков. З цього дня ваш процесуальний статус на території держави Україна – підозрюваний. Іншими словами, українські прокурори вважають, що ви скоїли злочин, покарання за який передбачає позбавлення волі”, - написала вона.

Також слідчий суддя ухвалив рішення про арешт Баскова, додала генпрокурор.
"Для вас це в практичній площині означає, що в найближчому майбутньому ви будете затримані правоохоронними органами тієї країни, кордон якої ви перетнете", - попередила Венедіктова.
Баскову повідомили про підозру в рамках розслідування справи, яку порушили у зв'язку з публікацією на своїй сторінці у Фейсбуці інформації про те, що “Росія, визнавши ЛНР та ДНР, має повне право взяти на себе захист цих республік”.
Також у публікації значилося, що “рішення проведення спеціальної військової операції прийнято відповідно до ст. 51 частини 7 Статуту ООН, яка передбачає невід'ємне право на індивідуальну або колективну самооборону”.
Раніше Офіс генпрокурора України повідомив про підозру російській телеведучій Тіні Канделакі та режисерові Сергію Міхалкову. Український суд обрав їм запобіжний захід у вигляді тримання під вартою.
Микола Басков – російський співак та композитор, Народний артист України (2004), Народний артист Російської Федерації (2009).