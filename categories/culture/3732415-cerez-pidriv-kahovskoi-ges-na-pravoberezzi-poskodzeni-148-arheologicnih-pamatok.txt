Унаслідок підриву російськими військами Каховської ГЕС на правому березі річки Дніпро пошкоджень зазнали 148 археологічних пам'яток.

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
Так, за участю очільника МКІП пройшло перше засідання Міжвідомчого координаційного центру зі збереження культурної спадщини та культурних цінностей на територіях, які постраждали внаслідок руйнування Каховської ГЕС.

Засідання стало першим, де були обговорені основні напрямки роботи й очікування.
"Перед нами — величезний виклик. Без перебільшень можемо констатувати, що світова археологія ніколи не стикалась з такими масштабними руйнуваннями. 553 кв. км — підтоплені. 148 археологічних пам'яток пошкоджено лише на правому березі Дніпра, там, де ми маємо доступ та можемо це констатувати", — зазначив Ткаченко.
Міністр обговорив із членами координаційного центру механізм роботи й міжвідомчу координацію, необхідність моніторингу та документування воєнних злочинів, охорону спадщини, співпрацю з правоохоронними органами України та союзників для притягнення Росії до відповідальності.
Ткаченко наголосив, що жодна країна самотужки без міжнародної підтримки не витримає подібного навантаження та не впорається з наслідками такої катастрофи, тож Україна розраховує на активну участь та допомогу ЮНЕСКО.
У ході засідання учасники координаційного центру поінформували про те, що вже вдалося досягнути.
"Дякую колегам за те, що активно долучились на прохання Міністерства культури та інформаційної політики України до роботи", — додав очільник МКІП.
Як повідомляв Укрінформ, уночі 6 червня російські війська підірвали греблю Каховської ГЕС, спричинивши масштабне затоплення. Під водою опинилася низка населених пунктів Херсонської області. Від підтоплення постраждали також території Миколаївської області.
У Запорізькій та Дніпропетровській областях через підрив Каховської ГЕС відбулося зниження рівня води в річці Дніпро.