Каннський кінофестиваль покаже фільм «Маріуполіс 2» литовського документаліста Мантаса Кведаравічюса, «якого було схоплено і вбито російською армією в Маріуполі на початку квітня».

Про це повідомляє Укрінформ із посиланням на сайт Кінофестивалю.
Картина змонтована із матеріалу, який Кведаравічюс знімав перед загибеллю. Матеріал зберегла його наречена Ганна Білоброва - вона була разом із ним у Маріуполі. Білоброва змонтувала «Маріуполіс 2» разом із монтажером Дунею Сичовою, яка раніше вже працювала з Кведаравічюсом.«З величезною силою та чутливістю «Маріуполіс 2» показує життя, що триває під час бомбардувань, і демонструє образи, які передають і трагедію, і надію», — йдеться у пресрелізі фестивалю.

Фото: Анна Шакун

Фільм буде показано вранці 19 та 20 травня.
Про загибель Мантаса Кведаравічюса у Маріуполі стало відомо на початку квітня. Спочатку повідомлялося, що в його машину влучила ракета. Пізніше з'явилася інформація, що його захопили та вбили російські військові.
Фестиваль у Каннах публічно засудив війну, російську агресію щодо України. Офіційній російській делегації цього року заборонено відвідувати кіноогляд. 75-й міжнародний Каннський кінофестиваль пройде з 17 по 28 травня.
Фото: ©RR