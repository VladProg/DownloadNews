У вівторок, 20 вересня, в ефірі BBC буде показано фільм «День українського добровольця» (One Day In Ukraine) українського режисера Володимира Тихого.

Про це Укрінформу повідомив режисер фільму.
«Це перший в історії придбаний британським телебаченням фільм, що було створено незалежною Україною. Ефір відбудеться у прайм-тайм, що говорить про високу зацікавленість найбільшої телевізійної мережі Великої Британії донести історію, створену творчим об’єднанням #Babylon`13 до широкого кола своїх глядачів», - зазначив Тихий.

«BBC Storyville ставить собі за мету показати найкращі зразки світових документальних фільмів і ми маємо привілеї ділитися цими екстраординарними фільмами з глядачами у Сполученому Королівстві. Це важлива історія не лише тому, що розповідає історію одного дня з війни в України, а й тому, що це фільм, створений українцями та розказаний з української перспективи. Це вперше на британському телебаченні – фільму про війну в Україні, створеного виключно українцями, ніколи раніше не було в ефірі телебачення Сполученого Королівства», - розповіла шеф-редакторка (Commissioning Editor) BBC Storyville Люсі Кон.

«День українського добровольця» — це повнометражний документальний фільм, який було знято після початку повномасштабного вторгнення російської федерації. У картині представлена доба із життя попспівачки, відеоінженера, історика, реставраторки, вченого-полярника та пенсіонерки. Всі вони були змушені радикально змінити своє життя.

Дія фільму розгортається в Україні протягом одного конкретного дня — 14 березня 2022 року. Це 2944-й день російсько-української війни. За кілька останніх тижнів інтенсивна війна сюрреалістично змішала місця і людей, утворила постапокаліптичний вимір з новими якостями та ролями. Тисячі киян перебрались жити у метро. Раніше спокійні передмістя столиці стали зоною нищівних боїв та мародерства з боку російських загарбників. Люди перестали ділити дні на вихідні і робочі, їх стали нумерувати від дати повномасштабного вторгнення росіян в Україну.
За словами авторів фільму, перемовини з BBC почалися ще до світової прем’єри «Дня українського добровольця», яка відбулася на третьому за величиною у світі кінофестивалі документального кіно у Шеффилді у червні. Там же фільм отримав спеціальну відзнаку фестивалю.
Незважаючи на телевізійний ефір, фестивалі продовжать показувати фільм у своїх програмах. Найближчий показ відбудеться у міжнародному конкурсі Варшавського кінофестивалю 17 жовтня.
В Україні фільм можна буде побачити на великому екрані вже у жовтні — у рамках національного конкурсу кінофестивалю Kharkiv MeetDocs у Києві.
Стрічку створено незалежним кінооб’єднанням «Вавилон’13» у копродукції з Black Photon (Польща).