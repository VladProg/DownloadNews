На Прикарпатті, у селі Яворів, створили вуличну арт-галерею видатних різьбярів Гуцульщини.

Про це повідомляє Івано-Франківська обласна військова адміністрація, передає Укрінформ.


«У відомому центрі ліжникарства і різьбярства України - селі Яворові на Косівщині - презентували результати реалізації мистецького проєкту, який передбачав популяризацію спадщини відомих гуцульських різьбярів: Шкрібляків – Юрія (1822-1884), Василя (1856-1928), Миколи (1858-1920), Федора (1859-1942); Корпанюків – Юрія (1892-1976), Семена (1874-1970). Створена перша в Україні вулична арт-алея видатних різьбярів Гуцульщини», - зазначають в Івано-Франківській ОВА.
За їхньою інформацією, збільшені копії робіт яворівських майстрів за допомогою спеціального програмно-цифрового обладнання виготовили майстри з Косівського інституту декоративно-ужиткового мистецтва Львівської національної академії мистецтв.
«Створені 12 копій дерев’яних виробів, які розміщені на зручному для споглядання рівні під захисним склом», - уточнюють в Івано-Франківській ОВА.
За задумом авторів, вулична арт-алея буде зростати, оскільки Яворів багатий на талановитих різьбярів не тільки в минулому, а й сьогодні.
Нагадаємо, раніше Укрінформ повідомляв, що на Прикарпатті почали створювати подушки-іграшки за мотивами творчості Марії Примаченко.
Фото: Івано-Франківська обласна військова адміністрація