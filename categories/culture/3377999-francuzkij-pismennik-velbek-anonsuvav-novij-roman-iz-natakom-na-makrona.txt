Відомий французький письменник Мішель Вельбек анонсував вихід наступного тижня нового роману, в якому знову йтиметься про політику.

Як передає Укрінформ, про це повідомляє France24.
Новий роман Вельбека під назвою «Знищити» («Aneantir») вийде друком 7 січня. Планується наклад у 300 000 примірників, також видавець вже анонсував переклади на інші мови.
Повідомляється, що восьма книжка Вельбека є «філософським трилером», дія якого відбувається довкола президентських виборів 2027 року, із персонажами, у яких можна впізнати сучасних французьких політиків, включаючи чинного президента Еммануеля Макрона.
ЗМІ зазначає, що попередній твір Вельбека на політичну тематику - роман «Покора», описував ситуацію, в якій у Франції приходять до влади мусульмани. Також у книзі йшлося про поляризацію французького суспільства та боротьбу мусульманської політичної сили і французьких ультраправих («ідентичників»).
Більшість книжок Вельбека викликала неоднозначну реакцію у суспільстві. Зокрема, автора неодноразово звинувачували в ісламофобії через роман «Покора». Тоді через погрози з боку релігійних екстремістів Вельбеку довелося якийсь час переховуватися.
Як повідомляв Укрінформ, найпрестижнішу літературну нагороду Франції - премію Гонкура цьогоріч отримав Мохамед Мбугар Сарр, 31-річний письменник із Сенегалу.
Фото з сайту houellebecq.info