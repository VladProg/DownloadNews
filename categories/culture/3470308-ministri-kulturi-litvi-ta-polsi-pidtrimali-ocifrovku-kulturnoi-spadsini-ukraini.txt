Міністр культури та інформаційної політики Олександр Ткаченко провів онлайн-зустріч, у якій взяли участь віце-прем'єр-міністр, міністр культури та національної спадщини Республіки Польща Пьотр Глинський (Piotr Gliński) та міністр культури Литовської Республіки Сімонас Кайрис (Simonas Kairys).

Про це повідомляє Урядовий портал, передає Укрінформ.
Як зазначається, міністри створили робочу групу щодо функціонування Фонду Люблінського трикутника, який підтримуватиме оцифровку культурної спадщини України.
«Ми маємо разом захистити та зберегти для прийдешніх поколінь культурну спадщину України, адже вона є частиною Європи. Тільки спільними зусиллями, поглиблюючи дружні відносини між країнами, нам це обов'язково вдасться», - підкреслив Ткаченко.
Під час онлайн-зустрічі акцентувалося, що, визнаючи російську федерацію країною-агресором, яка веде відкриту війну проти України, та засуджуючи дії росії щодо нищення української культурної спадщини, Україна, Литва та Польща підтримають процес цифровізації об’єктів матеріальної та нематеріальної культурної спадщини в Україні, а також створення цифрової платформи для їх архівування, охорони, розвитку, поширення та популяризації.
Також наголошувалося, що в умовах російської агресії важливо зберегти все українське, адже ворог прагне знищити ідентичність цілого народу.
Як повідомлялося, МКІП вже зафіксувало понад 250 злочинів росіян проти культурної спадщини України.