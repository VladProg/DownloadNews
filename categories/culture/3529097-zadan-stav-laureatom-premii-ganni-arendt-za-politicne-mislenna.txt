Український письменник, поет і музикант Сергій Жадан став лауреатом німецької премії Ганни Арендт за політичне мислення 2022 року.

Про це повідомляється на сайті Фонду Генріха Бьолля, передає Укрінформ.
Журі визнало Жадана «великим оповідачем, який продовжує традицію центральноєвропейської літератури та водночас революціонізує її».
«Погляди, які Сергій Жадан пропонує своїм читачам на українське суспільство, те, як він розповідає про виживання у війні (2014 року), є унікальними в новітній європейській літературі», - заявили у журі.

Фото: Bildnachweise

З книг Жадана читачі дізнаються, як з маси травматизованих війною індивідів народжується нова громадянська енергія солідарності. Автор не лише описує український світ, він також допомагає зрозуміти його у всьому його хаосі, стражданнях, людяності, зазначили в журі. Це спосіб оповідання, у якому оповідач - не господар, а такий же, як і всі, хто застряг серед хаосу буденності й шукає вихід, зазначається у дописі. Члени журі також згадують музичний бік таланту Жадана та його панк-гурт «Собаки в космосі».
Водночас, як зазначається, «Жадан є великим громадянином у розумінні Арендт, який дбає про суспільство, в якому живе і працює, активно допомагаючи тому, щоб громадяни не падали духом під час російсько-загарбницької війни».
Нагорода буде вручена 2 грудня 2022 року в історичній ратуші Бремена.
Премія Ганни Арендт присуджується Фондом Генріха Бьолля у співпраці з містом Бремен, вона становить 10 тисяч євро. Нею нагороджують людей, які сміливим втручанням пішли на «ризик публічності».
Наприкінці червня Жадан став лауреатом цьогорічної Премії миру німецької книжкової торгівлі. Церемонія вручення відбудеться 23 жовтня 2022 року у Франкфурті під час книжкового ярмарку. Розмір винагороди становить 25 тисяч євро.