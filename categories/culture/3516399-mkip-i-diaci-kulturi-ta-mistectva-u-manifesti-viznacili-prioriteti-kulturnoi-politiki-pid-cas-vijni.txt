Міністерство культури та інформаційної політики, Держмистецтв та Український інститут національної пам'яті разом з діячам культури і мистецтва сформулювали маніфест «Культурна консолідація задля перемоги», який визначає пріоритети культурної політики під час війни.

Про це повідомляється на сайті МКІП, передає Укрінформ.
"Сьогодні культура - на передовій жорстокої війни. Ба більше, ми воюємо саме за культуру та ідентичність. Без них територія держави – це лише квадратні кілометри. Прицільні удари по обʼєктах нашої культурної спадщини є безперечним доказом того, що росія цілить просто в самобутність українців. А перше, що роблять окупанти на захоплених українських територіях, – спалюють книги, нищать історичні памʼятки та змінюють українські назви міст і сіл. ...МКІП, Держмистецтв та УІНП разом з діячами культури і мистецтва сформулювали декілька пріоритетів культурної політики держави під час війни, щоб після її закінчення ми вийшли оновленою, сильнішою та більш об’єднаною нацією", - йдеться у зверненні.
Як наголошується, доцільно зосередити та консолідувати зусилля на таких напрямках: популяризація культурно-історичного спадку, іміджева репрезентація на глобальній арені, відновлення пошкоджених під час війни архітектурних памʼяток, недопущення подальшого руйнування обʼєктів спадщини, продовження проєктів «Великої реставрації» на тих територіях, де це є безпечним.
У маніфесті наголошується на важливості підтримання бойового духу бійців ЗСУ, розширення діяльності фронтових бригад як на передовій, так і для підрозділів на ротації, а також підтримці мистецьких проєктів за участю українських діячів культури за кордоном, що репрезентують сучасну Україну. Ідеться також про недопущення припинення участі України в знакових світових подіях сфери культури (Венеційська бієнале, Каннський кінофестиваль, Авіньйонський фестиваль тощо).
Ще одним піроритетом культурної політики має бути заснування творчих резиденцій у відносно безпечних регіонах для митців, які лишаються в Україні.
Важливим також є проєктування майбутньої України, що передбачає залучення фахівців з урбаністики, архітекторів та дизайнерів до обговорення майбутніх проєктів відбудови українських міст, обовʼязкове врахування і наповнення публічних просторів творами мистецтва (скульптура, мурали тощо); меморіалізацію місць воєнних злочинів, подвигів українських воїнів, недопущення «затирання» памʼяті про український спротив. Потрібен широкий суспільний діалог щодо необхідності змін у сфері топоніміки українських міст, памʼятників діячам культури, наповнення змісту освіти (в т.ч. мистецької), репертуарної політики українських концертних організацій та театрів.
Серед підписантів маніфеста - міністр культури та інформаційної політики Александр Ткаченко, українські митці, письменники Юрій Андрухович, Сергій Жадан, графік Матвій Вайсберг, актриса Ірма Вітовська, куратор і засновник арт-центру «Я Галерея», Павло Гудімов, голова УІНП Антон Дробович та інші.
Доєднатися до маніфесту можна за формою.