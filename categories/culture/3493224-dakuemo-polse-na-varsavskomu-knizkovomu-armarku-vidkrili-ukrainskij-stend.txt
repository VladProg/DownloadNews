У Варшаві у четвер розпочав роботу Варшавський книжковий ярмарок, в якому беруть участь й українські видавці.

Під час відкриття книжкового форуму організатори та гості наголошували на солідарності з Україною, перед гостями з промовою виступила українська письменниця Оксана Забужко, передає кореспондент Укрінформу.
“Загалом, на українському стенді представлені 24 видавництва та близько 400 найменувань книг для дорослих та дітей українською мовою. У межах програми ярмарку відбудуться 10 заходів, присвячених Україні”,- повідомила агентству координаторка українського національного стенда Софія Челяк.








Варшавський книжковий ярмарок/Фото: Юрій Банахевич, Укрінформ






































































За її словами, на ярмарку побувають п'ять українських авторок: Оксана Забужко, Вікторія Амеліна, Тамара Горіха Зерня, Катерина Калитко, Люба Якимчук.

Під час церемонії відкриття ярмарку радник Посольства України в Польщі Віталій Білий підкреслив, що коли розпочалася війна росії проти України він сумнівався, чи буде змога організувати участь українських видавців на Варшавському книжковому ярмарку. Однак, польська сторона зробила усе можливе, щоб допомогти це зробити. Він також поінформував про ініціативу благодійної акції “Українським дітям – українська книга”, у ході якої українські видавці зібрали й передали Варшаві 20 тис. примірників підручників, дидактичних матеріалів та художньої літератури українською.
«Ці книги буде передано до бібліотек польських шкіл, де навчаються зараз українські діти”,- зазначив Білий.
Організатори Варшавського книжкового ярмарку вручили українській письменниці Оксані Забужко нагороду Ікар-2022 за “тривалу присутність українського голосу про свободу і громадянські права у світовій літературі”.
Під час церемонії відкриття ярмарку віцемаршалок Сейму Польщі Малгожата Кідава-Блонська підкреслила, що весь світ із захопленням спостерігає, як Україна героїчно захищається і захищає свою культурну спадщину.
“Українці усвідомлюють, що це дозволить вистояти, зберегти власну ідентичність. Ми також повинні солідарно підтримувати українських діячів культури й українську культуру, адже це гарантія того, що Україна буде вільною”,- наголосила Кідава-Блонська.
Цьогоріч почесним гостем Варшавського книжкового ярмарку стала Норвегія. Заступник глави МЗС Норвегії Ейвінд Вад Петерссон під час свого виступу підкреслив, що Норвегія сьогодні підтримує Україну і її боротьбу за право бути вільною і демократичною державою.
Як відомо, під час роботи українського стенда відбуватиметься збір коштів на проєкт “Книжки без кордонів”, який Український інститут книги реалізує під патронатом першої леді Олени Зеленської, за підтримки МКІП та МЗС України. У Польщі цей проєкт реалізується під патронатом першої леді Агати Корнхаузер-Дуди спільно з Польським інститутом книги та іншими партнерами.
На стенді також буде здійснюватися збір коштів на підтримку України.
Повна програма Книжкового ярмарку у Варшаві - за посиланням.
Організаторами українського стенда на Варшавському книжковому ярмарку виступили Міністерство культури та інформаційної політики України, Український інститут книги, Посольство України у Польській Республіці за участі Українського інституту, Українського ПЕН, міжнародного фестивалю "Книжковий Арсенал" та міжнародного фестивалю BookForum.