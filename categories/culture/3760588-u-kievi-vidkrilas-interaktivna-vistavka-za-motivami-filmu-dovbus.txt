У Національній академії мистецтв відкрилась інтерактивна виставка, експонатами якої є костюми та реквізит із фільму "Довбуш".

Про це повідомляє кореспондент Укрінформу.
"Для фільму було створено близько 300 образів. Працювали над картиною близько 500 майстрів народного мистецтва та спеціалістів з виготовлення реквізиту. Нам довелося навіть відроджувати деякі речі, тому що певні деталі одягу вже не існують, і їх ніхто не робить зараз. Наприклад, костюми наречених ми повністю відтворювали разом з майстрами, навіть виготовляли тканини. Дуже багато мосяжництва - виробів з бронзи та срібла. Насправді, це величезна робота реконструкторів у частині військового, одягу, чину, лицарів", - зазначив режисер фільму Олесь Санін.
Він зауважив, що на виставці представлена лише десята частина реквізиту - тільки те, що помістилося до зали.
У центрі експозиційного простору розмістили весільні костюми Олекси Довбуша та його нареченої Марічки, позаду них по колу розташувалися манекени в одязі опришків - так, ніби повстанці готуються до захищати один одного. Також представлено одяг польської шляхти та крилатих гусарів. Загалом - близько 30 образів.
Окрім того, у залі розміщені ескізи костюмів, ноти народних пісень і тексти до них, розкадрування фільму.
Костюмограф стрічки Гала Отенко в коментарі кореспондентові Укрінформу зазначила, що для створення костюмів команда фільму опрацьовувала історичні джерела, зокрема польські та німецькі. Водночас вона зауважила, що стрічка передусім розповідає легенду, тому автори не претендують на стовідсоткову історичну реконструкцію костюмів.
"Наголошу, що ми в жодному випадку не претендуємо на історичну правдивість, бо були інші цілі. Якщо дуже-дуже узагальнити, то це скоріш авторські прочитання, легенди. Зрозуміло, що ми вивчали матеріал, але передусім спиралися на те, що хотів побачити режисер. Він не просто вносив правки - він від самого початку давав певні дані про те, що хоче отримати", - розповіла вона.
Виставка триватиме до 10 жовтня. За словами організаторів, постійна експозиція впродовж місяця буде змінюватися, додаватимуться нові експонати. Також відбудуться творчі зустрічі, екскурсії та майстер-класи за участю членів команди фільму "Довбуш".
Як повідомляв Укрінформ, український прокат фільму "Довбуш" стартував 24 серпня. За результатами двох тижнів касові збори становили 23 306 505 гривень.
Фото: usfa.gov.ua