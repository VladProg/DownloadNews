Суд у Каліфорнії відхилив позов тридцятирічного Спенсера Елдена, фотографія якого у віці 4 місяців була розміщена на обкладинці культового альбому Nevermind гурту Nirvana.

Про це повідомляє BBC, передає Укрінформ.
Минулого місяця представники гурту Nirvana подали клопотання про відхилення позову. Команда Елдена мала час до 30 грудня подати заперечення, проте не зробила цього.
Тож суддя закрив справу, водночас передбачивши, що Елден має змогу до 13 січня внести зміни до свого позову, інакше він буде відхилений остаточно.
Як повідомляв Укрінформ, у серпні 2021 року тридцятирічний Спенсер Елден, фотографія якого була розміщена на обкладинці альбому Nevermind гурту Nirvana, подав до суду на музикантів.
Він вимагав від кожного зі щонайменше дванадцяти відповідачів, включаючи правонаступників Курта Кобейна, учасників гурту Кріста Новоселіча, Дейва Грола та лейблу Geffen Records, по 150 тис. дол. за нібито навмисне комерційне використання фотографії Елдена в оголеному вигляді, розповсюдження "дитячої порнографії" та використання "фотографії шокуючого вмісту для просування себе та своєї музики".
Фото: John Chapple/SplashNews