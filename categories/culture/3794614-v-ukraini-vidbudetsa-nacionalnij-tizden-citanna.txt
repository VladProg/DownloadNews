В Україні 4 грудня стартує "Національний тиждень читання".

Про це повідомляє пресслужба Міністерства культури та інформаційної політики, передає Укрінформ.
"Щорічна Всеукраїнська акція «Національний тиждень читання», яку організує Український інститут книги, розпочнеться 4 грудня. Упродовж тижня, до 10 грудня, відбудеться низка літературно-мистецьких заходів по всій Україні у різних форматах, зокрема, флешмоб у соціальних мережах «Кожен українець — амбасадор тижня читання», фахові дискусії, читацькі клуби, літературні вікторини та обговорення, поетичні читання й презентації книг", - йдеться у повідомленні.
Зазначається, що гасло цьогорічного Національного тижня читання - «Бути своїми». Воно має на меті показати важливість зв’язку між поколіннями, між читачами й літераторами, між усіма українцями, надто під час війни. У фокусі акції — постать Миколи Хвильового, 130 років від дня народження якого українці відзначатимуть 13 грудня.
Також з 4 до 10 грудня можна долучитися до загальнонаціонального флешмобу в соцмережах й поділитися своїм читацьким досвідом з використанням хештегів: #тижденьчитання2023 #бутисвоїми.
Повна програма тематичних заходів доступна за посиланням.
Як повідомляв Укрінформ, з 1 до 24 грудня 2023 року триватиме IV Відкритий марафон з української мови.
Фото: Shutterstock