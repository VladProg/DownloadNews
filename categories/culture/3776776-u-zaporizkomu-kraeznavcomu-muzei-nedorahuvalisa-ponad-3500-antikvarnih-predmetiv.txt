Після перевірки фондів Запорізького обласного краєзнавчого музею виявлено нестачу 3 549 предметів антикваріату.

Про це повідомив у Телеграмі начальник Запорізької ОВА Юрій Малашко, передає Укрінформ.
За його словами, обласна влада продовжує боротися з корупцією в рамках проєкту “Прозорість та підзвітність”. Сьогодні вже є попередні результати.
"Після перевірки фондів Комунального закладу «Запорізький обласний краєзнавчий музей» виявлено нестачу 3 549 предметів антикваріату орієнтовною вартістю понад ₴3 мільйони", - йдеться в коментарі.
Крім того, за розрахунками фахівців Держаудитслужби, для реконструкції Запорізької обласної ШВСМ (школа вищої спортивної майстерності) підрядники отримали близько 10 млн грн за роботи, які фактично не виконали.
Встановлено факти службових зловживань з боку вищих посадових осіб облдержадміністрації – у 2022 році співробітники ОДА незаконно вилучили у власника 138 тонн пшениці, чим завдали збитків на суму близько 1 млн 200 тис. грн.


Проведено внутрішній аудит діяльності Департаменту захисту довкілля за попередні 2,5 року та встановлено факти нераціонального використання коштів на загальну суму 1 млн 900 тис. грн. Попереднього керівника департаменту звільнено.
Матеріали вже передані до правоохоронних органів.
Раніше повідомлялося, що через виявлені порушення своїх посад лишились очільник Департаменту агропромислового розвитку, заступник начальника ОВА з питань медицини, а також понижено в посаді директора Департаменту цивільного захисту населення.
Фото: Findway