Kharkiv Music Fest, 9 листопада, представить у Києві програму «Медитації в часі» за участю Національного ансамблю солістів «Київська камерата» під орудою іспано-німецького диригента Рока Фаргаса.

Як передає Укрінформ, про це у Фейсбуці передає пресслужба Національної філармонії України.
“У межах проєкту #філармоніянескорених, 9 листопада. Kharkiv Music Fest представить у Києві концептуальну програму «Медитації в часі» за участю Національного ансамблю солістів «Київська камерата» під орудою Рока Фаргаса, Іспанія-Німеччина”, - йдеться в повідомленні.
Організатори зазначають, що цей концерт, підготовлений KharkivMusiсFest спільно із Національною філармонією України, – можна сміливо називати вечором гучних прем’єр: перший виступ в Україні молодого диригента Рока Фаргаса із Національним ансамблем солістів «Київська камерата», прем’єра твору сучасного композитора Дмитра Малого та «Медитацій» Валентина Бібіка, які тривалий час не виконувалися в Україні.
«Час чує нас» – написав відомий стріт-артист Гамлет Зіньківський на одному зі зруйнованих будинків Харкова у перші дні повномасштабного вторгнення 2022 року. Але важливо також відчувати пульсації історії. Саме про це – програма, підготовлена KharkivMusiсFest у співпраці з Національним ансамблем «Київська камерата» та іспансько-німецьким диригентом Роком Фаргасом”, – розповідає ведуча концерту, програмна директорка фестивалю Юлія Ніколаєвська.
Основою програми є твори українських композиторів Валентина Бібіка й Дмитра Малого, кожен з яких по-своєму чує час». Також прозвучать: Шість румунських танців для струнного оркестру Бела Бартока, El Amor Brujo Мануеля де Фалья і культова «Прощальна» Симфонія № 45 Йозефа Гайдна.
Спеціально для цього концерту наново набрана партитура і голоси «Медитацій» для фортепіано й камерного оркестру Бібіка, твору, який тривалий час не виконувався в Україні.
Сольну партію виконає Максим Шадько – щиро закоханий у творчість Валентина Бібіка, лауреат багатьох міжнародних конкурсів, який з 2023 року – є солістом Національної філармонії України.
Спеціально для «Київської камерати» Дмитро Малий зробив окрему версію своєї Пасакалії «Остання пісня янгола» для камерного оркестру. Тож це буде прем’єра.
Твір завершено у Харкові у 2022 році. Також у програмі концерту – твори Йозефа Гайдна, Белли Бартока й Мануеля де Фальї.
«За моїм відчуттям «Прощальна» симфонія Гайдна в програмі служить гострим нагадуванням про важливість визнання благополуччя тих, хто служить у складних умовах. Її заключний спокій у мажорі нагадує всім, що надія є завжди, навіть у найтемніші хвилини», зазначив диригент Рок Фаргас.
Фаргас буде вперше не тільки диригувати в Україні, але й взагалі вперше відвідає нашу країну.
«Мені надзвичайно шкода, що мій перший візит до України відбудеться в цей важкий для вас час. Звичайно, вам потрібна зброя. Але я вірю і в те, що в час війни потрібна і культура, музика, бо це дає людям відчуття повноцінного життя», - підкреслив він.
Організаторами події виступили: благодійний фонд «Толока», KharkivMusiсFest та Національна філармонія України.
Концерт «Медитація в часі» відбудеться за підтримки Goethe-Institut Ukrain.
Як повідомляв Укрінформ, у Червоній ратуші в центрі німецької столиці, де працює, зокрема, мер Берліна та керівництво району Мітте, відбувся концерт на підтримку України.