Майстриня з Житомирщини вишила портрет президента Володимира Зеленського та його дружини, який планує продати, а кошти передати на підтримку Збройних сил.

Про це заслужена майстриня України Тетяна Пащенко розповіла кореспондентові Укрінформу.
«Для вишивки взяла фото із соцмереж, а схему для вишивання вже розробила сама», - розповіла вона.
За словами Пащенко, портрет президентського подружжя вона почала створювати ще до війни. Загалом на цю вишивку їй знадобилося п'ять місяців.
Майстриня вишивала портрет хрестиком на німецькій канві Zweigart, використовуючи французькі нитки DMC 100 кольорів. Розмір готової картини становить 57 см завширшки та 77 см заввишки.

«Картину під скло поки не ставила, бо хочу зустрітися з президентом, щоб він розписався на своїй сорочці. Потім планую картину продати, а отримані кошти спрямувати на допомогу армії», - додала майстриня.
Вона зазначила, що наразі працює над захистом свого авторського права на вишиту картину.
Як повідомляв Укрінформ, раніше у Чернівцях продали 100 сорочок, створених за чорно-білою світлиною, на якому Степан Бандера у вишиванці. Кошти у сумі півмільйона гривень скерували на придбання бронежилетів для ЗСУ.
Фото: Тетяни Пащенко