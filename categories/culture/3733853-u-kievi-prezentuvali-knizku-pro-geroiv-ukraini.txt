У Києві презентували видання Юрія Ярухіна "Герої нескореної України. 2022".

Презентація книжки відбулася під час пресконференції в Укрінформі.
"Ця книга є першим узагальненим матеріалом про події і подвиги наших воїнів під час цієї війни... Велика робота була проведена ... зібрати таку купу матеріалу, узагальнити його, перевірити - дуже великий і складний процес", - сказав президент Фонду ветеранів військової розвідки України Юрій Левченко.

Юрій Левченко

Він зазначив, що ця книга матиме продовження, зараз триває підбір матеріалів для другої частини. За його словами, українці мають знати всіх, хто захищає державу. "Оцінити значення цієї праці люди зможуть не сьогодні, не зараз, а через деякий час, дивлячись уже в минуле", - сказав Левченко.
Віцепрезидент Незалежного аналітичного центру геополітичних досліджень «Борисфен Інтел» Олег Махно відзначив, що книга має охопити якомога ширшу аудиторію, але перш за все вона має потрапити до родичів героїв, які згадуються у ній.

Олег Махно

"Ця книжка, я сподіваюсь, буде в родині кожного героя, який заслужив таке високе звання", - сказав Махно.
Книга є збіркою розповідей про героїв України, відзначених державою за звитягу, проявлену від початку повномасштабного російського вторгнення 24 лютого 2022 року. У ній зібрані основні відкриті дані. Кожен нарис про героя — це приклад його самопожертви й любові до своєї Батьківщини, великої сили духу та намагання захистити життя нинішніх і наступних поколінь українців.






Презентація книжки “Герої нескореної України: Герої України, кавалери орденів 3-х ступенів з початку повномасштабного російського вторгнення в Україну. 2022 рік” / Фото: Юлія Овсяннікова. Укрінформ































У книжці також подаються основні відомості про лицарів ордена Богдана Хмельницького 3-х ступенів, повних кавалерів ордена «За мужність» і нагороджених відзнакою Президента України «Хрест бойових заслуг» у 2022 році.
Всі дані і світлини у книжці подаються винятково за матеріалами, узятими з відкритих джерел.
Як повідомляв Укрінформ, у Києві відбулась презентація білінгвальної збірки поезій «Виявляється, ти був у підвалі Маріупольського театру, Боже!».