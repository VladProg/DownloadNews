Український поет Юрій Рибчинський через війну вимушено переселився у Чернівцях, де продовжує писати вірші й проводить творчі зустрічі.

Про це у Фейсбуці повідомляє Чернівецький національний університет імені Юрія Федьковича, передає Укрінформ.
«У віці 76 років пан Юрій Рибчинський був змушений разом із сім’єю залишити рідний Київ через російсько-українську війну. Він тимчасово переселився до Чернівців, де продовжує займатися справою свого життя, пише вірші та на творчих зустрічах несе українську культуру в маси», - повідомляє Чернівецький національний університет.Творча зустріч Юрія Рибчинського 11 травня відбулася в університеті, де поет поділився цікавими історіями життя. Рибчинський зізнався, що вирішив присвятити себе творчості, в той час, як батьки пророкували йому хороше майбутнє з дипломом біолога або математика.

«Якщо тобі Господь дав якийсь талант – значить, ти вибраний. І, якщо розпорядишся цим Божим даром заради грошей, квартири, влади, то кара буде серйозною. Мені хотілось би навіть у день своєї смерті написати якийсь твір, а не вмерти міністром чи президентом. Я не для того живу», - зауважив Рибчинський.

Юрій Рибчиинський - український поет, драматург, сценарист, один із засновників сучасної української естрадної пісні. Герой України, народний артист України.

На пісні покладені понад 150 віршів Рибчинського. Серед найвідоміших – «Минає день», «Кленовий вогонь», «Три поради», «Хрещатик», «Знов я у гори йду», «Чарівна скрипка».
Фото: Чернівецький національний університет імені Ю.Федьковича, Facebook