Давні ікони, знайдені у селі на Тернопільщині, відреставрували у Львові.

Про це кореспонденту Укрінформу повідомив прессекретар Тернопільсько-Зборівської архиєпархії УГКЦ отець Олег Харишин.
«Майже два роки тривала реставрація віднайдених взимку 2020 року у селі Мар'янівка Тернопільського району п’яти старовинних ікон. Над відновленням святих образів працювали досвідчені реставратори зі Львова Роксолана Мокрій та Юрій Буньо. Ікони після реставрації повернуто на парафію Різдва Пресвятої Богородиці у Мар’янівці», - розповів отець Харишин.
За його словами, у наступному році церква у згаданому селі відзначатиме 130-річчя з часу побудови. Саме ця подія стане особливою нагодою оглянути відреставровані ікони та молитися перед ними.



Як повідомляло агентство, два роки тому у храмі села Мар’янівка під час перекриття церковного даху було виявлено старовинні ікони, вік яких 126 років.
За твердженнями релігієзнавців з Тернополя та Львова, святі образи – цінні зразки сакрального мистецтва Західної України.
Фото: Тернопільсько-Зборівської архиєпархії УГКЦ