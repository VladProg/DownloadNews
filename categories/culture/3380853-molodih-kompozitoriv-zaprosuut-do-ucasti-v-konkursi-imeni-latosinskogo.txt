Державне агентство з питань мистецтв та мистецької освіти нагадує, що триває приймання творів на ІІІ Всеукраїнський конкурс молодих композиторів імені Бориса Лятошинського.

Як передає Укрінформ, про це повідомляє пресслужба агентства у Фейсбуці.
«Прийом робіт триває до 20 лютого 2022 року. Уже відомі імена тих, хто будуть оцінювати композиторську майстерність учасників. Цьогоріч вивчати конкурсні твори і визначати лауреатів будуть: Леонід Грабовський (Нью-Джерсі, США); Олександр Ґрінберґ (Дюссельдорф, Німеччина); Еуґеніуш Кнапік (Катовиці, Польща); Олександр Щетинський (Харків, Україна)», - ідеться в повідомленні.
Зазначається, що конкурс є анонімним і не має вступного внеску. Всім учасникам гарантовано рівні права й можливості.
До участі запрошуються громадяни України, яким на час проведення конкурсу (а саме на 20 лютого 2022 року) виповнюється не більше 17 повних років (Молодша група) та 18–26 повних років (Старша група).
До конкурсу допускаються твори, написані не раніше 2017 року. Кожен конкурсант може подати необмежену кількість робіт, при цьому вони мають бути підписані різними псевдонімами. Переможці отримують грошові призи.
Результати конкурсу будуть оголошені публічно на сайті Kharkiv Music Fest, а конкурсанти поінформовані електронною поштою до 10 березня 2022 року.
Детальніше про умови конкурсу за посиланням.
Організатором III Всеукраїнського конкурсу молодих композиторів імені Бориса Лятошинського є Міжнародний фестиваль класичної музики Kharkiv Music Fest (Харків).