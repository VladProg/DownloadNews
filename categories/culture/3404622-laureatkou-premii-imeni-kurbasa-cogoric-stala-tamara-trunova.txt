Лауреаткою премії імені Леся Курбаса у 2022 році стала Тамара Трунова.

Як передає Укрінформ, про це Державне агентство України з питань мистецтв та мистецької освіти повідомляє у Фейсбуці.
«Сьогодні, 15 лютого, в Держмистецтв відбулось засідання Комітету з присудження премії під головуванням Сергія Васильєва. Члени комітету, шляхом відкритого голосування, визначили лауреаткою премії відому українську режисерку Тамару Трунову», - ідеться в повідомленні.
Нагорода присуджується за постановку п’єси Н. МакКартні «Дім», прем’єра якої відбулась у 2021 році на сцені Київського академічного театру драми і комедії на лівому березі Дніпра.
Голова Комітету з присудження премії імені Леся Курбаса зазначив, що в цій постановці режисерка, яка вже давно успішно працює в різних театральних жанрах, проявила себе як майстер сценічного простору, показавши на основі цікавих драматичних зіткнень глибоко психологічну картину.
«Ця вистава розповідає про стосунки чотирьох жінок пов’язаних між собою родинними зв’язками, однак за цією здавалося б побутовою історією приховується безліч драматичних колізій про одвічні цінності людського життя - жага і страх любові, самотність серед близьких та непозбутність мрії…», - заявив Васильєв.
Як повідомляв Укрінформ, до списку претендентів на здобуття цьогорічної премії імені Леся Курбаса, яка присуджується професійним театральним режисерам за вагомий внесок у розвиток сучасного театрального мистецтва України, увійшли 15 режисерів, які здійснили 16 постановок.
Фото: day.kyiv.ua