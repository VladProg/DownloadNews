Кіностудія Universal Pictures перенесла на травень 2024 року вихід фільму «Каскадер» (The Fall Guy) з голлівудським актором Раяном Гослінгом.

Як передає Укрінформ, про це повідомляє The Hollywood Reporter.
Бойовик із Раяном Гослінгом у головній ролі спочатку мав вийти в кінотеатри у перший день весни наступного року, а натомість з’явиться у прокаті 3 травня 2024 року – дата виходу, яка спочатку належала фільму «Дедпул 3» (Deadpool 3), перш ніж його перенесли на 26 липня.
Зазначається, що у стрічці «Каскадер» також зіграє англійська акторка Емілі Блант.
The Fall Guy розповідає про каскадера Кольта Сіверса (Раян Гослінг), який залишив роботу через своє психічне та фізичне здоров’я. Проте він згодом повертається до роботи після зникнення кінозірки фільму, знятого його колишньою дівчиною Джоді (Емілі Блант), та її прохання допомогти їй.
«У більшості фільмів актори отримують всі заслуги, але каскадери виконують всю роботу, і це закінчується сьогодні», — розповідав Гослінг у квітні цього року, представляючи майбутній фільм.
Американський бойовик є роботою режисера Девіда Літча за сценарієм Дрю Пірса.
Як повідомляв Укрінформ, тривалий страйк акторів у Голлівуді призвів до зміни дати виходу у прокат низки фільмів.


Фото: Courtesy of Universal Pictures