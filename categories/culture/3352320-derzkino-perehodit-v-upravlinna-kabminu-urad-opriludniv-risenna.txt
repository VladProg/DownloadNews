Кабінет Міністрів оприлюднив свою постанову від 10 листопада, якою установив, що Державне агентство з питань кіно є центральним органом виконавчої влади, діяльність якого спрямовується і координується Кабінетом Міністрів.

Документ розміщено на Урядовому порталі, повідомляє Укрінформ.

«Установити, що Державне агентство з питань кіно є центральним органом виконавчої влади, діяльність якого спрямовується і координується Кабінетом Міністрів України», - йдеться в постанові.
КМУ доручив Міністерству культури та інформаційної політики підготувати та внести уряду у місячний строк в установленому порядку пропозиції щодо внесення до актів законодавства змін, які випливають з цієї постанови.
Документ набуває чинності з дня її опублікування.
Як повідомляв Укрінформ, 11 листопада Олександр Ткаченко написав заяву про відставку з посади міністра культури та інформаційної політики. Він пояснив, що причинами стали недофінансування в сфері культури, а також те, що рішення Кабміну щодо Держкіно приймалось без погодження з МКІПом.