У Полтавському художньому музеї створили віртуальну виставку "Харків. Прогулянки містом" - замість справжньої, яку планували відкрити 24 лютого.

Про це повідомляє у Фейсбуці пресслужба закладу, передає Укрінформ.
"24 лютого в музеї мала відкритися виставка "Харків. Прогулянка містом". Війна зруйнувала виставкові плани, зруйнувала чудове місто, яке обов'язково повстане з попелу як символ мужності, оновлення і безсмертя. З повагою та любов'ю до Харкова і харків'ян ми зробили віртуальну виставку", - йдеться у повідомленні.

Переглянути присвячені Харкову художні твори Валентини Олемпіюк-Віннікової, Миколи Солом'яного, Ганни Червонної, Іди Айріс і Ірини Кривцової можна за посиланням.
Як повідомляв Укрінформ, місяць тому, 24 лютого, за наказом путіна розпочалося широкомасштабне вторгнення російських військ в Україну. Вже кілька тижнів загарбники обстрілюють Харків вдень і вночі. Близько 15 тисяч містян ховаються від бомбардувань на станціях метрополітену. Зруйновано 1143 об'єкти інфраструктури, з них 998 - житлові будинки.