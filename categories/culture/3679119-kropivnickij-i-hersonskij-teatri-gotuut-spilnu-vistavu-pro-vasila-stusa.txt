У Кропивницькому влаштували спільні читання п’єси «Заборонений» про Василя Стуса два театри: Кіровоградський академічний обласний український музично-драматичний театр імені Марка Кропивницького та Херсонський обласний академічний музично-драматичний театр імені Миколи Куліша.

Про це повідомляє кореспондент Укрінформу.

«Херсонський театр запропонував зробити спільний проєкт, тобто участь беруть три актори херсонського театру і два актори нашого театру. Самі автори сьогодні перебувають у Кропивницькому - це Сергій Дзюба та Артемій Кірсанов. Вони адаптували цю п’єсу, і ми хочемо втілити цей проєкт саме на нашій сцені, але потім, після звільнення Лівобережжя, ми обов’язково покажемо її і в Херсоні, і в Миколаєві, і по всій Україні», - сказав директор-художній керівник театру у Кропивницькому В’ячеслав Вандрашек.
У майбутній виставі розповідається про те, як колишній аспірантці, яка працювала над дисертацією про життя і творчість видатного поета Василя Стуса, а нині волею обставин стала медсестрою, запропонували доглядати жінку, яка помирає від важкої хвороби. Як з'ясувалося, важкохвора у минулому була полковником КДБ і багато разів зустрічалася зі Стусом, зокрема в останні дні його життя...
У п'єсі показане не тільки життя поета, а й особливості дисидентського руху 60-70-х років ХХ століття.

Режисер-постановник вистави – заслужений діяч мистецтв України Сергій Павлюк, автори п’єси – Сергій Дзюба та Артемій Кірсанов. Всі троє - представники херсонського театру.

«Прем'єру плануємо показати, враховуючи реалії воєнного часу, у термін від квітня до червня, зрозуміємо у процесі, як встигаємо. До вистави залучені актори кропивницького Театру корифеїв і Херсонського театру імені Куліша», - зазначив Павлюк.
В’ячеслав Вандрашек - також херсонець, керує робою кропивницького театру з грудня 2022 року. До російського вторгнення він працював головним адміністратором Херсонського театру імені Куліша.
Сергій Павлюк — режисер Херсонського обласного академічного музично-драматичного театру імені Миколи Куліша. Має творчі роботи не тільки у херсонському, а й в інших театрах України та інших країн - Румунії, Польщі, Франції, Угорщини, Португалії тощо. Актори Херсонського театру через війну зараз знаходяться у кількох містах України. Театр почав відновлювати свою діяльність у Херсоні після деокупації міста 11 листопада 2022 року.
Фото в тексті Мирослави Липи