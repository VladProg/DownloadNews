У Львівській філармонії 20-29 травня відбудеться 41 Міжнародний фестиваль "Віртуози".

Про це повідомила пресслужба Львівської філармонії, передає Укрінформ.
Гаслом цілого Фестивалю став лозунг «Українські музи не мовчать». Кошти від продажу квитків буде передано на потреби ЗСУ, а благодійні пожертви з онлайн-трансляцій спрямовано на підтримку музикантів, які залишаються в Україні. Вперше за сорок років відкриватимуть фестиваль траурною заупокійною месою.
«Вибір “Реквієму” Моцарта викликаний трагічними обставинами, коли щодня гинуть мирні люди та наші воїни. Теперішнє виконання «Реквієму» за участю симфонічного оркестру «INSO-Львів» та камерного хору «Gloria» прозвучить в пам'ять всіх синів і дочок України, які полягли за нашу майбутню свободу», - зазначив директор Львівської національної філармонії імені Мирослава Скорика Володимир Сивохіп.

Наступний концертний виступ 21 травня пов’язаний із символічною датою — періодом, коли в Україні відзначають День Європи. Натомість зібрані у програмі твори є виключно українськими та сучасними. Звучатиме нещодавно завершений Віолончельний концерт Богдани Фроляк, львівська прем’єра «Української увертюри» Богдана Кривопуста (цей твір став переможцем Всеукраїнського конкурсу увертюр-2021) та Друга симфонія Євгена Станковича.
У неділю, 22 травня, відбудуться два концерти. Під час першого піаністка Марія Бондаренко представить програму «Спомин». На другому - у виконанні Академічного камерного оркестру «Віртуози Львова» і Львівської національної хорової капели «Дударик» лунатиме монументальний твір «Stabat Mater» Перголезі.
Монографічний проєкт Оксани Рапіти та Мирослава Драгана, присвячений фортепіанному циклу з семи п’єс уславленого французького композитора ХХ століття Олів’є Мессіана, пройде 24 травня.
Програма концерту 25 травня постає у двох векторах — інструментальному та вокальному. Більше яскравої театральності в музиці притаманно Бортнянському та Моцарту, зосередженості на особистісному — Березовському та Мислівечеку. Крім того, прозвучить музика їхніх вчителів Галуппі й Мартіні.
26 травня відбудеться фортепіанний концерт Йожефа Ерміня Валентина Сильвестрова. Внаслідок повномасштабної російської агресії видатний український композитор змушений був виїхати зі своєї домівки в Києві та стати біженцем в Європі, тому зараз ця музика звучить надзвичайно актуально.
27 травня Академічний симфонічний оркестр Львівської національної філармонії імені Мирослава Скорика на чолі із відомим польським диригентом Вінсентом Козловським представить концертну увертюру «Піднесення» Олександра Шимка. А наступний день буде присвячений Йоганну Себастьяну Баху.
Під час останнього дня Фестивалю, 29 травня, одним з концертів, де виступають іноземні солісти, стане «Молитва за Україну».
Міжнародний фестиваль класичної музики був започаткований Львівською філармонією у 1981 році і мав назву - «Віртуози країни» який у 1990 році отримав статус міжнародного та був переіменований на «Віртуози».
Фотографії надала пресслужба Львівської філармонії