Російський співак Алішер Валєєв (Моргенштерн) не може здійснювати гастрольну діяльність на території України, оскільки СБУ внесла його до переліку осіб, які створюють загрозу нацбезпеці України.

Про це Укрінформу повідомив речник СБУ Артем Дехтяренко.
"У квітні цього року за поданням СБУ російський співак Алішер Валєєв (Моргенштерн) включений до переліку осіб, які створюють загрозу нацбезпеці України. В рекомендаціях СБУ фігурують обидва прізвища репера: як Валєєв, так і Моргенштерн. Позиція СБУ ґрунтується на висновках лінгвістичної експертизи. Вона підтвердила, що в "творчості" Моргенштерна пропагується культ насильства й жорстокості, поширення та вживання наркотичних засобів і психотропних речовин. Це створює передумови для конфліктних ситуацій стосовно організаторів та учасників концерту за його участю", - зазначив речник.
За словами Дехтяренка, у вересні цього року СБУ додатково інформувала відповідні органи України про заплановані ним концерти на території нашої держави та акцентувала на тому, що перебування особи в "списку Мінкульту" автоматично забороняє будь-яку концертну діяльність на території України.
"Таким чином, будь-які гастролі Моргенштерна на території України заборонені", - наголосив речник.
Як повідомляв Укрінформ, у квітні 2021 року за поданням Служби безпеки України реп-виконавця та музиканта Валєєва (Моргенштерна) включено до переліку осіб, які створюють загрозу нацбезпеці.
Раніше російський виконавець Моргенштерн відмовився від запланованих концертів в Україні. На початку літа у нього були заплановані концерти в Києві, Харкові та Запоріжжі.
У 2019 році Моргенштерн висміяв жалобу, яку оголосили після пожежі в одеському коледжі. Це сталося під час його виступу в Одесі, в день, коли було оголошено жалобу за загиблими.
17 червня до Окружного адміністративного суду міста Києва надійшов позов від Моргенштерна до Служби безпеки України щодо внесення його до Переліку осіб, які створюють загрозу національній безпеці. Наразі суд вирішує питання щодо відкриття провадження за цим адміністративним позовом.