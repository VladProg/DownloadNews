За рік війни українські театри дали понад 50 прем'єр та здійснили сотні виступів в Україні та за кордоном.

Про це міністр культури та інформаційної політики Олександр Ткаченко повідомив на сторінці у Фейсбуці, передає Укрінформ.
"Рік війни для театрів - це зруйновані та знищені будівлі театрів, це більш як 50 прем‘єр та сотні виступів в країні та за кордоном, це робота в екзилі та повернення у свої рідні деокуповані міста", - написав міністр.
Водночас він подякував працівникам театру за їхню діяльність.
"Коли розкуплені всі квитки на виставу та повний зал аплодує новій прем‘єрі я знаю, що за нами перемога. З днем театру!", - наголосив Ткаченко.

Міжнародний день театру відзначається щорічно 27 березня для вшанування театру як надбання культури, а також робітників театру - від театральних режисерів, акторів і сценографів до білетерів.