Картину іспанського художника Пабло Пікассо на аукціоні Sotheby's продали за 139 мільйонів доларів - це друга найвища ціна, яку будь-коли заплатили за роботу митця.

Про це повідомляє BBC, передає Укрінформ.
Роботу придбав анонімний покупець.
Як зазначається, картина «Жінка з годинником», яку Пікассо написав у 1932 році, стала найціннішою роботою, проданою на аукціоні цього року.
На полотні зображена французька модель Марі-Тереза Вальтер, відома як «золота муза» Пікассо. Їй було лише 17 років, коли вона зустріла 45-річного художника. Між ними виникли стосунки, хоча Пікассо ще був одружений з балериною Ольгою Хохловою.
Картина «Жінка з годинником» була оцінена у 120 мільйонів доларів, перш ніж була виставлена на аукціон.
Раніше твором володіла покійна колекціонерка мистецтва Емілі Фішер Ландау, яка придбала полотно в 1968 році.
Найдорожчою картиною Пікассо, проданою на аукціоні, є «Жінки Алжиру», яку у 2015 році продали на аукціоні Christie's за 179,3 мільйона доларів.
Пабло Пікассо - іспанський і французький художник, один із найвидатніших митців XX століття.
Фото: ЕРА