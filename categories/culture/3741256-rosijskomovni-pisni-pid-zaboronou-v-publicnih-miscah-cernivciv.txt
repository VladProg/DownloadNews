Депутати Чернівецької міськради ухвалили рішення про заборону публічного використання на території Чернівецької громади російськомовного культурного продукту.

Про це повідомляється на сайті інтернет-видання “Молодий Буковинець”, передає Укрінформ.
"Цей проєкт має стати поштовхом, щоб інші міста теж такі рішення ухвалювали, і відповідно щоби це потім лягло в основу інших законодавчих ініціатив, які потім закріпляться на державному рівні", - наголосив автор проєкту Тарас Прокоп, який зараз служить в ЗСУ.
Зазначається, що проєкт "Про мораторій на публічне використання російськомовного культурного продукту на території Чернівецької міської територіальної громади" підтримав 31 депутат.
Крім російськомовного продукту, заборонили використання будь-якого культурного продукту білоруського, іранського походження та інших країн, які є союзниками РФ та підтримують її агресію проти України.
Чернівці стали другим містом після Києва, де прийняли таке рішення.
Також передбачається проведення курсів української мови для нацменшин.
Як повідомляв Укрінформ, 13 липня Київська міська рада наклала мораторій на публічне використання російськомовного культурного продукту, зокрема книжок, аудіовізуальних творів і музичних записів, на території міста Києва.