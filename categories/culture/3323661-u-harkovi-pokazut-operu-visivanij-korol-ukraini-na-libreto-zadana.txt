На сцені Харківського національного академічного театру опери та балету імені Миколи Лисенка «Схід опера» 1 та 2 жовтня відбудеться прем’єра опери «Вишиваний. Король України» Алли Загайкевич на лібрето Сергія Жадана.

Про це Укрінформу повідомили організатори проєкту.
«Проєкт виник в результаті ініціативи керівників театру – вони звернулися до почесного консула Республіки Австрія в Харкові, президента благодійного фонду «Україна ХХІ» Всеволода Кожемяка з пропозицією створити сучасну українську мультимедійну оперу. Він запропонував присвятити новий твір постаті, яка об’єднує австрійську та українську історію, – ерцгерцогу Вільгельму фон Габсбурґ-Лотаринзькому, відомому як Василь Вишиваний», – розповіли організатори.
Постановниками вистави стали режисер з Івано-Франківська Ростислав Держипільський, диригент «Схід опера» Юрій Яковенко та головний хормейстер театру Олексій Чернікін, хореограф Ольга Семьошкіна та художниця Олеся Головач з Києва, продюсеркою – Олександра Саєнко з Відня, керівником проєкту від театру став перший заступник гендиректора «Схід опера» Ігор Тулузов.
В опері задіяно близько 200 артистів. Спеціально для вистави з 2500 метрів тканини пошили понад 350 костюмів, створили триярусну «вертепну» конструкцію вагою 5 тонн. Загалом вартість постановки, враховуючи спонсорський внесок у понад 5 млн грн, перевищує 17 млн грн, що робить її найдорожчою оперою в Україні.
«Почесний консул не тільки замовив оперу кращим українським митцям, але й профінансував у повному обсязі придбання всього необхідного для постановки: від головної конструкції декорації та складного звукового обладнання до рідкісних музичних інструментів і матеріалів для виготовлення костюмів. Все це фонд «Україна ХХІ» передав безоплатно на баланс театру. Загальна сума меценатської допомоги складає понад 5 млн грн», - розповіла продюсерка проєкту, засновниця фестивалю української культури в Австрії UStream, голова «Центру українських ініціатив» у Відні Олександра Саєнко.
«Ми пишаємося тим, що саме в нашому театрі, який останнім часом розвивається надзвичайно динамічно, народився унікальний проєкт, присвячений одному з найвідданіших борців за незалежність нашої держави», – зазначив генеральний директор-художній керівник театру Олег Оріщенко.
«До того ж, «Вишиваний. Король України» – яскраве віддзеркалення євроінтеграційних прагнень України. Я переконаний, що цей твір стане не тільки новим етапом розвитку українського оперного мистецтва, але й впевнено увійде у європейський музичний простір, а потім – і у світовий», відзначив керівник проєкту від театру Ігор Тулузов.
«У Вишиваного неймовірна біографія, там чого тільки нема: кохання, інтриги, гроші, велика політика, війни, релігія, проблеми з батьками – тобто художній роман про першу половину ХХ століття. Стільки деталей і сюжетів, що тільки бери і передай це грамотно», - сказав автор лібрето опери Сергій Жадан.