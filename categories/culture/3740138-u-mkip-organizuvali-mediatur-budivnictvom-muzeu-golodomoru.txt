Відбувся медіатур будівництвом Музею Голодомору у складі Меморіального комплексу пам’яті жертв Голодомору-геноциду 1932-1933 рр.

Як передає Укрінформ, про це повідомляє Міністерство культури та інформаційної політики.
«Ключовою метою медіатуру було показати, як музей функціонує зараз, яким музей буде та дати відповіді на актуальне питання: «Чому Музей Голодомору-геноциду важливий для України?», - ідеться у повідомленні.

Також було обговорено низку питань стосовно бюджету будівництва та часу завершення спорудження цілісного меморіального комплексу.
У МКІП зауважили, у 2009 році була завершена тільки перша черга, якою є Зала пам’яті і вуличні меморіальні об’єкти. На сьогодні триває будівництво будівлі другої черги та завершено роботу над Художньою концепцією основної експозиції.

"Обговорення викликає час завершення спорудження цілісного меморіального комплексу. Наразі будівництво триває вже 5-й рік, з урахуванням того, що були сповільнення через Сovid, повномасштабне вторгнення тощо. Навіть для того, щоб законсервувати будівництво, слід завершити роботи на покрівлі даху, інших отворах, висушити приміщення, інакше під дією атмосферних змін починається незворотній руйнівний процес", - зазначили у МКІП.
Комітет з питань бюджету рекомендував Верховній Раді ухвалити за основу і в цілому законопроєкт №9437 щодо внесення змін до Закону України «Про Державний бюджет України на 2023 рік». Законопроєкт мав на меті виділити кошти з державного бюджету у сумі 573,9 млн гривень на завершення будівництва і введення в експлуатацію другої черги Національного музею Голодомору-геноциду, на платформі якого відбуватимуться основні офіційні заходи до 90-х роковин Голодомору 1932-1933 років.

"Цю суму не можна виділити на армію, тому що її перерозподілили з іншої статті бюджету, яка профінансована донорами. Міжнародну фіндопомогу — від МВФ або внески в бюджет від інших країн не можна використовувати на армію або зброю", - зауважили у МКІП.
Загальна площа будівлі другої черги — 15 тис кв.м. Новозбудований музей буде містити основну експозицію площею 3600 кв.м., простір для тимчасових виставок площею 1000 кв.м., обладнане музейне фондосховище, конференц-залу на 250 місць, бібліотеку, кінозал на 300 місць, освітні простори, сувенірна крамниця, унікальний ліфт у контексті інклюзивності та безбар‘єрності. На сьогодні завершено роботу над Художньою концепцією основної експозиції.

"Історія одного з найбільших злочинів в історії людства, в історії Європи у ХХ столітті, і в історії Української Держави варта того, аби в рік 90-х роковин нарешті постав цілісний меморіальний комплекс. Тим більше, що це перший і єдиний у світі Музей Голодомору – тоді коли є десятки музеїв Першої і Другої світової війни, Голокосту тощо по всьому світу і в Україні зокрема. Відкриття повноцінного Музею Голодомору в Україні як символу незламності українців стане потужним інструментом донесення правди про злочини росії у минулому й сьогоденні", - наголосили у МКІП.
Музей Голодомору має стати провідним музейним комплексом та науковим центром України, що розповідатиме про злочин геноциду – Голодомор 1932–1933 рр. сучасними музейними засобами у постійній експозиції, здійснюватиме виставкову, науково-дослідну, культурно-освітню діяльність в Україні та за її межами, стане платформою для меморіальних заходів, а також центром консолідації української нації.
Як повідомляв Укрінформ, Верховна Рада виділила 573 883,3 тисячі гривень на добудову Національного музею Голодомору-геноциду.
Фото: МКІП