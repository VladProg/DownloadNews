Національний академічний театр опери та балету України 30 січня 2022 року покаже оновлену виставу «Вечори на хуторі біля Диканьки».

Про це Укрінформу розповіли у театрі.
«Балет на музику Євгена Станковича, що спочатку мав назву «Ніч перед Різдвом», був поставлений на сцені Національної опери в 1993 році Віктором Литвиновим. В його основу було покладено однойменну повість Миколи Гоголя, яку свого часу використали для своїх опер Петро Чайковський («Черевички»), Микола Римський-Корсаков («Ніч перед Різдвом»), Микола Лисенко («Різдвяна ніч»). У жовтні 2015 року, після більш ніж чотирирічної перерви, балет знову повернувся на сцену театру вже під назвою «Вечори на хуторі біля Диканьки»», - розповіли в Національній опері.
За словами балетмейстера-постановника вистави Віктора Литвинова, тоді творча група вирішила змінити назву балету, аби позбавитися «часової прив’язки» через її «зимове» забарвлення. І після дворічної паузи у показах, що дала можливість авторам переглянути і оновити костюми, декорації, відшліфувати хореографію, глядачі мають нагоду знову поринути у світ фантасмагорії.
«Більшість складу виконавців також буде новою. Певен, новими будуть і глядачі, і критики, тож гриф «поновлення», під яким вистава знову з’являється у репертуарі нашого театру, цілком справедливий» - пояснив Литвинов.
Художник-постановник Марія Левитська наголошує, що балет «Вечори на хуторі біля Диканьки» на музику Євгена Станковича – це великий успіх балетмейстера Віктора Литвинова, який створив справжній національний балет з яскравими характерами, незвичайним прочитанням сюжету, приголомшливими комедійними та ліричними сценами.
«Власне – це один із кращих балетів, в якому поєднані глибокі знання фольклору та класичного танцю. Дуже люблю саме цей балет – він моя гордість, одна з моїх найулюбленіших постановок» - розповіла Левитська.