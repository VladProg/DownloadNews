Посольство Китаю в Україні з нагоди Нового року за китайським календарем запрошує українців відвідати яскраву онлайн-виставку «Цинь – минуле та сьогодення Теракотової армії».

Як повідомили Укрінформу у пресслужбі посольства, виставка поєднує у собі традиції китайського Нового року, звичаї народів України та китайської провінції Шеньсі, а також багато інших культурних елементів.
«Щоб у період Свята весни – Нового Року за китайським календарем – створити для українських друзів радісну новорічну атмосферу, Посольство КНР в Україні та Департамент культури та туризму провінції Шеньсі, за підтримки Державного агентства розвитку туризму України, проведуть онлайн-виставку сучасного мистецтва «Цинь – минуле та сьогодення Теракотової армії». Запрошуємо вас відвідати віртуальний яскравий світ Теракотових воїнів та відкрити для себе дивовижну культуру Китаю без обмежень у часі та просторі», - йдеться у повідомленні.

Китайські дипломати пояснили, що народ династії Цинь у третьому столітті до нашої ери створив скарб історії та культури світового рівня – теракотові статуї воїнів та бойових коней у гробницях імператора Цинь Шихуана, які справили на світ колосальне враження та вплив.
Виставка охоплює історію виявлення та створення Теракотової армії та представляє її художню унікальність за допомогою сучасних інноваційних технологій. Тематично її поділено на 7 частин: «Спіраль історії», «Від минулого до сьогодення», «Мистецтво давнини», «Майстерність культур Китаю та Заходу», «Візит у Шеньсі», «Створювати нове, повертаючись до старого» та «Дивовижний ритм».
Виставку, яка проходитиме з 1 лютого до квітня 2022 року, можна відвідати за посиланням.
Як відомо, за китайським календарем Новий рік 2022 настане 1 лютого і триватиме до 22 січня 2023 року.
Фото: I. Noyan Yilmaz/Shutterstock