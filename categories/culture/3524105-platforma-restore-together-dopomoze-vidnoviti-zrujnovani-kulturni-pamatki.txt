Платформа Restore Together допоможе об’єднати потенційних інвесторів та виконавців, що сприятиме якнайшвидшому відновленню культурних пам’яток, що були зруйновані або пошкодження внаслідок воєнних дій російської федерації.

Про це розповів голова команди AtomicLab Володимир Буйна під час пресконференції на тему «Як українці відновлюватимуть культурні пам’ятки за європейської підтримки», передає Укрінформ.
«Ідея проєкту з’явилась відразу після того, як ми побачили перші наслідки російської агресії – зруйновані будинки, пам’ятки та інфраструктуру. Наразі ми вже активно працюємо над основним ресурсом, який буде корисним для українців, а також об’єднає інвесторів, що можуть профінансувати відбудову культурних пам’яток, та NFT-колекціями», - зазначив він.
Зокрема, в рамках проєкту, що спрямований на відновлення культурних пам'яток України, що були зруйновані в ході війни, команда створить платформу Restore Together, яка об'єднуватиме людей, що готові профінансувати відбудову будівлі/пам'ятника/культурного надбання, та виконавців, що можуть виконати замовлення з реставрації.
На платформі буде розміщена NFT профінансованої культурної пам’ятки для інвесторів, а також галерея NFT з фільтрами та рейтингом осіб, що виявлять бажання відновити той, чи інший інфраструктурний об’єкт, знищений внаслідок дій російської федерації.
Буйна уточнив, що поточний спад на ринку віртуальних активів не повинен плинути на використання NFT у проєкті, адже питання війни та підтримки України на міжнародній арені є на порядок вище. «Сьогодні, наприклад, все йде в мінус, а завтра – в плюс. Ці коливання не повинні вплинути на рішення людей щодо допомоги України», - додав глава команди AtomicLab.
Як повідомлялось, у червні в Брюсселі завершився хакатон Coding Challenge 4 Ukraine, який був покликаний мобілізувати зусилля технологічних стартапів та окремих спеціалістів з усієї Європи для створення продуктів, що могли б протидіяти російській дезінформації, допомогти відновленню України та спростити життя українців всередині країни та у державах ЄС.
Переможцем проєкту стала команда AtomicLab, яка презентувала своє рішення на допомогу Україні в напрямку відновлення культурних пам’яток, отримавши головний приз – 10 000 євро від головного спонсору події міжнародної платіжної системи LEO.