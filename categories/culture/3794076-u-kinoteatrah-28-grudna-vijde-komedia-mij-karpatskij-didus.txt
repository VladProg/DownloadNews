У національний кінопрокат із 28 грудня виходить комедія режисера Зази Буадзе «Мій карпатський дідусь» із Богданом Бенюком і молодою італійською зіркою Сімоне Коста у головних ролях.

Як передає Укрінформ, про це Державне агентство України з питань кіно повідомило у Фейсбуці.
«За сюжетом Мікеле живе життям звичайного підлітка в сонячній Італії. Одного дня все перевертається з ніг на голову, і він змушений вирушати у далеку подорож до маленького села в Карпатах, де, як виявилось, у нього є дідусь! Перше знайомство відразу пішло не за планом, адже дід виявися тим ще буркотливим стариганем, який не знає жодного слова ані англійською, ані італійською. Та українська Бережниця - не Генуя. Онук планує якнайшвидше повернутись додому, але, схоже, він тут застряг… Стосунки діда й онука перетворюється на битву двох поколінь, але врешті-решт вони обидва дізнаються про велике значення сім'ї та компромісу», - йдеться в повідомленні.

Режисер – Заза Буадзе. Продюсери – Андрій Суярко, Алла Овсяннікова, Олександр Коваленко, Володимир Філіппов, копродюсер – Ольга Козаревська, Мілош Шмідтмайєр, Сергіу Паскару.
В головних ролях: Богдан Бенюк і Сімоне Коста.
Виробництво: ІнсайтМедіа Україна/Італія/Молдова/Чехія, 2023.
Фільм створено за підтримки Державного агентства України з питань кіно і Міністерства культури та інформаційної політики України.
Як повідомляв Укрінформ, компанії Kristi Films та Ukrainian Producers Hub офіційно презентували трейлер української комедії «Дон Жуан із Жашкова».