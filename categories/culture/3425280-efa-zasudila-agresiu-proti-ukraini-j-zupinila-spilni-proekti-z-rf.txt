Європейська асоціація фестивалів (EFA) засудила збройну агресію російської федерації проти демократичної України та заявила про припинення будь-якої співпраці з державою-окупантом.

Як передає Укрінформ, про це повідомляє Український культурний фонд.
«Наразі ми зупинили всю нашу діяльність і всі наші проєкти у межах співпраці з рф. Ми висловлюємо солідарність з українським народом, митцями, мистецькими фестивалями, діячами культури та всіма людьми регіону. Ми закликаємо РФ негайно, повністю і беззастережно вивести всі свої військові сили з території України в межах її міжнародно визнаних кордонів», - зазначили у Європейській асоціації фестивалів.
Як повідомляв Укрінформ, Венеційська бієнале (La Biennale di Venezia) заявила про повну підтримку українського народу та його митців і засудила неприпустиму військову агресію з боку Росії. Там заявили, що не погоджуються на присутність на своїх заходах офіційних делегацій, установ та окремих особистостей, пов'язаних з російським урядом.