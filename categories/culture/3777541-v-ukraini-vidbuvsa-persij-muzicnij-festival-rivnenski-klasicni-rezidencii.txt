Відбувся перший фестиваль класичної музики «Рівненські класичні резиденції», у якому, за задумом організаторів, кращі зразки класичної музики поєднували з історією та фотомистецтвом.

Про це повідомляє Рівненська обласна рада, передає Укрінформ.
Як зазначається, фестиваль стартував 1 жовтня - цією подією обласна філармонія відкрила свій 85-й сезон. Під час кожного вікенду поціновувачі класичної музики мали можливість бути учасниками мистецьких імпрез.






Перший фестиваль класичної музики «Рівненські класичні резиденції» / Фото: Рівненська обласна рада


































На головній сцені філармонії відбулася програма «Кіномузика: Морріконе, Бернстайн, Гершвін, П’яццолла, Манчіні» у виконанні Київського квартету саксофоністів Національної філармонії України.
Слухачі мали нагоду відвідати концерт Національного ансамблю солістів «Київська камерата» та побачити виступи артистів Рівненської обласної філармонії.
На заключному концерті фестивалю «Рівненські класичні резиденції» 22 жовтня прозвучала музика Фелікса Мендельсона, Федеріко Марії Сарделлі, Едварда Елгара, Євгена Станковича у виконанні скрипальки з Києва Катерини Бойчук та Академічного камерного оркестру Рівненської обласної філармонії під диригуванням Юрія Скрипника.
Головний задум організаторів – поєднати кращі зразки класичної музики з історією та фотомистецтвом. Тому окрім музичних імпрез організували артподії. У Мистецькому цоколі Залу камерної та органної музики відбулися Музичний салон Казимира Любомирського та проєкт «Рівне. Ренесанс образів», присвячені розвитку музичного мистецтва на Рівненщині
В обласній філармонії планують зробити фестиваль «Рівненські класичні резиденції» щорічним.
Як повідомляв Укрінформ, у Рівненській обласній філармонії відкрилася виставка «Любомирські на Рівненщині 300 років».