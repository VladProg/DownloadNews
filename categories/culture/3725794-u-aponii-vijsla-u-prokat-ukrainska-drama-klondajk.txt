Фільм «Клондайк» Марини Ер Горбач вийшов у кінотеатральний прокат у Японії.

Про це повідомило Державне агентство з питань кіно у Фейсбуці, передає Укрінформ.

Фільм «Клондайк» розповідає про родину, яка опинилася в епіцентрі подій початку війни у 2014 році на Сході України та катастрофи літака рейсу МН-17.
Головні ролі у фільмі виконали Оксана Черкашина, Сергій Шадрін й Олег Щербина. Оператором-постановником та продюсером став Святослав Булаковський, співпродюсер Мехмет Баґадир Ер.
Стрічку створено за підтримки Держкіно в копродукції з Туреччиною.
Як повідомляв Укрінформ, українська драма «Клондайк» здобула нагороди на кінофестивалях в Анкарі (Туреччина) та грецьких Салоніках.