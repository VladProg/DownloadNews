Наступний конкурс Євробачення, відповідно до правил самого пісенного конкурсу і всупереч деяким пропозиціям, стовідсотково відбудеться в Україні.

Про це сказав міністр культури та інформаційної політики Олександр Ткаченко в ефірі національного телемарафону, повідомляє кореспондент Укрінформу.
«Україна вже двічі проводила Євробачення, і завжди була ця дискусія (стосовно місця проведення – ред.). Я думаю, що не оминути нам її і зараз. Але нам важливо зосередитися на тому, що, по-перше, сам конкурс буде в Україні, – тому що хтось уже починає говорити: «А давайте шукати запасні майданчики», - ні, це сто відсотків! Де саме, у відбудованому Маріуполі чи в якомусь іншому місці, колеги будуть радитися, тому що суспільство у нас толерантне», - сказав Ткаченко.
Він додав як приклад, що в Італії взагалі проводили змагання, яке з міст буде обрано для проведення Євробачення.
«Я думаю, що це питання найближчим часом також будемо обговорювати», - зазначив міністр.
Як повідомляв Укрінформ, Президент України Володимир Зеленський привітав гурт Kalush Orchestra з перемогою на пісенному конкурсі Євробачення-2022. Він зазначив, що Україна зробить все, щоб вільний, мирний, відбудований Маріуполь приймав учасників і гостей «Євробачення».