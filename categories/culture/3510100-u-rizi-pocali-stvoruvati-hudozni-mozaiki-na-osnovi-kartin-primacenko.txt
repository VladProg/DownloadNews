У латвійській столиці почала роботу «Відкрита майстерня», в якій створюються мозаїчні репліки-парафрази з робіт Марії Примаченко. Вони будуть передані у дар знищеному війною музею на батьківщині народної художниці, де зберігалися її картини.

Про це повідомляє кореспондент Укрінформу.
Старт проєкту мозаїчного марафону «Відкрита майстерня» був даний у понеділок. Після чого приймалася заявки від усіх бажаючих взяти в ньому участь. 18 червня почалася власне робота у «Відкритій майстерні», яка розташувалась у художній галереї Bazar't у торговельному центрі «Молс» (Krasta iela 46).
«Робота розпочалася та відбулося урочисте відкриття. Враження та підсумки приємні: сьогодні вже зробили п’ять робіт, з чим вітаю всіх учасників і нашу команду. Дякую українській співачці Анастасії Яценко, як виконала на відкритті три пісні, включаючи мою улюблену “Ой у лузі…”», - сказав автор ідеї та керівник проєкту Вадим Верник, який зібрав команду для його реалізації.
Історико-краєзнавчий музей з малої батьківщини Марії Примаченко, розташований у селищі Іванків Київської області, був знищений на третій день війни – 26 лютого 2022 року. Тоді ж з’явилася інформація, що під час пожежі згоріли понад 20 картин української народної художниці. Латвійський мозаїст, керівник студії художньої мозаїки Mosaic Art Studio in Riga Верник, який був давнім шанувальником творчості Примаченко, запропонував зробити за участі багатьох латвійців цикл робіт по фрагментах картин українки.
Він же знайшов однодумців для реалізації цієї ідеї. Зокрема, залучив до проєкту керівників галереї Bazar't Інесе Дроне та галереї Happy Art Museum Галину Максимову, а також українську біженку, викладачку Київської академії декоративно-ужиткового мистецтва та дизайну ім. М.Бойчука Марію Зенькову. (До речі, Анастасія Яценко, яка виступала на відкритті, також біженка – з Білої Церкви).
Суть проєкту - створення реплік-парафраз у техніці мозаїки з муранської смальти на основі фрагментів з картин Примаченко. Планується створення 60 мозаїк розміром 25х25, а також однієї роботи 50х70. Відбір картин зробила Зенькова, підготовку ескізів мозаїк здійснив Верник. Девіз проєкту: «Від латвійського серця до українського серця».






У Ризі почали створювати художні мозаїки на основі картин Примаченко / Фото: Олег Кудрін, Укрінформ





































Охочі брати участь у проєкті можуть зареєструватися на сторінці «Відкритої майстерні» у Фейсбуці.
При відкритих майстернях працює дитячий куточок з професійними педагогами. Планується, що проєкт буде закінчений до дня Риги, 18 серпня. Тоді пройде низка виставок готових мозаїк: дві у Ризі та одна – в Юрмалі. Також плануються виставки у Вільнюсі і, можливо, в Таллінні. У жовтні створені мозаїки експонуватимуться на виставці Art Riga Fair 2022, яку збирає Галина Максимова. Після чого створена колекція відправиться до України, у фонд Іванківського музею.
З 24 лютого в Україні триває збройна агресія рф. Війська росії обстрілюють та руйнують ключові об'єкти інфраструктури, здійснюють масовані обстріли житлових районів українських міст та сіл з використанням артилерії, реактивних систем залпового вогню, балістичних ракет. При цьому гине цивільне населення, пам'ятки архітектури, культурні установи, включаючи музеї.
Європейський Союз запровадив шість пакетів економічних та особистих санкцій проти російської федерації.