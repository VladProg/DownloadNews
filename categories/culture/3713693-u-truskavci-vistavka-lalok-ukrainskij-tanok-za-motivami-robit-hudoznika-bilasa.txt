У Трускавці проходить виставка ляльок «Український танок» за мотивами робіт народного художника України, майстра гобеленів Михайла Біласа. Автори робіт - із різних країн та різних куточків України.

Як передає кореспондент Укрінформу з Трускавця, в цій експозиції 70 ляльок, і все, що презентовано на виставці - результат праці майстринь декоративно-ужиткового мистецтва України, лялькарок з Бразилії, Норвегії, Польщі.
Організатор виставки Ніна Хаґен, яка має українське коріння, але мешкає у Норвегії, розповіла, що метою виставки є популяризація творчості Михайла Біласа, популяризація декоративно-ужиткового мистецтва, розкриття та підтримка творчого потенціалу митців, вона сприяє збереженню лялькарства в Україні.
«Це волонтерський проєкт, це волонтерський просвітницький рух, присвячений вивченню українських традицій. Бо народне мистецтво – це душа будь-якого народу. Не збережемо народне мистецтво, то втратимо весь народ, його етнографічну неповторність, культурну самобутність. А зберегти народне мистецтво можна тільки тоді, коли воно живе і розвивається в нових сучасних умовах», - заявила організаторка.

Вона нагадала, що текстильні роботи народного художника Біласа демонструють бездоганний смак їх автора, досконале володіння кольором. Тому кожна лялькарка намагалася достовірніше передати у своїх роботах, у своїх ляльках ці відтінки кольору, максимально наблизити їх до текстильних малюнків, зображених на гобеленах Біласа.
Серед авторів робіт, які представлені у Трускавці, майстрині: з Польщі - Malgorzata Dzialo, з Бразилії - Vanessa Jerba, з Норвегії - Nina Hagen, з України - Любов Подолінна (м. Мар'їнка, Донецької обл.), Наталiя Козленко (м. Славутич, Київська обл.), Тетяна Ходак (м. Нетішин, Хмельницька обл.), Наталія Павук (м. Кривий Ріг), Юлія Соловйова (м. Харків), Марина Проценко (м. Дніпро), Наталія Тищенко (смт. Клесів, Рівненська обл.) та інші.
Ляльки, які демонструються на виставці, зроблені за мотивами текстильних картин Біласа «Вечірня молитва», «Лісова пісня», «Косівський базар», «Бойківське весілля», «Бойківська мадонна», «Гуцульське весілля», «Гуцульська сім’я», «Гуцульська мадонна», «Український танок», «Лемківський танок», «Тополя», «Колядники» та інші.
Майстриня Любов Подолінна з Мар'їнки, яка нині працює в Богодухівському районі Харківської області, зазначила, що із задоволенням робила свою лялькову композицію за мотивами картини «Бойківське весілля». «Я намагалася підібрати кольори ниток, щоб ще ближчою бути до творчості художника, вирішила композицію вимотати з ниток. Основа і ляльок, і тварин - дротяний каркас, обмотаний нитками. Всі інші елементи - з картонним чи дерев'яним каркасом. В одязі ляльок використовувала повсть та бавовняну тканину», - розповіла Подолінна.






У Трускавці проходить виставка ляльок «Український танок» за мотивами робіт художника Біласа / Фото: Олена Колгушева, Укрінформ


































Народний майстер України Марина Дубровська підкреслила, що взагалі ці ляльки для них «не тільки забава, але і наш внутрішній стан». А майстриня Наталія Тищенко додала, що вона «довго рук зібрати до купи не могла», бо чоловік пішов до ЗСУ, і хвилювання перебороло її, але вона справляється.
Вже в червні ця виставка ляльок із Трускавця переїде до сусіднього міста – Дрогобича.
Михайло Якимович Білас – український майстер гобелена, модельєр. Народний художник України, член Спілки художників України.