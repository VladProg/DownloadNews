Продаж в Україні російських книжок, особливо тих, що несуть пропагандистські наративи, є неприпустимим з економічної та ідеологічної точок зору.

Про це в ефірі національного марафону новин сказав письменник, громадський діяч Сергій Жадан, передає Укрінформ.
«Це не нормально, що на дев’ятому році війни до нас завозяться інтелектуальні російські продукти, часто вони продаються просто контрабандно. Це просто неприпустимо – ні з економічної, ні з ідеологічної точки зору», - сказав Жадан.
Він зауважив, що російські книги можна побачити не лише на ринках, а й у книгарнях.
«Це фактично така п’ята колона, яка без проблем потрапляла і потрапляє на територію України. І якщо про якусь класичну літературу ще можна говорити, то коли йдеться просто про російську візію історії, зокрема й нашої, коли йдеться про спроби нав’язати нам своє бачення історичних процесів, це нікуди не годиться. З цим потрібно боротися на державному рівні. Це не про цензуру, це про захист свого простору», - наголосив Жадан.
Він зазначив, що насправді російська книга не має в Україні міцної позиції, це нав’язане сприйняття.
«Є люди, які на цьому роблять бізнес. Але я переконаний, що за цим стоїть і ідеологічна робота росії», - сказав письменник.
Він наголосив, що полиці книжкових магазинів узагалі не спорожніють, адже протягом останніх років українські видавництва суттєво збільшили видання перекладної літератури – художньої, наукової, документальної, історичної, книг як для дорослих, так і для дітей.
«За останні роки багато що змінилося, і присутність російської книжки в нас зовсім не така, як була на 2014 рік. І українці від цього не стали дурнішими. Навпаки, наш книжковий ринок почав розвиватися. І пропоновані закони націлені не стільки на заборону російського, скільки на підтримку україномовного контенту, створеного в Україні», - зазначив письменник.
Як повідомлялося 6 липня, культурні діячі, письменники та видавці закликали Президента Володимира Зеленського підписати законопроєкти №6287 і №7459, якими буде заборонено ввезення та продаж книжок російських і білоруських видавництв, а з наступного року – заборонятиметься видання книжок авторів – громадян держави-агресора. Також передбачається, що кожна новонароджена дитина і кожна дитина, якій виповниться 14 років, отримає сертифікат на купівлю українських книжок. Верховна Рада проголосувала за ці законопроєкти ще місяць тому, однак поки документи не підписав Глава держави.