У Мукачеві відкрили меморіальний будинок-музей засновника Закарпатської школи живопису Адальберта Ерделі.

Про це повідомляє кореспондент Укрінформу.
Розташований музей під знаменитим Мукачівським замком "Паланок" на вулиці Ерделі, 22. Відкриття приурочили до дня пам'яті художника - він помер 19 вересня 1955 року.
Це - батьківський будинок Ерделі, тут він жив з 6 років разом із батьками до виїзду в Європу. Тут також була його майстерня. Є кілька відомих картин Ерделі, де зображена ця майстерня, дім і замок "Паланок", мальований з цієї локації.






У Мукачеві відкрили музей засновника Закарпатської школи живопису Адальберта Ерделі / Фото: Тетяна Когутич. Укрінформ





































"Для Мукачева це велика подія. Ім'я Ерделі настільки відоме, що про нього не треба багато розказувати: є Закарпатська художня школа, яку він створив, є художники, яких Ерделі вчив, як Володимир Микита, який досі працює в Ужгороді. Тож ми хотіли створити тут не просто музей, а мистецький культурний хаб", - сказав художник, доцент Закарпатської академії мистецтв Атілла Копріва, якому належить ідея створення меморіального будинку-музею Ерделі.
За словами Копріви, це була справа не одного року - реконструювати викуплений батьківський будинок Ерделі почали минулого року. Щоб відтворити автентику, зокрема, майстерні, дивилися на картини Ерделі, де зображена майстерня в цьому дворі.
Так, у будинку відтворений дизайн часів першої половини - середини ХХ століття з речами та меблями, є фото, документи, ранні малюнки Ерделі. Також багато репродукцій його знаменитих картин.
"Ерделі майже щонеділі їздив до батьків, вони тут обідали, а потім він мав можливість попрацювати. Відома картина "Мукачівський замок", ми визначили, що її Ерделі малював з двору сусідів - там краща проєкція", - зазначив Копріва.
Також меморіальний будинок-музей Ерделі в Мукачеві з літа 2022 року став прихистком для родин переселенців. Зокрема, в одній із гостьових кімнат тут проживає родина Олександра Жильцова з Києва. Художник створив тут серію робіт.
"Ми придбали будинок, почали ремонт. Вирішили, що це буде не просто меморіальний музей, а також і будинок, де творитимуть художники та студенти - у нас є Закарпатська академія мистецтва, також коледж імені Адальберта Ерделі. Зараз це стало актуально у зв'язку із війною - тут живе митець, який переїхав з початком війни з Києва", - сказав Копріва.
Адальберт Ерделі (1891-1955) - відомий художник, педагог, основоположник Закарпатської школи живопису. Працював у жанрах портрета, пейзажу, натюрморту. За свої погляди та манеру письма переслідувався радянською владою. Творча спадщина Ерделі величезна, розкидана по багатьох країнах, містах і приватних колекціях. Ужгородський будинок художника у 2004 році пограбували невідомі та винесли майже п'ятдесят картин. Вдова художника Магдалина, якій на той час було 88 років, померла від серцевого нападу. Злочин не розкритий досі.