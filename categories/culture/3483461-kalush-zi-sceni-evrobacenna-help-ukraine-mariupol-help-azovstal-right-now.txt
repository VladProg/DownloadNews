Український етнофольк-гурт Kalush Orchestra після свого виступу у фіналі міжнародного пісенного конкурсу "Євробачення-2022" звернувся до всього світу із закликом допомогти захисникам України у Маріуполі.

Про це повідомляє Укрінформ із посиланням на виступ гурту під час прямої трансляції концерту на YouTube.
«Help Ukraine, Mariupol, help Azovstal! Right now!» — звернувся соліст гурту Олег Псюк зі сцени «Євробачення» в Турині.

«Save Mariupol, save Azovstal now!» — Олег Псюк з Kalush Orchestra після виступу на Євробаченні-2022 закликав врятувати Маріуполь та Азовсталь pic.twitter.com/qIg2BLLXJr
— Ukrinform (@UKRINFORM) May 14, 2022

Раніше у мережі просили гурт Kalush привернути увагу громадськості на «Євробаченні-2022» до ситуації у Маріуполі та на заводі «Азовсталь». Зокрема, з таким проханням звернувся репер зі Львова Otoy, брат якого вважається зниклим безвісти на «Азовсталі», і співачка Alina Pash.

Гурт із піснею Stefania виступив під номером 12, фактично на екваторі фіналу. Крім України, вже показали свої номери Чехія, Румунія, Португалія, Фінляндія, Швейцарія, Франція, Норвегія, Вірменія, Італія, Іспанія, Нідерланди.

Як повідомлялося, у фіналі зустрічаються представники 25 країн-учасниць: 20 тих, що пройшли у фінал на результатами двох півфіналів, а також країн «великої п’ятірки» — Велика Британія, Італія, Іспанія, Франція та Німеччина, – які є засновниками конкурсу й тому проходять до фіналу автоматично.
У фіналі українці можуть голосувати за всіх учасників конкурсу, крім представників України — гурту Kalush Orchestra. Під час прямого ефіру з’явиться інформація, коли можна буде надсилати sms-повідомлення на номер 7576 із номером учасника, за якого голосуєте.