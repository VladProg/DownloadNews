У серпні виходить друком нова поетична збірка Сергія Жадана "Скрипниківка", презентація відбудеться у 18 містах України.

Про це письменник, музикант і волонтер повідомив у Фейсбуці, передає Укрінформ.

“Друзяки, а поза тим, ближчим часом з'явиться моя нова книжка "Скрипниківка". Тож у вересні запрошую всіх на презентації. Побачимось!” - написав Жадан.
До збірки увійшла 51 поезія, написана до і після початку повномасштабного вторгнення РФ. У книзі також будуть 20 повноколірних авторських фото Сергія Жадана.
Презентації книжки проходитимуть із 2 по 29 вересня, автор представить її у 18 містах, зокрема в Одесі, Харкові, Сумах, Кривому Розі. На презентаціях письменник продовжить збирати кошти на потреби ЗСУ, як і на всіх своїх заходах і концертах.
Як повідомлялося, завдяки сольним концертам та спільним виступам із колегами Жадан зібрав майже 9 млн грн, за які вже придбано 210 автомобілів для українських захисників.