Суспільний мовник із 14 грудня розпочав приймати заявки для участі у Національному відборі представника України на Євробаченні-2022.

Як передає Укрінформ, про це повідомляє Суспільне.
«Цьогоріч Нацвідбір складатиметься з двох етапів: Всеукраїнського попереднього відбору та фіналу. Перший етап триватиме з 14 грудня 2021 року до 24 січня 2022 року. Охочі взяти участь мають до 10 січня надіслати заявку на участь у Нацвідборі, повністю заповнивши анкету за посиланням», - ідеться в повідомленні.
Зазначається, що Суспільне визначить осіб, які увійдуть у шорт-лист, та оприлюднить список фіналістів на сайтах мовника не пізніше 24 січня 2022 року.
Другий етап відбудеться у лютому 2022 року. Переможця фіналу визначать під час прямого ефіру на телеканалах Суспільного мовника голосуванням журі та глядачів. Членів журі Нацвідбору серед авторитетних фахівців у сфері музики та/або музичної індустрії визначить Суспільне.
"Це хвилююча мить для всього Суспільного, бо вперше з 2015 року ми проводимо Нацвідбір Євробачення самостійно та ексклюзивно будемо його транслювати", — зазначив член правління Суспільного, відповідальний за платформу телебачення, Ярослав Лодигін.
Щодо вимог до конкурсної пісні зазначається, що вона має бути "оригінальною, створеною без використання інших творів, яка не виходила в реліз та/або не виконувалася публічно до 1 вересня 2021 року".
Хронометраж пісні - не більше трьох хвилин. Пісня може бути виконана будь-якою мовою. Виключні майнові права на пісню у повному обсязі мають належати учаснику з правом передавати їх Суспільному та Європейській мовній спілці в обсязі, визначеному угодами з учасником та правилами міжнародного конкурсу.
Як повідомлялося, переможцем Євробачення-2021 став італійський рок-гурт "Måneskin" з піснею "Zitti E Buoni". Тож Євробачення-2022 прийматиме Італія, а саме місто Турин. Фінал конкурсу відбудеться в арені PalaOlimpico 14 травня. Півфінали — 10 та 12 травня.
Про свою участь у "Євробаченні-2022" оголосила 41 країна. Болгарія стала першою країною, яка офіційно представила свою композицію на "Євробачення-2022".
На Євробаченні-2021 український гурт Go_A увійшов до п'ятірки кращих на конкурсі.