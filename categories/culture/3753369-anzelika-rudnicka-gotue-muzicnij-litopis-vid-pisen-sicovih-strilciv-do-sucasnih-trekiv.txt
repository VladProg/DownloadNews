Відома українська співачка, мисткиня та волонтерка Анжеліка Рудницька презентує унікальний пісенний літопис «100-ліття Незламності. Історія української боротьби у піснях».

Про це повідомляє кореспондент Укрінформу.
«Доки українські захисники боронять нашу землю і державу, ми, митці, боронимо нашу культурну спадщину. Прагнемо змінювати власну і колективну свідомість, акцентувати на силі духу та незламності українців, вмінні чинити опір ворогам. Це музика, яка надихала і надихає українців на боротьбу, гуртує довкола українських цінностей та відображає одвічне прагнення нашої нації свободи та незалежності. Цей проєкт - це також вшанування бійців, які віддали життя за Україну та вдячність українським героям різних поколінь, які не дали ворогам знищити нашу націю», - розповіла Рудницька про проєкт - літопис «100-ліття Незламності. Історія української боротьби у піснях».

За її словами, вперше історія української незламності звучатиме в піснях, зібраних в одному альбомі. Це будуть 18 найвідоміших музичних творів боротьби від пісень Січових стрільців як «Ой у лузі червона калина» та героїв УПА до музики нинішньої російсько-української війни – «Вільні люди» гурту «Без обмежень».
Велика кількість задіяних у проєкті артистів, серед яких Тарас Компаніченко, Олег Скрипка, Анжеліка Рудницька, Олександр Ярмак, Сестри Тельнюк, гурти «Без Обмежень», «Шпилясті Кобзарі», «Піккардійська Терція», Володимир Гейзер з гурту "Шабля" та «Спів братів», Сергій Жадан і Євген Турчинов, Володимир Трач, Марія Бурмака, Арсен Мірзоян, Руслана Лоцман, Роман Калин, підкреслює тяглість поколінь в українській музичній історії.
Прем’єра першого треку відбулася до Дня Незалежності. Анжеліка Рудницька за підтримки Українського культурного фонду скоро представить наступні треки і перший в Україні альбом «100-ліття Незламності. Історія української боротьби у піснях».