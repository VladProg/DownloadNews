«Тиждень українського фільму» представить глядачам у Празі з 18 до 22 листопада 5 сучасних стрічок українських режисерів, а також 3 у Брно – 20-23 листопада.

Про це Укрінформу повідомили в Посольстві України в Чеській Республіці.
Розпочнеться Тиждень показом у чеській столиці військової комедії «Наші котики», який поверне глядачів у події 2014 року, коли почалася російська агресія на сході України.

Режисер і сценарист фільму Володимир Тихий входить до неформального кінооб’єднання Babylon’13, яке сформувалося у 2013 році та активно бореться з російською пропагандою після окупації Криму та частини Донбасу. Babylon’13 згуртував навколо себе багатьох українських документалістів, які зняли понад 100 короткометражних документальних фільмів та 7 повнометражних, які демонструвалися по всьому світу. Два роки тому на «Тижні українського кіно» в Празі демонструвався інший фільм режисера – «Брама», а в 2014 році глядачі мали змогу побачити фільм «Євромайдан. Чорновий монтаж» на фестивалі документального кіно «Один світ» у Чехії.

Також у цьогорічній програмі кінострічка «Черкаси» режисера Тимура Ященка про події російської окупації Криму, документальний «Байконур. Вторгнення» режисера Ангела Ангелова, фільм «Стоп Земля» режисерки та сценаристки Катерини Горностай (який брав участь у міжнародному кінофестивалі в Карлових Варах і здобув перемогу як Найкращий повнометражний фільм у категорії Generation на цьогорічному Berlinale, він також оцінений українськими кінокритиками як найкращий фільм 2021 року) і новорічно-різдвяна «Пекельна хоругва, або Козацьке Різдво» режисера Михайла Кострова.

Фестиваль пройде вже вчетверте. Він пропонує стрічки, які були відзначені на міжнародних фестивалях та отримали відзнаки кінокритиків в Україні й закордоном, адже в полі зору українського кінематографа – теми, якими цікавиться весь світ.

Кінофестиваль «Тиждень українського фільму» проводять Посольство України в Чехії в співпраці з ГО «Рута» з Праги за фінансової підтримки МЗС України. Партнерами фестивалю є Держкіно України та ГО «Українська ініціатива в Чехії».
Фільми «Наші котики» та «Пекельна хоругва, або козацьке Різдво» можна буде побачити також у Брно 20 і 23 листопада.
Головне фото: фільм "Черкаси"