російські військові цілеспрямовано нищать усю літературу українською мовою в тих чи інших наших населених пунктах.

Про це народний депутат Микита Потураєв сказав на брифінгу на тему: «Протидія російській пропаганді» у медіацентрі Україна - Укрінформ.
«У нас є десятки свідчень про те, що абсолютно свідомо знищується вся література українською мовою. Тобто, поки вони там, то знищують усе: підручники, дитячі книжки, художню та наукову літературу. Якщо вони бачать українську мову, українські літери – це все пусте, як нацисти себе поводили, так і ці», - сказав Потураєв.
За його словами, не краща ситуація із пам’ятниками. Адже це для загарбників як своєрідна мітка.
«Коли вони приходять, то ставлять маркер. Це Ленін. Я не знаю, звідки вони його беруть. Вони везуть його з росії. Це як вони пишуть десь на стіні пам’яток архітектури «Здесь был Вася», а потім додають слово із трьох літер. Це саме такий процес. Це як у Бучі, в інших звільнених наших містах, коли вони просто екскременти свої залишають по кутках, в шухлядах, у шафах», - сказав парламентарій.
24 лютого росія розпочала повномасштабне вторгнення в Україну, розпочавши масовані бомбардування мирних міст і селищ. російські війська розв’язали масовий терор на тимчасово захоплених територіях.