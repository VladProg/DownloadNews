З нагоди 450-ліття книгодрукування в Україні у Львівському історичному музеї відкрили для огляду експозицію стародруків XVI-XVII ст. Серед представлених пам’яток – «Апостол» Івана Федоровича.

Про це кореспондентові Укрінформу повідомив завідувач відділу історії науки і техніки Петро Слободян.
«На сьогодні науковці продовжують вести дискусії щодо того, коли і як почали друкувати перші книги в Україні. Достеменно відомо, що першою друкованою книгою, яка дійшла до наших днів є «Апостол», видрукований Іваном Федоровичем у Львові між 25 лютого 1573 року і 15 лютого 1574 року. Саме тому появу цієї книги прийнято вважати початком книгодрукування в Україні», - розповів Слободян.

Він також наголосив, що ця книга надзвичайно цінна для нашої держави і, якщо раніше вона перебувала у постійній експозиції музею, то з початком повномасштабного вторгнення її надійно сховали від ворога.
Водночас на виставці представлені інші надруковані Федоровичем книги, зокрема – «Новий завіт» (1580) та «Острозька Біблія» (1581). Загалом репрезентовано близько 100 експонатів. Завдяки спеціально підготовленій карті відвідувачі можуть ознайомитися з найстарішими центрами книгодрукування в Україні XVI-XVII ст. не лише у великих містах, таких, як Львів, Київ, Острог, а й малих осередках (Крилосі, Стрятені, Рохманові та ін.).

Інша частина проєкту присвячена технічним особливостям друкарської справи, окремими аспектами її розвитку, супутніми ремеслами та художніми техніками. Зокрема, представлені друкарські каси, кліше, виконані в різних техніках (літографські камені, дереворити, мідерити, офорти, цинкографії), друкарський прес та офортний верстат тощо.
Зі слів організаторів, також упродовж шести місяців у рамках виставки проведуть проєкт «Вчимося друкувати», який включатиме низку навчальних майстер-класів з оволодіння друком давніми техніками: ксилографія, мідерит, сталерит, офорт тощо.






У Львівському історичному музеї вперше за час війни показали колекцію стародруків / Фото: Анастасія Смольєнко, Укрінформ











































Під час відкриття виставки співробітник відділу науки і техніки Львівського історичного музею Ростислав Островський провів майстер-клас на верстаті з виготовлення відбитків на папері з використанням кліше.
Як повідомлялося, 18-21 травня Львів відзначає День музеїв. З цієї нагоди 33 музеї Львова та Львівщини розробили спеціальну програму з низкою безкоштовних екскурсій, концертів, майстер-класів, фотосесій та лекцій.