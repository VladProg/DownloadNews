Президент Володимир Зеленський підписав закон про розблокування права на державну субсидію для іноземців при виробництві фільмів на території України.

Про це повідомляє пресслужба глави держави, передає Укрінформ.
"Глава держави підписав закон «Про внесення змін до статті 11 Закону України «Про державну підтримку кінематографії в Україні» щодо усунення технічних та логічних неузгодженостей» № 1985-ІХ, який парламент підтримав 17 грудня минулого року", - розповіли в ОП.
Зазначається, що цей документ дасть змогу розблокувати реалізацію низки прав іноземних суб’єктів кінематографії, зокрема права на отримання державної субсидії для повернення частини кваліфікованих витрат, здійснених при виробництві (створенні) фільму на території України.
"Це сприятиме залученню іноземних інвестицій в Україну, створенню нових робочих місць, підвищенню професійного рівня українських фахівців у цій галузі, міжнародній співпраці кінематографістів, розвитку інфраструктури й туризму", - поінформували в Офісі Президента.
Як повідомлялося, Верховна Рада 17 грудня ухвалила законопроєкт №6265 про внесення змін до статті 11 Закону України «Про державну підтримку кінематографії в Україні» щодо усунення технічних та логічних неузгодженостей. За відповідне рішення проголосували 298 народних депутатів.