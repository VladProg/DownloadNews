Італія та Україна підписали угоду про відновлення Спасо-Преображенського кафедрального собору в Одесі, який розбомбила російська армія.

Про це заявив віцепрем'єр-міністр і міністр закордонних справ та міжнародного співробітництва Італії Антоніо Таяні перед початком виїзного засідання Ради міністрів ЄС із закордонних справ у Києві 2 жовтня, передає Укрінформ.
"Сьогодні Італія підписала угоду про відновлення Одеського собору. Італія буде працювати над реконструкцією", - сказав він.
За словами Таяні, відновленням собору займатимуться найкращі італійські архітектори. "І це – чіткий культурний та політичний меседж для України", - додав Таяні.
Він додав, що Італія хоче підтримати Україну та захистити міжнародне право.
"Звичайно, ми хочемо досягти миру, але неможливо досягти миру без справедливості. Справедливість – це свобода і незалежність України", - наголосив глава італійського МЗС.
Як повідомляв Укрінформ, у ніч проти 23 липня російські війська здійснили масовану атаку по території Одеси та області. Загарбники випустили 19 ракет різного типу. Удар припав на історичний центр Одеси, внесений до Списку Всесвітньої спадщини ЮНЕСКО. Унаслідок атаки були пошкоджені 25 пам’яток архітектури, зокрема Спасо-Преображенський кафедральний собор.
У серпні офіс прем’єр-міністра Італії Джорджі Мелоні заявив, що Італія планує зробити внесок у зусилля з відновлення Одеського кафедрального собору, який розбомбила російська армія.
Фото: Костянтин і Влада Ліберови/libkos