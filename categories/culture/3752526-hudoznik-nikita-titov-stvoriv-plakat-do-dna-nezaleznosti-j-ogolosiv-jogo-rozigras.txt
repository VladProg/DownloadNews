Художник Нікіта Тітов створив плакат, присвячений Дню Незалежності.

Про це він повідомив у Фейсбуці, передає Укрінформ.
«Я створив плакат, присвячений Дню Незалежності. Я дуже хочу, щоб ми втримались, щоб ми перемогли», - зазначив Тітов.

Він додав, що вирішив роздрукувати 32 плакати і розіграти їх серед тих, хто сьогодні підтримає військових та їхні родини.

«Я дуже вас прошу скинути донат на підтримку наших військових, їх родин, або на будь-яку справу, яка зробить країну сильніше! Просто задонатьте тим, кого знаєте, чи тим, кому потрібно, а в коментарях поставте плюс. На днях я опрацюю всі плюси і визначимо переможців», - запевнив Нікіта Тітов.
У своєму зверненні він додав, що Івано-Франківськ сьогодні прощається з сином Оксани та Богдана Бринських, Остапом Бринським.
«Остап загинув, захищаючи країну, і сьогодні ми всі прийдемо подякувати йому і сказати останні добрі слова. Ми будемо пам’ятати кожну людину, яка захищає нас, все наше життя. Сподіваюсь, ми зможемо передати цю пам’ять, цей біль і віру майбутнім поколінням», - додав Тітов.
Відомо, що Остап Бринський, старший син художника Богдана Бринського, загинув 19 серпня біля Бахмута, потрапивши під мінометний обстріл. Чин похорону відбудеться 24 серпня.
Нікіта Тітов — художник, ілюстратор, плакатист, театральний художник, digital-художник.