Міністерство культури та інформаційної політики України ініціює вилучення пам’ятників Олександру Пушкіну, Миколі Щорсу та іншим російським діячам з Державного реєстру нерухомих пам’яток культурної спадщини національного значення.

Як передає Укрінформ, про це повідомляє Міністерство культури та інформаційної політики України.
«Це дасть змогу пришвидшити очищення публічного простору від маркерів комуністичного тоталітарного режиму та російської імперської політики. Наступний крок - за органами місцевого самоврядування. Саме вони мають прийняти остаточне рішення про демонтаж та переміщення об’єктів», - заявив т.в.о. міністра культури та інформаційної політики Ростислав Карандєєв.

Ростислав Карандєєв

Пропонується вилучити з реєстру: пам’ятник Пушкіну на проспекті Берестейському, пам’ятник Щорсу на бульварі Т. Шевченка, могилу генерала армії Ватутіна в Маріїнському парку, монітор «Железняков» по вул. Електриків, пам’ятник екіпажу бронепоїзда «Таращанець» в сквері між вулицями Заслонова та Ялтинською у Києві.
Крім того, пам’ятники Пушкіну в Житомирі, Харкові та Одесі, князю Воронцову в Одесі, полководцю Суворову в Ізмаїлі, адміралу Ушакову в Херсоні, «Україна - визволителям» в Ужгороді, меморіальний комплекс «Борцям революції» в Луганську.
У МКІП зазначили, що цей проєкт постанови Кабінету міністрів України після погоджень іншими органами влади внесуть на розгляд Уряду. В документі врахували вимоги Закону України «Про засудження та заборону пропаганди російської імперської політики в Україні і деколонізацію топонімії».
Як повідомляв Укрінформ, Президент України Володимир Зеленський підписав закон про засудження і заборону пропаганди російської імперської політики в Україні й деколонізацію топонімії, який називають важливим кроком у справі дерусифікації та деколонізації.
Перше фото ілюстративне