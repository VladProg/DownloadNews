Україну обрали до Міжурядового комітету зі сприяння поверненню культурних цінностей країнам їх походження або реституції у разі незаконного привласнення.

Як передає Укрінформ, про це Міністерство культури та інформаційної політики повідомляє у Фейсбуці.
"Вчора під час 41 засідання Генеральної конференції ЮНЕСКО, яка триває у штаб-квартирі організації в Парижі, Україну обрано до Міжурядового комітету зі сприяння поверненню культурних цінностей країнам їх походження або реституції у разі незаконного привласнення", - ідеться в повідомленні.
Активна участь України у роботі комітету сприятиме більшій залученості держави до процесів імплементації Конвенції про заходи, спрямовані на заборону та запобігання незаконному ввезенню, вивезенню та передачі права власності на культурні цінності, наголосили у МКІП.
Як повідомляв Укрінформ, Апеляційний суд Амстердама 26 жовтня ухвалив рішення повернути колекцію скіфського золота на територію суверенної Держави Україна.
Раніше, 14 грудня 2016 року, Окружний суд Амстердама ухвалив рішення про те, що експонати кримських музеїв із колекції "Крим – золотий острів у Чорному морі" мають бути повернуті в Україну. Рішення було ухвалено на основі конвенції ЮНЕСКО, згідно з якою художні цінності мають бути повернуті суверенній державі, що надала їх для тимчасової експозиції.
Представники кримських музеїв оскаржили це рішення суду.
Колекцію привезли у музей в Амстердамі на виставку ще до окупації півострова Росією.
Скіфське золото, доки триває судова тяганина, зберігається в музеї Алларда Пірсона в Амстердамі.