Співробітниця Інституту національної пам'яті Наталія Позняк стала лауреаткою премії імені Леся Танюка.

Як передає кореспондент Укрінформу, про це повідомляє Український інститут національної пам'яті у Фейсбуці.
«Співробітниця Українського інституту національної пам'яті Наталка Позняк стала лауреаткою Премії імені Леся Танюка за книгу «Волонтери: сила небайдужих». «За глибоке та системне дослідження одного з найпотужніших рушіїв свободи та демократії – українського волонтерського руху, фундаменту наших перемог» – такий напис на нагороді для нашої колеги Наталії Позняк-Хоменко», - йдеться у повідомленні.

На сайті УІНП зазначається, що премія імені Леся Танюка «За збереження історичної пам’яті» присуджується щороку авторам: літераторам, митцям, режисерам, громадським діячам, дослідникам, історикам, науковцям – за особливий внесок в українську культуру та історію і за стійкість громадянської позиції.
Цього року нагороду отримали Наталія Позняк-Хоменко, історикиня Наталія Старченко та етнограф із Харкова Михайло Красіков.
Як повідомляється, на церемонії вручення премії Позняк-Хоменко наголосила, що книга «Волонтери: сила небайдужих» – про кожного з нас.
«70% громадян, за останніми даними, тією чи іншою мірою причетні до волонтерства – цього феномену сучасного суспільства, який руйнує нав’язуваний нам російською пропагандою міф про те, що українці бажають один одному біди та живуть за принципом «моя хата скраю». Насправді українці тримаються один за одного і відгукуються на чужу біду, яка є для них своєю», - сказала Наталія.
Вона розвінчала один із найпоширеніших міфів, які нам намагалися нав’язати, – що українці ні на що не здатні.
«Згадайте, як нас намагалися переконати, що і влада у нас не така, і держава недолуга, і все українське – другосортне, і зарплати та пенсії у нас найнижчі. А ми за один день спромоглися скинутися на «Байрактар». Сьогодні українські волонтери показують, що для них немає нічого неможливого - а значить, що українці можуть все. Насправді ця книжка показує, що ми – героїчна нація. На наших очах відбувається перетворення нашої нації із нації-жертви на націю-воїна. Це феноменальний час, і його треба фіксувати», - цитує лауреатку сайт УІНП.
Як повідомляв Укрінформ, лауреатами Премії імені Георгія Ґонґадзе 2022 року стали журналіст Associated Press, фотограф, відеограф, письменник Мстислав Чернов і фотожурналіст Євген Малолєтка.
Державний комітет телебачення і радіомовлення проводить конкурси на здобуття премій імені Лесі Українки, Максима Рильського та В'ячеслава Чорновола.