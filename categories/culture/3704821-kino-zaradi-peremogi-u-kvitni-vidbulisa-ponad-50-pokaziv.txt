У межах квітневого Національного туру «Кіно заради Перемоги!» відбулося 52 кінопокази, 19 із яких - в останній тиждень місяця.

Про це інформує пресслужба Державного агентства з питань кіно на сторінці у Фейсбуці, передає Укрінформ.

«У межах Національного туру «Кіно заради Перемоги!» з 22 по 30 квітня відбулися 19 кінопоказів у 11 областях України. Загалом за квітень відбулися 52 кінопокази», - йдеться у повідомленні.
Зазначається, що 22 квітня у двох військових частинах на Житомирщині режисер Ахтем Сеітаблаєв представив воєнну екшн-драму «Мирний-21». Також він поспілкувався із захисниками.
Водночас у Держкіно зауважують, що із 27 по 30 квітня відбулося ще 17 кінопоказів «Мирний-21» у військових частинах Командування сил логістики Збройних сил України у Рівненській, Хмельницькій, Тернопільській, Вінницькій, Кіровоградській, Черкаській, Житомирській, Київській, Одеській, Харківській та Івано-Франківській областях.
«За період реалізації Туру у співпраці з Командуванням сил логістики Збройних сил України організовано 105 показів для військовослужбовців», - зазначають у відомстві.
Як повідомлялося, національний тур організовано Асоціацією «Дивись українське!» та Командуванням Сил Логістики. Проєкт реалізується з ініціативи Офіс Президента, Держкіно, за підтримки фондів та громадських організацій.
Фото: Держкіно, Facebook