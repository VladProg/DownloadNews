У Запоріжжі на "Козацькому колі", що на острові Хортиця, відсвяткували Різдво за козацькими традиціями: із боями "лава на лаву", вертепами та лицарськими змаганнями.

Про це повідомляє кореспондент Укрінформу.
"На славетній Хортиці проводимо щорічний різдвяний фестиваль "Козацька коляда". Це вже 9-й фестиваль. "Козацька коляда" - це і козацькі розваги, і шабельні бої, і лицарський турнір клубу "Братство сталі", виставка майстрів, бої "Лава на лаву", а також вертепи", - розповів перший віцепрезидент федерації "Спас", директор ДЮСШ "Спас" Костянтин Рижов.






Фестиваль «Козацька коляда» на Хортиці / Фото: Дмитро Смольєнко, Укрінформ














































Зазвичай фестиваль проводили або біля могутнього дуба, або в центрі Запоріжжя, на площі Фестивальній. Цього року захід перенесли на Хортицю, на майданчик, який було відновлено минулого року і який має назву "Козацьке коло".
"Це одне з найважливіших свят в житті козацтва. Як кажуть: "народ без традицій не живе, а животіє". Раніше говорили, що вертепи є лише на Західній Україні, але ми проводимо наш фестиваль вже 9-й рік поспіль і сьогодні маємо вже сім власних вертепів", - прокоментував президент Всеукраїнської федерації "Спас" Олександр Притула.
Козацька забава "лаву на лаву" - найулюбленіша частина фестивалю. Взяти участь у змаганнях могли всі бажаючі. За словами запорізьких козаків, "лава на лава" символізує єднання.
Фестиваль відвідали кілька сотень мешканців міста. Організатором свята є Всеукраїнська федерація "Спас", “Центр дозвілля “Перлина Хортиці”, ГО "Запорозьке Військо Низове "Запорозька Січ".
Фото: Дмитро Смольєнко, Укрінформ