У столиці проходить виставка живопису молодої української художниці Марини Камінської під назвою «Коріння», присвячена сім’ї.

Про це повідомляє кореспондент Укрінформу.
У своїй творчості художниця транслює реальність як віддзеркалення структури особистості, досліджує взаємозв'язки між людьми та різні етапи росту людини: пізнання себе, еротичні стосунки, материнство та батьківство, дружба, родинні зв'язки, духовний розвиток.

До серії «Коріння» Марини Камінської увійшли 13 картин, дев'ять із них виконані на полотні в техніці акрилового живопису, чотири – техніка акварельного живопису.

«Кажуть, що все живе має коріння. Ця серія картин саме про коріння людини - сім'ю. Коли я ступаю босими ногами по землі, я відчуваю її силу. Я знаю, що кожна людина на землі та я - це пристрасть життя до самого себе. Моя мама казала, що любов важливіша понад усе. Я знаю, що мої предки відчували любов, мої батьки відчували любов, я відчуваю любов та передаю її своїм дітям і вони нестимуть її далі. Так, я знаю, ця волога земля також знає багато про смерть. Але пам’ятаю - любов важливіша навіть за смерть» - розповіла про свою творчість художниця.

Марина Камінська народилася у 1992 році на Київщині. Свою діяльність у візуальному мистецтві почала у 2018 році. Понад 10 років мисткиня практикує мистецтво йоги, і це дуже вплинуло на її ставлення до творчого процесу та на зміст її робіт.

«В певний момент я просто зрозуміла, що моя основна медитація - це живопис, ту практику, яку я починаю на килимку, я просто транслюю у візуальний об'єкт на полотно, в цей час - я найближча до свого буття» - додала Камінська.
Виставка в галереї Spivakovska ART:EGO culture center (вул. Саксаганського, 59Б) триватиме до 27 січня. Вхід вільний.