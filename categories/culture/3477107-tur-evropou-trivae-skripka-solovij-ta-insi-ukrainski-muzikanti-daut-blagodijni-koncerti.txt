Українські артисти продовжують благодійний тур Європою, щоб сказати “Дякуємо!” всім, хто стоїть разом з Україною.

Про це Укрінформу повідомили організатори.
«Серед учасників туру - Олег Скрипка, Христина Соловій, гурти PATSYKI Z FRANEKA та B&B Project. Зібрані під час туру кошти будуть передані на потреби української армії та волонтерських організацій, з якими артисти співпрацюють і допомагають в їхній діяльності», - йдеться в повідомленні.
Зазначається, що 5 травня перший концерт відбувся в місті Тулуза (Франція). 7 травня учасники туру виступлять у Брюсселі (Бельгія), 9 травня - у Празі (Чехія), 10 травня - в Нанті (Франція).
«Українські артисти зі справжнім автентичним звучанням та українськими піснями їдуть з благодійним туром Європою, щоб сказати “Дякуємо!” тим, хто відкриває свої домівки для українських біженців; хто перераховує гроші на підтримку армії та волонтерських організацій; хто відправляє обладнання та медзасоби до зруйнованих війною українських міст і сіл; хто підтримує українських дітей, які втратили батьків; усім, хто в цей непростий час стоїть разом з Україною», - наголошують організатори.
Тур організовує волонтерська організація UkraineConnect за підтримки Міністерства культури та інформаційної політики України, Європейської Комісії та Представництва України при Європейському Союзі.
Детальна інформація про проєкт та його учасників - на офіційному сайті.
Відео концерту в Тулузі можна переглянути тут.
Як повідомляв Укрінформ, Львівська опера та МКІП запустили серію благодійних онлайн-концертів.