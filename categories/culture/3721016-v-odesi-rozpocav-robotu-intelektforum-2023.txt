В Одеській національній науковій бібліотеці за підтримки Міністерства культури на інформаційної політики розпочав роботу Інтелект-форум 2023.

Як передає Укрінформ, про це МКІП повідомляє в Телеграмі.
Цьогоріч на виставці-форумі представлені новинки близько 100 вітчизняних видавництв з різних регіонів України, у тому числі – нещодавно створених та тих, що беруть участь у форумі вперше.
Як зауважили в МКІП, видавці презентуватимуть нові наукові та науково-популярні видання з історії, образотворчого мистецтва, військово-морського етикету, зі сходознавства, археології, бібліографії, криміналістики та художні твори різних жанрів для дітей і дорослих, сучасні іноземні твори в перекладі українською.

У зверненні до учасників форуму Міністр культури та інформаційної політики Олександр Ткаченко наголосив, що цьогорічна концепція заходу є дуже символічною, оскільки ґрунтується на таких ключових поняттях, як єдність, стійкість та перемога.
За його словами, “саме ці поняття визначають сучасні тенденції та орієнтири нашої професійної діяльності”.
Як повідомляв Укрінформ, для розвитку українського книговидання і підтримки достатнього рівня читання серед населення Україні потрібно щороку 100 млн євро.
Фото: МКІП