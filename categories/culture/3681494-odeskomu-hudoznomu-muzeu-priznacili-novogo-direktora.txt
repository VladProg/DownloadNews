Виконувачкою обов‘язків директора Одеського національного художнього музею призначено Катерину Кулай.

Про це повідомляється на Фейсбук-сторінці закладу, передає Укрінформ.
«Усією музейною командою вітаємо Катерину Кулай з призначенням на посаду виконуючої обов‘язки директора Одеського національного художнього музею», - йдеться у повідомленні.
Зазначається, що Кулай також залишається очільницею Благодійного фонду «Друзі музею», який існує задля підтримки Одеського художнього музею.
Попередня очільниця закладу Олександра Ковальчук працюватиме на посаді заступниці директора з розвитку.
«Будемо й надалі продовжувати шлях, який проклав для музею Олександр Ройтбурд», - зауважили в ОХМ.
Як повідомлялося, до 8 серпня 2021 року Одеський художній музей очолював відомий український художник, депутат Одеської облради Олександр Ройтбурд.
Після його смерті в.о. директора закладу у вересні була призначена депутат Одеської міськради Олександра Ковальчук.