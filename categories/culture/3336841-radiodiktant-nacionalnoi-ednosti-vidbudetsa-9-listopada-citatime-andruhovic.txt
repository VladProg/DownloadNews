Радіодиктант національної єдності до Дня української писемності та мови відбудеться 9 листопада о 10:00. Текст читатиме письменник Юрій Андрухович.

Як передає Укрінформ, про це повідомляє Державний комітет телебачення і радіомовлення України.
"Держкомтелерадіо закликає громадськість долучитися до Радіодиктанту національної єдності, який традиційно відбудеться 9 листопада, до Дня української писемності та мови. Радіодиктант буде транслюватися о 10:00 на всіх платформах Суспільного мовлення", - ідеться у повідомленні.
У Держкомтелерадіо нагадують, що флешмоб започаткувала команда Українського радіо у 2000 році. І запевняють, що за останні роки підхід до нього суттєво змінився.
"Радіодиктант національної єдності - це наймасовіший осінній флешмоб, покликаний звернути увагу на українську мову, популяризувати українську мову. Тож навіть якщо ваша професія ніяк не пов’язана з мовознавством, чи навіть якщо ви поки що не опанували українську мову, радіодиктант - теж для вас", - зазначив член правління Суспільного мовлення, відповідальний за платформу радіо, керівник проєкту "Радіодиктант" Дмитро Хоркін.
Флешмоб транслюватиметься на телеканалах та діджитал-платформах Суспільного. Так, спецефір "Суспільної студії" транслюватиметься на загальнонаціональному телеканалі UA:Перший, регіональних суспільних мовниках, ютуб-каналі UA:Перший та на Фейсбук-сторінках: Суспільне мовлення, UA:Перший та регіональних філій Суспільного. І традиційно радіодиктант звучатиме по всій країні на хвилях Українського радіо та Радіо Культура.
"Автором тексту та читцем цьогорічного радіодиктанту буде культовий український письменник Юрій Андрухович. Він уже починає працювати над текстом. Вже зовсім скоро буде оголошено тему. До методичної роботи над Радіодиктантом національної єдності долучиться Лариса Масенко - українська мовознавиця, докторка філологічних наук, професорка кафедри української мови Національного університету "Києво-Могилянська академія" і провідна наукова співробітниця Інституту української мови НАН України", - йдеться у повідомленні.
У Держкомтелерадіо додають, що традиційно найактивнішими учасниками є школярі, студенти й викладачі навчальних закладів, "але щороку диктант розширює межі - у ньому беруть участь представники найрізноманітніших професій, а також відомі спортсмени, актори, бізнесмени та політики".
Студію для гостей облаштовують у читальній залі Національної бібліотеки імені Вернадського, де й цьогоріч відомі українці писатимуть диктант із дотриманням карантинних вимог.
Як повідомляв Укрінформ, у 2020 році після проведення Радіодиктанту національної єдності перший канал Українського радіо отримав близько 16 тисяч листів - майже 13,8 тис. електронних та 2 тисячі паперових. Текст диктанту написав поет і видавець Іван Малкович, а консультувала і редагувала доктор філологічних наук, професор Лариса Масенко. Зачитала радіодиктант актриса Римма Зюбіна.