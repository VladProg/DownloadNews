У Києві відкрилася виставка "Марія Малює", де представлені сто донині неекспонованих картин Марії Примаченко.

Як повідомляє кореспондент Укрінформу, експозиція представлена в Національному центрі "Український Дім".
Усі сто творів різного тематичного спрямування надав для показу мистецтвознавець Едуард Димшиц. Це його приватна колекція, яка раніше ніколи не виставлялася. Мистецтвознавець розповів, що збирав картини Примаченко впродовж 30 років. Він підкреслив, що вважає творчість Марії Примаченко своєрідним кодом української нації, оскільки вона була "заглиблена в цю землю, дуже добре знала, як живуть люди на цій землі". Окрім того, мистецтвознавець назвав творчість авторки своєрідним символом незламності.






У Києві відкрилася виставка "Марія Малює" / Фото: Ангеліна Страшкулич, Укрінформ






















"Вона мала дуже важку долю. Поховала свого коханого чоловіка на початку Другої світової війни, який навіть не встиг побачити їхнього спільного сина. Все її життя пройшло без матеріальних розкошів. Примаченко все життя хворіла на поліомієліт. Але все одно завжди була стійкою людиною", – розповів Димшиц.
Він зауважив, що роботи Примаченко експонуються зараз, під час війни, бо її творчість – це своєрідний символ незламності, оптимізму.
"Для мене Примаченко – це завжди оптимізм. Оптимізм додає нам сили. А сили потрібні нам для перемоги", – додав мистецтвознавець.
Назва виставки "Марія Малює" має на меті спрямувати відвідувачів до альтруїстичного світогляду художниці, її стійкості та відданості своєму всесвіту. Слоган експозиції: "Я хочу, щоб люди жили, як квіти цвіли".
"Ми обрали слоганом прекрасні слова, які сказала Марія, – "я хочу, щоб люди жили, як квіти цвіли". Я думаю, що жоден із нас не хоче воювати. Не хоче, щоб люди гинули. Ми всі хочемо, щоб люди жили, як квіти цвіли", – зазначила директорка Українського Дому Ольга Вієру.
Проєкт створений у співпраці з Фондом родини Марії Примаченко.
Ознайомитися з унікальною експозицією можна впродовж 7 липня - 27 серпня 2023 року в Українському Домі за адресою вулиця Хрещатик, 2.
Виставку супроводжуватиме публічна освітня програма, розроблена спеціально для проєкту, зокрема лекції, обговорення, майстер-класи.
Як повідомлялося, торік в Українському Домі відбулася виставка "Врятоване" з 14 картин Марії Примаченко, які вціліли після російського ракетного обстрілу Іванківського історико-краєзнавчого музею.