Новий документальний цикл «Загублені імена», присвячений талановитим особистостям України, розпочнеться історією про композитора, хормейстера, диригента й фольклориста Олександра Кошиця.


Про це повідомляє Державне агентство з питань кіно у Фейсбуці, передає Укрінформ.
«FILM.UA Group представляє новий цикл «Загублені імена», присвячений особистостям України, чиїми здобутками захоплюються в усьому світі, але про яких у нашій країні знають несправедливо мало. Героєм першого випуску є Олександр Кошиць. Саме він познайомив світ зі «Щедриком» Леонтовича, а його обробка колискової «Ой, ходить сон...» стала основою для джазового стандарту Summertime Джорджа Ґершвіна», - йдеться у дописі.



Як зазначається, це стане продовженням документального циклу «Народжені Україною», який розповідав про українських митців і вчених, чиї надбання привласнювалися російською культурою протягом віків.
Як повідомлялося, восьмий епізод «Народжених Україною» присвятили уродженцю Чугуєва - художнику Іллі Рєпіну.