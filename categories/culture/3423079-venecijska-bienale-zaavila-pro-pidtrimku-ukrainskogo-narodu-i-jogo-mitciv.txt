Венеційська бієнале заявила про повну підтримку українського народу та його митців і засудила російську військову агресію.

Як передає Укрінформ, про це повідомляє пресслужба Держкіно.
У команді La Biennale di Venezia запевняють, що всіляко співпрацюватимуть з Українським павільйоном на Biennale Arte 2022 (23 квітня - 27 листопада 2022 року) «з метою заохочення присутності митця та його команди з їхнім твором, реалізації якого він твердо відданий, незважаючи на трагічну ситуацію в Україні».
«Ми не закриємо двері для митців з росії, які виступають проти нинішнього російського режиму… Але відмовляємося – доки ця ситуація зберігається – від будь-якої форми співпраці з тими, хто здійснив або підтримав акт агресії безпрецедентної тяжкості, і тому ми не погоджуємося на присутність на наших заходах офіційних делегацій, установ та окремих особистостей, пов'язаних з російським урядом», - заявляють у La Biennale di Venezia.
На знак солідарності з кінематографістами та народом України у Римі 7 березня, в Мілані 9 березня та у Венеції 10 березня відбудуться безкоштовні покази фільму українського режисера Валентина Васяновича "Відблиск", який торік змагався в основному конкурсі Венеційського фестивалю за головну нагороду.
Герой стрічки – цивільний хірург із Дніпра, який іде добровольцем на фронт і потрапляє в полон. Після визволення на нього чекає мирне життя, проте пережите переслідує його.
Головні ролі у фільмі виконали Роман Луцький, Ніка Мислицька, Надія Левченко, Андрій Римарук, Ігор Шульга. Виробництво здійснили кінопродакшн ARSENAL FILMS за участю ForeFilms та фінансової підтримки Держкіно.

У Римі показ стрічки відбудеться 7 березня в кінотеатрі Troisi о 19:10, фільм представить президент Бієнале Роберто Чікутто.
У Мілані фільм покажуть в середу, 9 березня, в кінотеатрі Anteo Palazzo del Cinema о 20:00, стрічку представить директор Венеційського міжнародного кінофестивалю Альберто Барбера.
У Венеції картину буде показано у четвер, 10 березня 2022 року, в кінотеатрі Россіні о 21:30, фільм представить Федеріко Жіроні.

Український павільйон на 59-й Венеційській бієнале під назвою "Фонтан виснаження. Висока вода" готують художник Павло Маков та куратори Лізавета Герман, Марія Ланько і Борис Філоненко, які здобули перемогу на конкурсі Міністерства культури та інформаційної політики.
24 лютого президент РФ Володимир Путін оголосив про початок вторгнення в Україну. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та селищ.
В Україні запровадили воєнний стан та оголосили загальну мобілізацію. Також наша країна офіційно направила позов проти Російської Федерації до Міжнародного суду ООН у Гаазі.