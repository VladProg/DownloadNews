У Києві, на Театральній площі перед Національною оперою, встановили скульптурну інсталяцію молодого сучасного українського художника Михайла Деяка «Непередбачувані обставини».

Про це повідомляє кореспондент Укрінформу.
«Нарешті відбувся проєкт, над яким я дуже довго працював, який був на межі зриву разів десять. «Непередбачувані обставини» — це проєкт про те, що відбувається навколо нас, про те, що ми можемо переосмислити по-новому, кожен для себе, і поділитися один з одним. Ця площа є дуже цікавою, тут місце пластики, місце музики і навколо нього - різні епохи, різна архітектура. Хочу подякувати моїм асистентам, тому що це складна і важка фізична робота, це зроблено вручну. Я сподіваюся, що тут буде проходити багато людей, всі будуть реагувати. Я не згоден, що це провокативний проєкт, хоча він своїми деструктивними формами може ламати якісь урбаністичні пейзажі, але я думаю, що він тільки доповнює їх», - сказав Деяк, додавши, що інсталяція була зроблена саме для цієї площі.

Він висловив сподівання, що сьогоднішня подія стане прецедентом для інших художників і спонукає їх створювати яскраві арт-проєкти на центральних площах Києва.
Як зазначалося на відкритті, інсталяцію встановлено за ініціативи засновника Дому подарунків та декору Mandarin Maison Олега Дзюбяка в межах нового арт-проєкту «Без обмежень».

«Арт-проєкт «Без обмежень» створений задля того, щоби якомога більше людей могли доторкнутися до сучасного мистецтва наживо. Виставкові майданчики цього проєкту не матимуть ні постійної адреси, ні будь-яких обмежень у просторі і часі - сьогодні це у Києві, завтра у Львові, післязавтра в Парижі. Настільки швидко рухається інформація, що сучасному мистецтву треба бути в авангарді», - зазначив Дзюбяк.

Він розповів, що їхня співпраця з Деяком почалася близько року тому, що інсталяцію планували відкрити ще у травні, але змінили час через реконструкцію Театральної площі.
«Зараз за підтримки Київської міської держадміністрації нам вдалося відкрити цю інсталяцію сучасного мистецтва. Виставка відкрита, як мінімум, до 1 грудня 2021 року. Я бачив щось подібне в Парижі, в Нью-Йорку, в різних країнах світу. Мені здається, що це повинно сподобатися і українським людям, й іноземним туристам», - сказав Дзюбяк.
Арт-проєкт складається з трьох скульптур, на них містяться таблички з QR-кодами, сканувавши які, можна побачити відеоролик та іншу цікаву інформацію.

Михайло Деяк входить в ТОП-20 молодих сучасних художників країн Східної Європи, посідає 7 місце серед найперспективніших художників України та є найдорожчим художником України за версією Forbes, веде активну виставкову діяльність, його роботи успішно продаються на аукціонах за кордоном, твори знаходяться у фондах Національного художнього музею України, приватних колекціях України, Канади, США, Великобританії, Франції, Швейцарії, Угорщини, Китаю.
Для Олега Дзюбяка це далеко не перший арт-проєкт. Лише за останні 5 років з його ініціативи в арт-просторі Mandarin Maison було проведено близько 30 виставок та перформансів сучасних українських та закордонних митців. Зокрема таких, як Олександр Верещак, Роман Мінін, Микола Маценко, Олександр Ройтбурд, Віктор Сидоренко, Олег Тістол, Василь Цаголов, Сергій Якименко, Оксана Мась, Борис Данилов, Вікторія Сорочінскі. Він постійний учасник найпрестижніших арт-форумів: Art Basel, Biennale di Venezia, Art Paris.