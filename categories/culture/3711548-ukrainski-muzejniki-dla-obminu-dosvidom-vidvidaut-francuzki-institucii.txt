У червні 15 українських музейників відвідають французькі інституції музейної сфери для обміну досвідом і встановлення партнерства.

Як передає Укрінформ, про це повідомляє в Телеграмі Міністерство культури та інформаційної політики.
Програма здійснюється в рамках домовленостей між Міністерством культури та інформаційної політики України та Міністерством культури Франції за підтримки і сприяння Французького інституту в Україні та Українського інституту.
Як зазначила заступниця очільника МКІП Галина Григоренко, “у повоєнний час музеї стикнуться з проблемами реставрації творів, які були в евакуації чи спаковані в сховищах, з питаннями реекспозиції та побудовою нової системи взаємодії з аудиторіями, оскільки портрет відвідувача суттєво зміниться. Тут йдеться про безбар’єрність та інклюзивність, проактивну комунікацію та інтерактивні програми для різного віку”.
Також цього року в рамках співпраці три українські реставраторки і три музикантки (клавесин) відвідають французькі інституції за програмами стажування та наукової роботи.
Як повідомляв Укрінформ, у Львові 18-19 травня проходить конференція “Злочин проти культурної спадщини – у воєнний та позавоєнний час”, організована Консультативною місією Європейською Союзу (КСЄС).
Захід зібрав експертів високого міжнародного рівня, які обговорюють відшкодування збитків, завданих РФ культурним цінностям України, та розслідування таких злочинів.