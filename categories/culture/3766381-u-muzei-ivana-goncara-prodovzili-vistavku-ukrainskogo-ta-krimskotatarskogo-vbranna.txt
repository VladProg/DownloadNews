У Києві у Музеї Івана Гончара продовжили виставку українського та кримськотатарського вбрання «Свято» до 29 жовтня.

Про це повідомляє пресслужба Київської міської державної адміністрації, передає Укрінформ.
“У Музеї Івана Гончара (вул. Лаврська, 19) продовжили виставку українського та кримськотатарського вбрання «Свято» до 29 жовтня”, - йдеться в повідомленні.

Крім того, у п’ятницю, 29 вересня, у Музеї – День відкритих дверей, перегляд експозиції безкоштовний.

На виставці представлені зразки святкового вбрання з Полтавщини, Київщини, Слобожанщини (Харківської, Сумської, Луганської та Донецької областей), Чернігівщини, Полісся, Гуцульщини, Покуття, Буковини, Поділля та Криму. За час роботи експозиції її відвідали близько 6 000 людей.

Усі охочі можуть замовити екскурсію, під час якої музейники докладно розкажуть про особливості вбрання, його символічного призначення та використання в побуті.

Як повідомляв Укрінформ, у Національному музеї літератури відбулася урочиста презентація виставки "Відкриття" у межах "Міжнародного освітнього культурно-мистецького проєкту "Кримськотатарські студії" ГО "Обрядова культура України", де представили лялькові кримськотатарські композиції.