У смт Червоне Бердичівського району Житомирської області вночі 17 жовтня загорілася пам'ятка архітектури кінця ХІХ століття - будинок культури на території маєтку Грохольських-Терещенків.

Про це на своїй сторінці у Фейсбуці повідомило ГО «Червоне Туристичне. Палац Грохольських-Терещенків», передає Укрінформ.
«17 жовтня 2023 року у Червоному згоріла пам'ятка архітектури кін. ХІХ ст. (без реєстру) Це був будинок культури. А тепер лиш одна коробка. Станом на зараз (23.21) будівля все ще горить, її намагаються загасити», - йдеться в дописі.



Туристичний гід Тарас Коновалов у своїх сторіз у Фейсбуці опублікував відео палаючої будівлі та написав, що того дня ще проводив екскурсію будинком культури. Він також відзначив, що дерев'яні перекриття між поверхами, дах, стіни - це все було оригінальне кінця ХІХ ст. (окрім оббивки стін).

Як повідомляв Укрінформ, Господарський суд Житомирської області ухвалив рішення повернути державі маєток Терещенків у смт Червоне, який перебував у власності Житомирської єпархії УПЦ (МП).
Фото: Фейсбук\Червоне туристичне