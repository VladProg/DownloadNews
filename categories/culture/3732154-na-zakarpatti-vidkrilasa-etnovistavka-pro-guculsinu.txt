У Закарпатському музеї народної архітектури та побуту в Ужгороді відкрилася етновиставка про Гуцульщину із колекцій музеїв Галичини, Буковини та Покуття.

Про це повідомила у Фейсбуці Закарпатська обласна рада, передає Укрінформ.
Як зазначається, відвідувачі можуть відчути енергетику минулих поколінь у вишиваних речах та предметах побуту.

«Культура, наша історія і традиції — це те, що зараз відстоюють ціною власних життів наші військові на Сході та Півдні України. Гуцульські традиції об’єднують Закарпаття та Івано-Франківщину. Наші пращури ще у 1918 році проявляли прагнення до свободи і незалежності, створивши Гуцульську Республіку зі своїм військом та урядуванням. Наше завдання — берегти ці традиції і передавати їх нащадкам», - зауважив заступник голови обласної ради Василь Дем’янчук.

Експонати для виставки надали Національний музей народного мистецтва Гуцульщини та Покуття імені Кобринського, Микола Шкрібляк із колекцією кросен Буковини, Косівський інститут декоративно-прикладного мистецтва.
Фото: Закарпатська ОДА