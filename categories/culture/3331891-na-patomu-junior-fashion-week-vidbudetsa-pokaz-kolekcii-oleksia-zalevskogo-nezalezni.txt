У Києві, в КВЦ “Парковий”, з 22 по 24 жовтня відбудеться п’ятий Junior Fashion Week.

Про це Укрінформу повідомили організатори заходу.
“В перший день Junior Fashion Week презентує колекцію дизайнера Олексія Залевського «НЕЗАЛЕЖНІ». На подіум вийдуть 30 моделей від 1 до 30 років. Колекцію, що представить 30 облич Незалежності, Олексій Залевський створив саме для Junior Fashion Week в рекордно короткі строки — за півтора місяця”, - ідеться в повідомленні.
Як зазначив сам Залевський, за 30 років Незалежності в Україні виросло ціле покоління нових, незалежних людей. “Всі вони – різні, але поєднанні однією рисою – вони можуть бути вільними, розвиватися та досягати своїх цілей в нашій країні. Моя колекція про різноманітність та водночас про спільний культурний код, який може стати орієнтиром для молодих людей», - сказав дизайнер.

Повідомляється, що серед моделей показу будуть люди з інвалідністю, спортсмени, зірки шоу-бізнесу, юні актори, талановиті діти та молодь. Залевський виступає водночас і як постановник свого шоу, тож глядачів чекає епатажне та яскраве дійство. Всі учасники показу стануть героями фотосесії, яка потім трансформується у фотовиставку.
Junior Fashion Week розпочнеться 22 жовтня з показу колекції «Берегиня», де глядачі побачать автентичне українське вбрання з різних регіонів України. Закриється захід 24 жовтня показом дизайнерки Вікторії Гресь. Загалом за три дні на Junior Fashion Week планується 22 покази. Це насичений тиждень моди, що представляє різноманіття сучасної моди від світових та українських брендів з актуальними колекціями для молоді.
«600 дітей-моделей, понад 20 українських та іноземних дизайнерів, у тому числі молодих, дитяча мода haute couture, вечірня, повсякденний та спортивний одяг, кращі бутіки столиці - все це очікує гостей на ювілейному Junior Fashion Week. Кожен день ми заповнюємо також виступами відомих українських артистів, автограф-сесіями, художніми інсталяціями та виставками, інтерактивними програмами», - сказала засновниця JFW Наталя Коваленко.
Junior Fashion Week стане майданчиком для розвитку молоді та творчих талантів дизайнерів, художників, а також дасть можливість для якісного сімейного дозвілля та культурного збагачення під час інтерактивних програм. Гості заходу також побачать виступи KALUSH, Anna Trincher, ДахаБраха, Razo та інших.
Ведучими заходу традиційно стануть Григорій Решетник та Марися Горобець, зірковими гостями та учасниками - Лілія Ребрик, Поліна Неня, Влад Яма, Анатолій Анатоліч, Геннадій Попенко, Тимур Мірошниченко, Дар'я Трегубова, В'ячеслав та Ірина Дюденки, Вікторія Тігіпко, подружжя П'ятових, Камалія, Маргарита Січкар та інші.
Фото надане організаторами