Галерея «ХотАртХол» у Львові продовжує проєкт «Україна після 24.02» виставкою живопису та графіки маріупольця Павла Пономаренка – «Рефлексії».

Про це повідомляє пресслужба Львівської міської ради, передає Укрінформ.
«Виставка «Рефлексії» – це погляд художника на події в його рідному місті, державі та світі загалом. Крізь призму особистого досвіду автор передає свої враження від нового життя – нові місця, нові люди, які опинились в умовах повномасштабної війни в Україні. За допомогою обмежених геометричних форм та стислої гами кольорів автор надає глядачеві можливість зазирнути у ті відчуття та ситуації, в яких перебував він та його близькі», - йдеться у повідомленні.
Відкриття виставки відбудеться 14 липня о 18:00 у галереї «ХотАртХол», вона триватиме до 11 серпня.
До березня 2022 року Павло Пономаренко мешкав та творив у місті Маріуполь. Війна змусила залишити рідне місто, тож художник опинився у Львові. Член Національної Спілки художників України з 2017 року, учасник всеукраїнських та міжнародних виставок.
Художник працює у жанрі кубізму, в своїх роботах пропонує бачення навколишнього світу через аналіз геометричних форм.