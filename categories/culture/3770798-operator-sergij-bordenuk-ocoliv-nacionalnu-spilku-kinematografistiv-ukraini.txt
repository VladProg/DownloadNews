Під час ІХ-го з'їзду Національної спілки кінематографістів України було обрано нового голову спілки, яким став кінооператор Сергій Борденюк.

Про це повідомляє пресслужба Державного агентства з питань кіно на сторінці у Фейсбуку, передає Укрінформ.
"ІХ з'їзд Національної спілки кінематографістів України обрав нового голову Спілки. Ним став відомий оператор Сергій Борденюк, який до цього декілька років був секретарем правління НСКУ", - йдеться в повідомленні.
Зазначається, що за кандидатуру Борденюка проголосувала більшість з присутніх на з'їзді кінематографістів.
Сергій Борденюк - український оператор-постановник вищої категорії, художній керівник курсу операторської майстерності Київського національного університету культури і мистецтв. У 2003 році отримав звання заслуженого діяча мистецтв України. Лауреат вітчизняних та міжнародних кінофестивалів. Фільмографія ігрових та документальних стрічок налічує понад 70 фільмів.