Артисти Житомирської обласної філармонії ім. Святослава Ріхтера спрямували зі своєї зарплати понад 100 тисяч гривень на підтримку Збройних сил.

Про це кореспондентові Укрінформу розповіла директор філармонії Тетяна Руденька.
«Артисти філармонії зібрали понад 100 тис. грн зі своєї зарплати на підтримку ЗСУ. Окрім того, проводили благодійні концерти у співпраці з громадськими організаціями. Збирали також кошти на автомобіль для військових», - зазначила Руденька.
За її словами, в умовах війни філармонія проводила концерти у форматі онлайн. Наживо натомість відбувалися благодійні концерти в межах області.

За численними проханнями артисти продовжили закриття 84-го концертного сезону 1 липня. Адже багато людей не встигли придбати квитки, тому не змогли долучитися до перегляду онлайн. Саме сьогодні буде можливість це зробити, купивши квиток на сайті.


«Багато наших артистів зараз перебувають за кордоном, де вони теж проводять благодійні концерти і збирають кошти. Зокрема народний артист Юрій Градовський разом із нашим ляльковим театром та волонтерами провели багато концертів в Італії, звідки привезли гуманітарну допомогу і теж зібрали кошти», - додала директор філармонії.
Як повідомляв Укрінформ, українці за три дні перерахували благодійному фонду Сергія Притули грошей на придбання чотирьох ударних безпілотників "Байрактар" для Збройних сил України.