У Празі під час форуму East Doc Platform відбувся показ документального фільму "Щедрик проти русского міра".

Про це повідомляє пресслужба Міністерства культури та інформаційної політики у Телеграмі, передає Укрінформ.
"Показ відбувся у Французькому інституті у Празі під час форуму East Doc Platform за ініціативи виконавчого продюсера телеканалу Суспільне Культура Лук’яна Галкіна та за сприяння французької агенції CFI Media Development", - йдеться у повідомленні.
Як зазначається, фільм порушує низку актуальних проблем сьогодення, таких як протидія російській культурній експансії та пропаганді зображених через історію світового турне хорової капели диригента Олександра Кошиця у 1919-1924 роках.
Зокрема, переглянути стрічку прийшли представники українських дипломатичних установ, громадських організацій, культурно-освітніх центрів у Празі.
Також завітали тимчасовий повірений у справах України в Чеській Республіці Віталій Усатий та наукова співробітниця Національної бібліотеки Чеської Республіки, яка взяла участь у створенні фільму, Рита Кіндлерова.
Документальний фільм було створено на замовлення Суспільне Культура командою «Prosto production».
Прем'єра стрічки відбулася 25 грудня 2022 року в ефірі Всеукраїнського марафону «Єдині новини».
Фото: МКІП