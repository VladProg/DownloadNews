Українське кіно сьогодні представлене практично на кожній міжнародній платформі і стало доступнішим для глядача у світі.

Про це заявила виконавчий директор Української кіноакадемії та генеральний директор Одеського міжнародного кінофестивалю Анна Мачух на брифінгу в Медіацентрі Україна - Укрінформ.
"Війна відкрила ще більше шляхів для України в світ та Європу, зокрема для кіно. Сьогодні наші фільми та проєкти є практично на кожній міжнародній платформі. Багато фестивалів роблять спеціальні програми з українськими фільмами. Наше кіно стало доступнішим для міжнародного глядача", - сказала Мачух.
За її словами, деякі кінофестивалі, як-от у Варшаві та Карлових Варах, цього року дадуть змогу знайти нових спонсорів для українських кінематографів. Таким майданчиком став і Каннський фестиваль, незважаючи на неповний бойкот російського кіно.
"У нас було кілька програм Work in progress - це незавершені фільми, які шукають партнерів. Вони змогли презентуватися, знайти допомогу і підтримку", - зауважила виконавчий директор Української кіноакадемії.
Вона додала, що міжнародна спільнота готова не лише дивитися і фінансувати українське кіно, а й брати безпосередню участь у зйомках. "Те кіно, яке зараз уже розробляється, буде міжнародного формату. Долучаються багато країн, вносять свої ідеї. Це не можуть бути зйомки лише іноземної команди - буде спільна робота", - наголосила Мачух.
Як повідомлялося, 24 лютого росія розпочала повномасштабну війну проти України. Відомі діячі української кіноіндустрії виступили проти російського вторгнення в Україну та долучилися до численних закликів до бойкоту російської культури.
Європейська кіноакадемія приєдналася до ініціативи Української кіноакадемії щодо бойкоту російських фільмів і заявила, що виключає їх із цьогорічної Європейської кінопремії.