Художня стрічка режисера Філіпа Сотниченка візьме участь у 71-му Міжнародному кінофестивалі у Сан-Себастьяні (Іспанія), який проходитиме 22-30 вересня.

Про це повідомило Державне агентство з питань кіно у Фейсбуці, передає Укрінформ.
«Український художній повнометражний фільм «Ля Палісіада» візьме участь у конкурсній програмі Zabaltegi-Tabakalera міжнародного кінофестивалю Donostia Zinemaldia - Festival de San Sebastián», - йдеться в повідомленні.
Стрічка «Ля Палісіада» — повнометражний дебют Сотниченка в жанрі пострадянського нуару. Історія розгортається в Україні в 1996 році, за кілька місяців до підписання протоколу №6 Європейської конвенції з прав людини, що передбачав відмову від смертної кари.
Сюжет розгортається навколо судового психіатра, чиє спокійне життя змінюється, коли він має взяти участь у заплутаній історії вбивства міліціонера. Герой починає сумніватися у правильності системи правоохоронних органів, коли бачить усю беззаконність проведення судових експериментів над підозрюваним.
Стрічку створено кінокомпаніями «Віател» та «Сучасне українське кіно». Розробку проєкту підтримав Український культурний фонд, фінансову підтримку виробництва було отримано від Державного агентства України з питань кіно, постпродакшн профінансував Гетерборзький кінофонд (Швеція).
Donostia Zinemaldia, також відомий як Festival de San Sebastián або Сан-Себастьянський кінофестиваль, є одним із найпрестижніших кінофестивалів в Європі та одним із найбільших культурних подій в Іспанії. Фестиваль щорічно відбувається в місті Сан-Себастьян, розташованому на півночі Іспанії, у Баскському краї. Заснований у 1953 році, кінофестиваль присвячений презентації й підтримці кінопродукції з усього світу.
Вищі нагороди фестивалю - «Золота мушля» (за кращий фільм) та «Срібна мушля» (вручається кращому акторові, кращій актрисі та кращому режисеру). Щороку на фестивалі відбувається вручення почесної нагороди Donostia Award (Доностія) за внесок у кінематограф.