Київський академічний театр юного глядача на Липках покаже гостросоціальну драму про біженців «‎Просто хочеться жити».

Про це повідомляє Укрінформ.
«Вистава створена спільно з молодіжною організацією Youth integration club, що допомагає біженцям стати частиною мистецького й соціального життя України. У виставі розповідаються історії шістьох людей, які були змушені стати біженцями та пройшли непростий шлях, щоб втекти від небезпеки – війни, переслідувань, епідемій, голоду. Непростою стала й адаптація у новій країні. Хтось не знав ні української, ні російської мови. Але найстрашніше те, що відчуття безпеки так і не настало. Упередження, ненависть, неможливість знайти роботу – ось та реальність, в якій живуть біженці», – розповіли у театрі.






Вистава «‎Просто хочеться жити» / Фото: Youth Integration Club





































Основою для створення образів героїв стали інтерв’ю з реальними людьми. У кожного з них за спиною тисячі пройдених кілометрів, а на вустах – одна фраза: «Мені просто хочеться жити».
«У світі налічується понад 82 млн вимушено переміщених осіб. Різні причини змушують людей тікати з рідного дому, щоб врятувати своє життя. Чимало таких людей і в Україні – біженці, шукачі притулку, переселенці та ті, чиї батьки є іноземцями. Завдяки спільному проєкту Youth integration club (Клуб інтеграції молоді) та Театру на Липках українці зможуть познайомитись з культурою різних націй. Це і є інтеграція», – впевнені в театрі.
Прем'єра вистави «Мені просто хочеться жити» відбудеться 30 листопада.
Режисер – Слава Жила, авторка ідеї, продюсер – Дарія Косвінцева, драматург – Софія Абдулла, автор ідеї – Алі Турабі. Актори: Катерина Савченко, Ніколетта Свідзінська, Арсалан Наімі, Іларіон-Модест Теа, Денис Бургонов, Неллі Чорба, Тетяна Чухен.
Проєкт здійснюється за участю благодійного фонду «Рокада».