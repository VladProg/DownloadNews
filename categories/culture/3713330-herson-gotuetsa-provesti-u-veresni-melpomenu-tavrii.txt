У Херсоні готуються провести XXV міжнародний театральний фестиваль «Мельпомена Таврії» у вересні 2023 року під гаслом «Ми вдома!», частина колективів зможуть виступити в обласному центрі, інші долучаться онлайн.

Про це у розмові з кореспондентом Укрінформу розповів генеральний директор Херсонського обласного академічного музично-драматичного театру імені М.Куліша і президент фестивалю Олександр Книга.

«Є вже заявки на фестиваль, ми навіть стримуємо театри. Багато театрів, до речі, вже зараз хочуть до нас їхати і показувати вистави. Але у зв’язку з тим, що у нас в артхабі дуже мало місця, то ми приймаємо групи музичні, які приїжджають, а вистави поки що не ризикуємо», - сказав Книга.
Він зазначив, що наразі Херсон у тренді.
На фестивалі планують змішаний формат – хтось зможе приїхати у Херсон та показати виставу безпосередньо на сцені фестивалю, хтось виступить онлайн - у стінах рідного театру, таким чином запросивши «Мельпомену Таврії» в гості.
«Ми маємо надію, що вже на момент проведення фестивалю буде звільнене лівобережжя і ми зможемо навіть провести тоді карнавал», - каже Книга. Проте зазначає, що фестиваль відбудеться за будь-яких умов.
За його словами, театри, які планують приїхати, попереджають, що це мають бути вистави, де залучена невелика кількість людей.
Херсонський театр імені Куліша представить на фестивалі прем’єрну виставу про Стуса «Заборонений», випустити її планують у червні. «Це перекликається: нескорений Херсон - нескорений наш поет український», - додав гендиректор театру.
Як повідомляв Укрінформ, понад 60 театральних колективів долучилися у минулому році до XXIV Міжнародного театрального фестивалю «Мельпомена Таврії», який через війну переїхав на львівські майданчики і проводився в змішаному форматі. У 2022 році фестиваль розпочався 10 червня і тривав до 19 червня.