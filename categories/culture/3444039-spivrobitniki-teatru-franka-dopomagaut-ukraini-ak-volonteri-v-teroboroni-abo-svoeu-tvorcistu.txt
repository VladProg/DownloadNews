Колектив Національного академічного драматичного театру імені Івана Франка як може допомагає Україні: хтось волонтерить, хтось в теробороні, хтось декламує вірші.

Про це Укрінформу розповів у коментарі головний режисер театру Дмитро Богомазов.

«Ми зараз не працюємо як ціле, зараз ми діємо окремо, як люди, котрі намагаються максимально щось зробити для своєї країни під час війни. Актори як художні одиниці зараз записують пісні, вірші, кожен творить так, як відчуває. Бо художні засоби зараз змінилися, ми можемо говорити лише про почуття. Як кожен відчуває, так і діє в цей час», - сказав Богомазов.

Зокрема багато акторів театру від самого першого дня почали волонтерити: Олександр Форманчук, Ксенія Баша, Давид Петросян, Марина Кошкіна, Богдан Бенюк, Тетяна Кришталь, Слава Хостікоєв, Ольга Семьошкіна (гол. балетмейстер), Юля Даценко (адміністратор).

Марина Кошкіна



Юлія Даценко, Іван Леньо

Актори Дмитро Чернов і Катерина Артеменко волонтерять адресно, купують все необхідне для знайомих бійців. Роман Ясіновський евакуює людей на захід України.

Олександр Печериця, Дмитро Чернов


В тероборону вступили актори театру: Олексій Зубков, Євген Нищук, Олександр Печериця, Богдан Сидоренко (голова звукоцеху), Олександр Скрябін (скрипаль).


Євген Нищук


Анатолій Гнатюк справа

Актори Анатолій Гнатюк, Олексій Паламаренко і актор театру під позивним «Франко» регулярно їздять на передову.

Актриса Тетяна Міхіна зараз почала цікавий проєкт в Кам'янець-Подільському: записує інтерв'ю з цікавими людьми, декламує вірші.

Тетяна Міхіна


Актор Віталій Ажнов від початку війни читає Сковороду, працює з поезією в аудіоформаті. Актор Олег Стальчук теж записував вірші для радіо і телебачення.

Анатолій Гнатюк читає вірш

«Ми стикнулися з новою страшною реальністю. І кожен ніби народився заново, бо всі, хто раніше чимось займався фахово, віддавалися своїй професії, зараз переосмислили це й почали займатися зовсім іншими справами. Але ми обов’язково повернемося з новим досвідом», - переконаний Богомазов.
Як повідомляв Укрінформ, 24 лютого президент рф путін оголосив про початок вторгнення в Україну. Російські війська здійснюють масовані обстріли житлових районів українських міст та селищ з використанням артилерії, реактивних систем залпового вогню та балістичних ракет.
В Україні запровадили воєнний стан та оголосили загальну мобілізацію.