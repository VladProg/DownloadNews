Міністерство культури та інформаційної політики України спільно з Державним агентством України з питань мистецтв і мистецької освіти та партнерами запускають проєкт Ukraine Now and Forever, який популяризуватиме українську культуру у світі.

Як передає Укрінформ, про це повідомляє Міністерство культури України.
"Основна мета Ukraine Now and Forever ─ направлення уваги світу до української культури і мистецтва та подальша консолідація міжнародної спільноти у спротиві російській агресії", - ідеться у повідомленні.
Проєкт передбачатиме реалізацію двох стратегічних завдань: заклик до світу щодо продовження накладення культурних санкцій на росію та поглиблення знання зарубіжної аудиторії про українські культурні проекти та мистецькі заходи.

"Українська культура, "мʼяка сила", що обʼєднує та ідентифікує нас, українців. Наша спадщина і мистецтво, наші цінності та сенси, наш погляд на сьогоднішній світ та свідома і субʼєктна позиція — ми маємо, що сказати світу. Культура, як право на самовизначення, і є тим, проти чого ще 8 років тому розпочала криваву війну російська федерація. У той же час, росія використовує свою культуру як зброю та виправдання жахливим злочинам, що здійснює її армія на нашій землі. Зараз наша українська культура наповнюється зовсім новими сенсами. Розширювати її кордони - можливість привернути увагу інших країн як до нашої історії, так і до подій сьогодні - повномасштабної війни росії проти України", – зазначив міністр культури та інформаційної політики Олександр Ткаченко.

У співпраці з громадськими ініціативами, культурними активістами, українськими митцями та творчими колективами у різних країнах відбудуться виставки, концерти, літературні читання, мистецькі заходи.
"Цей проект - наше слово, наш голос та наше бачення майбутнього. Він збирає різні ініціативи та різні жанри. Це відкрита система, до якої ми запрошуємо всіх, кому небайдужі українські культура і мистецтво. А квітка соняха - основна емблема проєкту - стане символом нашої згуртованості, незламності, тяжіння до світла і знаком того, що на нашій землі знову проросте насіння з кишень окупантів", - зауважила голова Держмистецтв Галина Григоренко.
Український художник Данієль Скрипник став автором айдентики проєкту.
"Це не просто рослина, це історія про емоції, увагу та погляди. Створюючи ескіз соняха, я згадував своє життя, але зараз він є символом кожного українця. Символ людей, які оточені поглядами та увагою з боку інших. Сонях спостерігає, огортає своїм поглядом та фокусує увагу. Увага в цей час — це необхідний фактор, який потрібен Україні. Люди з усіх країн можуть зробити свій внесок у світовий порядок та надати допомогу задля миру. Сонях відображає нас усіх. Та показує світові правду", - зазначив Скрипник.
Айдентика проекту є у вільному доступі для використання в ініціативах, що готові демонструвати світові українську самобутність та закликати #StandWithUkraine.
Події проекту Ukraine Now and Forever будуть також направлені на залучення коштів до Фонду відновлення культури. Благодійний мультивалютний рахунок фонду Міністерства культури та інформаційної політики України при Держмистецтв було відкрито в березні. Зібрані кошти будуть направлені на охорону, евакуацію, оцифрування, захист і збереження культурних цінностей, підтримку діяльності закладів культури та мистецтва, креативних індустрій, телебачення та радіомовлення, що постраждали, були пошкоджені чи зруйновані внаслідок бойових дій під час збройної агресії проти України.
Реквізити рахунку за посиланням https://arts.gov.ua/donate/.
Крім того, Міністерство культури та інформаційної політики України закликає долучатися партнерів, які готові проводити мистецькі акції та розширяти географію проекту. Щоб запропонувати свій захід до відображення на сайті - необхідно заповнити google-форму.
Як повідомляв Укрінформ, МКІП зафіксувало 189 епізодів воєнних злочинів армії рф проти культурної спадщини України.