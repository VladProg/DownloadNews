Британська академія телебачення і кіномистецтва оголосила цьогорічних переможців.

Про це повідомляє кореспондент Укрінформу.
Найкращим фільмом стала стрічка “У руках пса” режисерки Джейн Кемпіон. Нагороду отримала і режисерка за свою роботу над фільмом, який загалом номінувався у восьми категоріях.
Премію BAFTA за найкращу головну чоловічу роль здобув Вілл Сміт (“Король Річард”), а перемогу у номінації “Краща головна жіноча роль” здобула Джоанна Сканлан за роботу у стрічці “Після любові”.
Лідер за кількістю номінацій фантастичний фільм “Дюна”, висунутий в 11 категоріях, здобув перемогу у п’яти: за найкращий саундтрек, операторську роботу, виробничий дизайн, звук та спеціальні візуальні ефекти.
Нагороду за найкращий оригінальний сценарій журі присудило Полу Томасу Андерсону (“Лакрична піца”).
Повний список переможців оприлюднено на сайті BAFTA.
Як повідомлялося, торік лідером за кількістю нагород на BAFTA стала картина «Земля кочівників» режисерки Хлої Чжао.
Фото: bafta.org