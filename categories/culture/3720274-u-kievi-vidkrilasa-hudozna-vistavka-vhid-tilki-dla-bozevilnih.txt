У галереї сучасного мистецтва "Триптих АРТ" презентували виставку художніх робіт головного редактора фотовідеоінформації Укрінформу Олександра Ляпіна.

Про це повідомляє кореспондент агенції.
"Назв у напрямку, у якому я працюю, багато: і наївне мистецтво, і ар-брют, і сингулярне мистецтво - це все про мене... Я не вкладаю ніякої особливої філософії у картини. Те, що в мене у голові - відчуття, почуття та стан - усе на полотні. У цей час картини дуже швидко малюються: день - і робота готова", - зазначив Ляпін.

Виставка "Вхід тільки для божевільних" містить п'ять полотен художника більше метра заввишки та завширшки, написані художником протягом 2023 року.
Директорка галереї "Триптих АРТ" Тетяна Савченко зауважила, що люди, які не мають професійної художньої освіти, але мають талант, оздоровлюють генетику мистецтва.

"Життєвий досвід та бездоганний художній смак дозволяють їм працювати та оздоровлювати генетику мистецтва. Тому що їхній погляд, не зашорений рамками академізму, дозволяє їм бути абсолютно вільними", - підкреслила вона.
Виставка триватиме до 28 червня.

Олександр Ляпін — український художник, куратор, мистецтвознавець, критик, фотограф. Здобув освіту на історичному факультеті Київського педагогічного інституту. Дисертацію написав в Українському науково-дослідному інституті педагогіки. Працював в Музеї історії Києва та публікував стаття у столичних газетах. У 1990-х як мистецтвознавець брав участь у київській фотогрупі "Погляд", що опікувалася документальною фотографією. Був куратором конкурсу «Укрпресфото», 10 років працював головним редактором газети" Вечірні Вісті", також очолював фотоагентство “PHL Фотолента”. Став засновником всеукраїнської фотопремії “Фотограф Року”. Член Національної спілки фотохудожників України. З 2009 року реалізує себе також у живописі, скульптурі та колажі.






У Києві відкрилася художня виставка «Вхід тільки для божевільних» /Фото: Юлія Овсяннікова, Укрінформ






















































































Наразі є головним редактором Головної редакції фотовідеоінформації Національного інформаційного агентства “Укрінформ”.