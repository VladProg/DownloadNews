В американському ПЕН-клубі росіянам не дозволили виступати разом з українськими письменниками, після чого членкиня правління, громадянка РФ Маша Гессен на знак протесту пішла у відставку.

Як передає Укрінформ, про це повідомляє New York Times.
Гессен (яка, говорячи про себе у третій особі, вживає займенник «вони», аби уникати визначення статі) вийшла зі складу правління американського ПЕН-клубу після того, як у відповідь на протести українських письменників було скасовано панель за участю російських літераторів на фестивалі World Voices («Голоси світу»), що проходив під егідою організації.
Зазначається, що українські письменники Артем Чапай і Артем Чех, які також є військовими ЗСУ, мали виступити 13 травня на панелі щодо літератури учасників бойових дій. Прибувши до Нью-Йорка, українці зауважили, що в окремій панелі – щодо письменників у вигнанні, яку мала модерувати Гессен, – беруть участь двоє росіян.
За словами генеральної директорки ПЕН-Америка Сюзанни Носсель, Чех та Чапай повідомили організаторам, що не зможуть взяти участь у обговоренні, посилаючись на заборону долучатися до заходів разом із росіянами. Відтак панель за участю росіян було скасовано.
Гессен повідомила, що залишається відданою роботі ПЕН-клубу, але більше не може залишатися у складі правління, де «вони були» віцепрезидентом.


Фото: Krista Schlueter for The New York Times

"Я дуже вірю у місію ПЕН-клубу, але мені довелося піти з керівництва, щоб не бути причетною до того, що я вважаю помилковим рішенням… Я не заперечую проти вимоги українських учасників. Вони ведуть оборонну війну всіма доступними їм засобами. Моє заперечення стосується виключно реакції ПЕН-клубу", – заявила Гессен.

Українські письменники попереджали щодо неможливості участі у фестивалі разом із росіянами ще на початку року, зазначила Носсель. Але, за її словами, доки українська делегація не прибула до Нью-Йорка, ПЕН не усвідомлював, що вони заперечуватимуть проти участі росіян не лише в одній панелі, а у фестивалі загалом, який охоплює майже чотири десятки подій.
Чапай зазначив виданню, що «українського військового не можна бачити під однією «парасолькою» з російськими учасниками з політичних/публічних іміджевих міркувань».
Відповідаючи на запитання про можливі наслідки такої спільної участі, він сказав: «Гадаю, єдиним наслідком була б моя провина перед усіма людьми, убитими й закатованими російською армією».
Гессен, яка іммігрувала з колишнього Радянського Союзу підлітком у 1981 році, має як російське, так і американське громадянство. У 2013 році вона разом із родиною знову переїхала до США, посилаючись на переслідування представників ЛГБТ-спільноти.
Двоє росіян зі скасованої панелі, Ілля Венявкін та Анна Немзер, виїхали з Росії незабаром після вторгнення в Україну. Обидва є співробітниками Російського архіву незалежних ЗМІ, який зберігає матеріали останніх двох десятиліть роботи незалежних ЗМІ, більшість із яких були закриті або заблоковані путінською владою.

Фото: Literaturfest München, Facebook