У Музеї сучасного українського мистецтва Корсаків презентували найбільший виставковий проєкт України 2023 року «Космогонія сенсів», який є частиною проєкту «Космогонія».

Про це Укрінформу повідомили організатори заходу.
«300 художників та понад 500 мистецьких робіт. Усі об'єднані однією філософською темою – «Космогонією сенсів», але різні за жанрами, стилями та техніками. Артоб'єкти відібрали для участі в проєкті за результатами всеукраїнського опен-колу, який тривав з 23 березня по 1 травня 2023 року, і загалом зібрав майже 600 учасників», - розповіли організатори виставки.

Виставку презентували на день п'ятиріччя музею та на День Незалежності України, 24 серпня, вона є продовженням проєкту «Космогонія», який триває з листопада 2022 року і передбачає створення художником Петром Антипом найбільшої картини у світі площею 2 тисячі квадратних метрів, а також різноманітні мистецькі та освітні заходи.






У Луцьку відкрили найбільшу виставку України 2023 року / Фото надані Музеєм сучасного українського мистецтва Корсаків







































































































































































































«Під час війни та боротьби за незалежність відчуття єдності, культурної ідентичності та мистецької сили стають особливо важливими для будь-якої нації. Коли кожен день є випробуванням для національного духу, виставка «Космогонія сенсів» - це прояв творчого єднання українських митців, їхня рефлексія на події сьогодення, пошук нових значень», – зазначили у Музеї Корсаків.
«Тут є ряд знакових творів, які беруть глибоко за душу. Які витискають сльозу. Це не просто відкриття виставки, я би сказала, що це братерська зустріч. Тому що тут є люди з кожного куточка України, і наше серце б'ється в унісон. Ще греки не зовсім перемогли Персію, а вже Перікл будував Парфенон. Тобто людина і людство, воно все ж таки опирається на добро. І мистецтво є одним із форматів, коли ми стверджуємося, стверджуємося сьогодні як нація», – розповіла мистецтвознавиця Зоя Навроцька.
«Як відомо, найтемніший час – перед світанком. Напевно, зараз усі ми це сильно відчуваємо. Сьогодні ми зібралися тут, щоби показати, що українці нескорені, що українське мистецтво було, є і буде. Зруйнувати твори культури, сплюндрувати їх дуже легко. А от їх відновлення – напрочуд тривалий і складний процес. Ми будемо працювати над відновленням української культури. Ми покажемо всьому світу, що українці – надзвичайно талановита нація, сучасна та конкурентоздатна», – запевнила керуюча партнерка Музею Корсаків Леся Корсак.
Арт-проєкт «Космогонія сенсів» триватиме в Музеї сучасного українського мистецтва Корсаків (м.Луцьк) до 20 січня 2024 року.