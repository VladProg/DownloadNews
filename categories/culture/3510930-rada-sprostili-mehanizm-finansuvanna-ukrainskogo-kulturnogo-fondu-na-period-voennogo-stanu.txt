Верховна Рада ухвалила зміни до Закону України "Про Український культурний фонд", якими стабілізувала діяльність Фонду як важливої установи розвитку сфери культури.

Відповідний закон № 7417 було ухвалено 19 червня, повідомляє Укрінформ.
Проєкт Закону був розроблений з метою забезпечення стабільної діяльності Українського культурного фонду в період воєнного стану, - йдеться у пояснювальній записці.
Зокрема наголошується, що Указом Президента України від 24 лютого 2022 року в Україні введено воєнний стан, а відповідно до постанови Кабінету Міністрів України від 10.03.2022 № 245, розпорядження Кабінету Міністрів України від 17.03.2022 р. № 229-р та постанови Кабміну від 01.04.2022 № 401 Українському культурному фонду у 2022 році скоротили видатки на 90%.
Відтак з прийняттям Закону спростили механізм фінансування поточної діяльності та матеріально-технічного забезпечення Українського культурного фонду, діяльності експертних рад Фонду в період воєнного стану. Це не потребує додаткових коштів, фінансування буде здійснюватися в межах бюджетних призначень за бюджетною програмою «Забезпечення функціонування Українського культурного фонду».
Очікується, що результатом прийняття Закону стане стабілізація діяльності Українського культурного фонду, недопущення звільнення працівників та збереження Фонду, як важливої установи розвитку сфери культури та креативних індустрій.
Названий Закон набуває чинності з дня, наступного за днем його опублікування.