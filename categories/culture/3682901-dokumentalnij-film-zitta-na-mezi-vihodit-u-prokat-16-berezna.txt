Документальний фільм "Життя на межі" про російсько-українську війну виходить у національний прокат 16 березня.

Про це повідомляє Державне агентство з питань кіно у Фейсбуці, передає Укрінформ.
"Життя на межі" – перший і поки що єдиний фільм, який охоплює весь період російсько-української війни - від 2014 року до сьогодення. Його автори – українські ветерани Павло Пелешок (режисер) та Юрій Іванишин (продюсер), попередній фільм яких "Зима у вогні" у 2016 році був номінований на "Оскар".
Стрічка "Життя на межі" розповідає про становлення й розвиток українського спротиву від подій Революції Гідності до повномасштабної війни росії проти України. У фільмі показано, як після міжнародного успіху фільму “Зима у вогні”документалісти з окопів вирушають до Лос-Анджелеса на церемонію “Оскар”. Будучи на війні з 2014 року – одразу після Революції Гідності, коли в Україні зародився рух спротиву, вони боронять Україну від російської агресії та продовжують знімати свою реальність.
"З уламків спогадів та власного кіноархіву ветерани ... збирають мозаїку причин та наслідків, з яких складається сьогоднішня російсько-українська війна - від кінця 2013 року до сьогодні", - зазначається у пресрелізі.
Допрем'єрний показ стрічки "Життя на межі" відбувся у київському кінотеатрі "Оскар" 14 березня.