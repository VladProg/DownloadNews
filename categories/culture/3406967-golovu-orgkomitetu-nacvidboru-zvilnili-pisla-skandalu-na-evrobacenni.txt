Наглядова рада НСТУ ухвалила рішення про звільнення Ярослава Лодигіна з посади члена правління Суспільного мовлення за згодою сторін.

Як передає Укрінформ, про це повідомляє член наглядової ради, голова комітету з аудиту Суспільного мовлення Вадим Міський у Фейсбуці.
"Наглядова рада НСТУ прийняла рішення про звільнення Ярослава Лодигіна з посади члена правління Суспільного мовлення за згодою сторін.Сподіваюся, Ярослав у майбутньому зможе продовжити співпрацю з Суспільним в інших ролях", - написав Міський.
Раніше голова оргкомітету Нацвідбору на "Євробачення"-2022, член правління Суспільного Ярослав Лодигін заявляв, що готовий піти у відставку через скандал навколо нацвідбору.
16 лютого оргкомітет нацвідбору на Євробачення 2022 дискваліфікував переможницю Нацвідбору Аліну Паш за те, що вона подала оргкомітету фальшиву довідку про перетин кордону України з окупованим Кримом у серпні 2015 року.