У столиці Болгарії Софії розпочався благодійний розпродаж робіт відомих болгарських художників під назвою «Україна Forever!», зібрані кошти підуть на допомогу Україні.

Як передає Укрінформ, про це повідомляє The Sofia Globe.

Усі охочі можуть завітати до галереї Espace PORT A до 19 березня, а онлайн-розпродаж буде доступний із 20 березня по 30 квітня.
Організатори гарантують, що 100% зібраних коштів будуть використані для купівлі та доставки допомоги в Україну через ексдепутата парламенту Манола Пейкова, відомого своїми ініціативами зі збору коштів, та Фонд підтримки та відновлення України.
Загалом до розпродажу включені роботи понад 50 болгарських митців.
Як повідомляв Укрінформ, посольство України у Болгарії розпочало напередодні Міжнародного дня книгодарування благодійну акцію «Українським дітям – українську книгу».