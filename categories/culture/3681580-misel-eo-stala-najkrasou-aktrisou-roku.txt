Американська Академія кінематографічних мистецтв і наук присудила «Оскара» в номінації «Найкраща жіноча роль» Мішель Єо.

Про це із церемонії нагородження повідомляє кореспондент Укрінформу.
Малазійська актриса була оцінена однією з найбільш престижних світових кінопремій за роль у фільмі «Все завжди і водночас». Зазначимо, що у січні за акторську роботу у цьому фільмі вона вже була удостоєна «Золотого глобуса».
Серед її конкуренток на здобуття “Оскара” були: Кейт Бланшет (“Тар”), Ана де Армас (“Білявка”), Андреа Райзборо (“Заради Леслі”) та Мішель Вільямс (“Фабельмани”).
Загалом картина “Все завжди і водночас” висувалася на “Оскар” у одинадцяти номінаціях й здобула перемогу у семи, в тому числі за “Найкращий фільм”.
Додамо, що для Єо цей "Оскар" став першим в кар'єрі.
Як повідомляв Укрінформ, це вже 95-та церемонія вручення премії «Оскар» Американської кіноакадемії. Цього року вона проходить у театрі «Долбі» в Лос-Анджелесі. Права на трансляцію церемонії у США належать телеканалу ABC, шоу також демонструється наживо у багатьох країнах.