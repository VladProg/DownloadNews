У столиці Національна оперета відкриє театральний сезон 17 та 18 вересня галаконцертами.

Про це повідомляє пресслужба Київської міськради, передає Укрінформ.
«З нагоди відкриття 88-го театрального сезону в Київському національному академічному театрі оперети 17 та 18 вересня відбудуться галаконцерти», - йдеться у повідомленні.
У театрі зазначили, що з червня 2022 року артисти брали участь у благодійних мистецьких акціях, марафонах на підтримку України та фестивалях у Польщі, Австрії, Литві, Латвії, Швейцарії, Португалії.
«Ці проєкти мають для нас важливе значення, оскільки ми збираємо благодійні внески, які передаємо на ЗСУ. Загалом від початку повномасштабної війни на потреби ЗСУ було перераховано пів мільйона гривень. І ми не зупиняємося та вже готуємось до наступних подій. Віримо в те, що 88-й театральний сезон Національної оперети України стане знаковою подією в культурному житті країни. Наближаємось до перемоги та тримаємо культурний фронт», – наголосили в театрі оперети.
У закладі додали, що під час гала-концертів на глядачів чекають зустрічі з улюбленими артистами, які занурять у дивовижний світ чарівного співу.
Уточнюється, що буде представлено кращі номери з улюблених оперет, таких як «Циганський барон» Й. Штрауса, «Баядера» і «Графиня Маріца», «Сільва» І.Кальмана, «Фраскіта» Ф.Легара, а також відомі світові та українські хіти.
Як повідомляв Укрінформ, Національна опера України 2 вересня розпочала новий 155-й театральний сезон.
Фото: kmr.gov.ua