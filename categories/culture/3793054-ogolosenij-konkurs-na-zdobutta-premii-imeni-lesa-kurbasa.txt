Державне агентство з питань мистецтв та мистецької освіти оголосило прийом заявок на здобуття премії імені Леся Курбаса у 2024 році.

Як передає Укрінформ, про це повідомляє Держмистецтв.
Відзнака присуджується професійним театральним режисерам за вагомий внесок у розвиток сучасного театрального мистецтва України.
У Держмистецтв нагадали, що премія присуджується щорічно і вручається у лютому до дня народження видатного українського режисера.
Сума премії - 20 тисяч гривень.
На здобуття премії висувається театральна постановка, прем’єра якої відбулася у 2023 році.
Премія присуджується режисерам за театральну постановку за критеріями: художній пошук, новаторський характер, європейський контекст, сценічний експеримент.
На здобуття премії не висуваються театральні постановки, які вже були відзначені премією.
Премія не присуджується посмертно.
Пропозиції щодо претендентів на здобуття премії вносяться театрами усіх форм власності, Національною спілкою театральних діячів України, іншими творчими спілками, а також громадськими об’єднаннями, які діють у галузі театрального мистецтва, Національною академією мистецтв України, закладами вищої освіти мистецького спрямування.
Заявки на здобуття премії імені Леся Курбаса подаються до 30 грудня 2023 року.
Як повідомляв Укрінформ, музей Революції гідності проводить IV Всеукраїнський конкурс наукових студентських робіт на тему Революції гідності в межах здобуття відзнаки імені Героя Небесної Сотні Сергія Кемського.