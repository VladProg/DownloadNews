У наступному році бюджет Українського інституту книги, який опікується питаннями книговидання та книгорозповсюдження, буде збільшений у понад 5 разів.

Про це т.в.о. міністра культури та інформаційної політики Ростислав Карандєєв сказав на пресконференції в Укрінформі.
“Ухвалене сьогодні Верховною Радою рішення про затвердження Державного бюджету України на наступний рік показує, що народним депутатам книжка не байдужа. Бюджет Українського інституту книги як державної установи, яка опікується питаннями книговидання, книгорозповсюдження і всім спектром книжковим, збільшено у понад 5 разів. Це говорить про те, що питання книги, питання забезпечення українських громадян у потребі читати сьогодні справді є актуальним, і ця актуальність розуміється нашими колегами, як представниками уряду, так і Верховної Ради України”, - сказав Карандєєв.
Водночас він звернув увагу на те, що досі залишається невирішеним питання виділення коштів на поповнення фондів бібліотек. Протягом кількох років держбюджет утримується від таких видатків, але на це є об'єктивні підстави. “Проте бібліотеки оновлюються, фонди поповнюються. З початком війни відкрилося інше вікно можливостей, а саме спонсорські кошти та кошти іноземних партнерів. Ми дуже багато книжок, особливо дитячих, і не тільки іноземних, до речі, а й українських видавців закуповуємо за кошти іноземних благодійних партнерів. І органи місцевого самоврядування також мають можливість опікуватися своїми публічними бібліотеками, що вони і роблять”, - сказав очільник МКІП.
Як зазначив т.в.о. міністра культури та інформаційної політики, у 2024 році місцевому самоврядуванню робити буде складніше у зв'язку з певною переорієнтацією деяких податків. “Але сподіваємося, що увага до книги для місцевої влади залишиться актуальною”, - додав Карандєєв.


Як повідомляв Укрінформ, Верховна Рада ухвалила у другому читанні та в цілому законопроєкт №10000 «Про Державний бюджет України на 2024 рік» з доходною частиною в 1,768 трлн грн та видатками на рівні 3,35 трлн грн. Документ підтримали 276 народних депутатів.