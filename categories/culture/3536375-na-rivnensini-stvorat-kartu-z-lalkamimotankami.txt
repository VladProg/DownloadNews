Оригінальну мапу із ляльками-мотанками створюють у Рівненській області.

Як передає Укрінформ, про це повідомляє пресслужба облдержадміністрації.
«Це відбувається в рамках благодійного проєкту «Народний оберіг». Кожна мотанка представлятиме окрему територіальну громаду з її особливим колоритом. Організаторам вже почали надходити перші вироби. Їх авторки – місцеві майстрині, які вбирають ляльок-мотанок в одяг, притаманний тій території, використовують для декору характерні орнаменти, спосіб зав’язування хустки і навіть прикраси», - йдеться у повідомленні.






На Рівненщині створюють карту з ляльками-мотанками Фото: Рівненська ОДА






















Також повідомляється, що оригінальну карту мотанок Рівненщини презентуватимуть на День Незалежності України, а потім авторські ляльки-обереги можна буде придбати. Кошти ж спрямують на потреби ЗСУ.
Зауважимо, благодійний проєкт «Народний оберіг» реалізовує управління культури і туризму Рівненської ОДА спільно з територіальними громадами області.
Для виготовлення ляльки-мотанки здавна використовували одяг членів родини. Робили її лише з щирими почуттями, тому вважали, що вона має потужну енергетику й захищає оселю та кожного її мешканця. Вважається, що мотанка — символ добробуту, достатку й надії. Вона виконувала функцію оберегу людської долі.