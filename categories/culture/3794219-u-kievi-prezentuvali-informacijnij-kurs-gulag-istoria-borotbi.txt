У столиці презентували інформаційний курс «ГУЛАГ. Історія боротьби», в рамках якого показали короткометражний документальний фільм про історії ув’язнених людей, які попри все не припиняли боротьбу та піднімали повстання у концентраційних таборах ГУЛАГу.

Як повідомляє кореспондент Укрінформу, презентація відбулася в Українському кризовому медіа-центрі.
Курс «ГУЛАГ. Історія боротьби» розроблений у межах національного проєкту «Єдина Україна» Міністерства молоді та спорту України. Цей короткий інформаційний фільм буде опубліковано на ютуб-каналі Українського інституту національної пам’яті.
«Наш проєкт «Єдина Україна» набирає обертів, і ті заходи, які в межах цього проєкту реалізовуються, вони також стають популярними. У нас сьогодні така ситуація, що дуже мало інформації про справжню історію, інформації про результати та наслідки окупаційних режимів, особливо під час війни. Ми зі свого боку намагаємося створювати за допомогою наших партнерів, колег ту інформаційну кампанію, ті інформаційні продукти, які дозволять більш роз'яснити, як воно усе відбувалося», — сказала начальниця управління утвердження української національної та громадянської ідентичності Мінмолодьспорту Аліна Грушина.

На презентації також показали декілька відеороликів, створених Українським інститутом національної пам’яті. Перший присвячений темі голоду 1921-1923 років, другий про голод 1946-1947 роки, ще один - розповідь маленької дівчинки про окупацію її села Ягідне.
Начальниця Управління забезпечення реалізації політики національної пам’яті в регіонах Українського інституту національної памʼяті Олена Охрімчук розповіла, що за результатами соціологічного дослідження, зараз люди беруть історичну інформацію саме з ютубу. Також вона додала, що «презентований відеоролик про повстання в ГУЛАГу та відеоролики про історію масових голодів і голодоморів підтверджують той факт, що перебування України в складі Радянського Союзу – це історія безперервних масових голодів, депортації, політичних репресій, та й просто репресій».
У презентації взяли участь заступник міністра молоді та спорту Владислав Яцук, начальниця управління утвердження української національної та громадянської ідентичності Мінмолодьспорту Аліна Грушина, голова ВГО "Молодий Народний рух" Ярослав Ференчак, а також представники Українського інституту національної пам’яті, зокрема Леся Бондарук (онлайн), Олена Охрімчук (онлайн). Загалом захід відвідало декілька десятків людей.
Фото: Артем Москаленко