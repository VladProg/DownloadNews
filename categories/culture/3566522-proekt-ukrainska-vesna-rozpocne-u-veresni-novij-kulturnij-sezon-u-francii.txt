Проєкт «Українська весна» за підтримки Українського інституту та посольства України у Франції розпочинає у вересні новий сезон, який познайомить французьку публіку з сучасним українським культурним контекстом.

Про це Укрінформу повідомили у пресслужбі Українського інституту.
«З вересня до лютого 2023 у рамках «Української весни» відбудеться близько 50 подій: лекцій, дискусій, кінопоказів, концертів, перформансів, літературних читань тощо. Кожна з них передбачає залучення аудиторії онлайн чи наживо», - поінформували в Українському інституті.
Зазначається, що мета «Української весни» – забезпечити якісний український контент у французькому експертному культурному полі, розширити фахові дискусії щодо історії та культури України і засобами культури і мистецтва спростувати хибні уявлення французів про Україну.
Програма нового сезону, зокрема, включає три виставки українського сучасного мистецтва, шість нетворкінгових зустрічей для представників сфери культури з України та Франції за напрямками музейна справа, пам’яткоохоронна сфера, кураторство сучасного мистецтва, журналістика, освіта у сфері культури, книжкова сфера.
Цієї осені події «Української весни» відбудуться не лише на базі Українського культурно-інформаційного центру в Парижі, а також на партнерських майданчиках.
На новий сезон запланована співпраця з французькими інституціями Centre Georges Pompidou, Sorbonne Université, Palais de Tokyo, Musee d’Orsay, CNL, Inalco, Académie de Paris, Institut Français тощо.
Українську культуру представлятимуть:

Щербенко Арт Центр;
ЄрміловЦентр;
Харківський літературний музей;
Український інститут книги;
Мистецький арсенал;
Одеський художній музей;
Львівська академія мистецтв тощо.

Проєкт «Українська весна» є ініціативою Українського інституту в партнерстві з посольством України у Франції. Він здійснюється за підтримки Благодійного фонду Dofa Fund та Агентства США з міжнародного розвитку (USAID).
Проєкт, який був започаткований на волонтерських засадах, розпочався навесні. Він продемонстрував, що може задовольнити запит на знайомство з сучасною українською сучасною культурою, а також протидіяти російській пропаганді у Франції.