Відсьогодні в українському кінопрокаті – документально-анімаційна стрічка Дениса Страшного та Уляни Осовської "Казка про Коника".

Як передає Укрінформ, про це повідомляє пресслужба Держкіно.

“Стрічка розповідає про найвідомішого українця в Естонії – легендарного Анатолія Лютюка – дисидента, монаха в миру та художника, а також про його волонтерську місію на Донбасі. Окрім своєї волонтерської діяльності, Анатолій також збирає добрі історії, адже багато років тому дав обітницю знаходити щось добре у кожному дні. У цьому йому допомагає дерев'яний Коник, який стає героєм казок про тварин на війні, написаних за мотивами реальних подій”, - ідеться в повідомленні.
І як облат Святого Бенедикта, і як громадський діяч, але передовсім як українець Анатолій не залишився осторонь війни на сході України. Від самого початку він регулярно їздить на схід із волонтерськими місіями, передаючи допомогу від Естонії пораненим та постраждалим від бойових дій жителям "сірої зони". Дерев'яний Коник – мовчазний, але незмінний супутник Анатолія у подорожах на схід України. Художник зробив іграшку в Карпатах з гілки місцевого дерева, побувавши у Вижницькому художньому училищі, де він учився в молоді роки.
Режисери та продюсери фільму "Казка про Коника" - Денис Страшний та Уляна Осовська. Документальні кадри в картині чергуються з анімацією, яку виконали Ridni Animation: Родіон і Марія Шуб та Мара Забашта.
Світова прем'єра фільму відбулася на Міжнародному фестивалі документального кіно DocPoint Tallinn в Естонії. В Україні "Казка про Коника" була представлена у 2021 році на міжнародних кінофестивалях Docudays UA та "Молодість", а також у межах X Книжкового Арсеналу.
Повідомляється, що фільм можна подивитися у 23-х містах України — Києві, Львові, Харкові, Сумах, Одесі, Миколаєві, Маріуполі, Дніпрі, Запоріжжі, Рівному, Черкасах, Херсоні, Кривому Розі, Чернігові, Полтаві, Луцьку та інших.
Виробництво: Докутолока (Україна), Silmviburlane (Естонія). Промокампанія відбувається за фінансової та інформаційної підтримки Державного агентства України з питань кіно.