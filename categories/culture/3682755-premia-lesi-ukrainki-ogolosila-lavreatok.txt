Уряд присудив премію імені Лесі Українки за літературно-мистецькі твори для дітей та юнацтва за 2022 рік.

Про це повідомляє пресслужба Міністерства культури та інформаційної політики, передає Укрінформ.
Так, у номінації «Літературні твори для дітей та юнацтва» премію присуджено Мамчич Олесі Олександрівні за книжку «Як правильно ревіти?»; у номінації «Художнє оформлення книжок для дітей та юнацтва» - Садовенко Оксані Ігорівні за оригінальне художнє оформлення книжки «Ти і Малевич»; у номінації «Театральні вистави для дітей та юнацтва» - Ципіній Ірині Володимирівні за створення вистави «Пливе човен».
Як зазначається, цьогоріч премію присудили у 3 номінаціях. Розмір грошової частини премії за перемогу у кожній з номінацій – 20 тисяч гривень.
Премія Кабінету Міністрів України імені Лесі Українки за літературно-мистецькі твори для дітей та юнацтва заснована за пропозицією Держкомтелерадіо в 2004 році. Вона присуджується до дня народження Лесі Українки щороку у чотирьох номінаціях за твори, які сприяють вихованню підростаючого покоління у дусі національної гідності, духовної єдності українського суспільства та здобули широке громадське визнання.