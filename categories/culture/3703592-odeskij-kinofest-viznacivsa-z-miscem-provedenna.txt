У Чернівцях влітку проведуть 14-й Одеський кінофестиваль.

Про організацію проведення мистецького заходу йшлося сьогодні під час зустрічі голови Чернівецької облради Олексія Бойка, міського голови Романа Клічука та генеральної директорки фестивалю Анни Мачух, повідомляє у Фейсбуці пресслужба облради, передає Укрінформ.
“Через повномасштабне вторгнення кінофестиваль торік проводили за кордоном. Цьогоріч він повертається в Україну”, - йдеться у повідомленні.
Захід проходитиме 19-26 серпня у Культурно-мистецькому центрі імені Івана Миколайчука.
Зазначається, що кінофестиваль буде розділено на дві частини. Конкурсні програми та професійна секція Film Industry Office проходитимуть у Чернівцях, а покази ретроспективних та спеціальних програм відбудуться в Одесі.
В облраді нагадали, що Одеський міжнародний кінофестиваль був започаткований у 2010 році для популяризації якісного інтелектуального кіно серед українських глядачів, а також з метою підтримки та розвитку українського кінематографа у країні та за кордоном. Щороку на кінофестивалі проходять три конкурсні програми: Міжнародна та Національна, а також Конкурс європейських документальних фільмів.
Як повідомляв Укрінформ, у лютому у пітчингу Одеського міжнародного кінофестивалю, який відбувся в межах 73-го Берлінського міжнародного кінофестивалю, були представлені 12 проєктів на стадії «препродакшн».
Фото: oiff.com.ua