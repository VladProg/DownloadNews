Виставковий мистецький проєкт «Світ Сковороди» отримав 15 нагород Київського міжнародного фестивалю реклами.

Про це повідомляє пресслужба Міністерства культури та інформаційної політики в Телеграмі, передає Укрінформ.
«Попри обстріли та блекаути у грудні, понад 15 000 відвідувачів Українського дому мали змогу побачити, як простір наповнився світом та світлом Сковороди», - йдеться в повідомленні.
Як нагадують у МКІП, до 300-річчя культового філософа кияни та гості столиці побачили вцілілу статую Сковороди зі зруйнованого російськими обстрілами національного музею в селі Сковородинівка, а також змогли «прокласти власний шлях по стежках божественного саду».
Також у міністерстві висловили вдячність гостям експозиції, а також партнерам виставки - комунікаційній агенціії Postmen й Національний центр «Український Дім».
Як повідомляв Укрінформ, 2 грудня в Українському домі у Києві відбулася презентація виставково-мистецького проєкту «Світ Сковороди» , приуроченого до 300-річчя від дня народження видатного українського філософа, мислителя, поета і педагога.
Виставка містила рукописи, автографи, першодруки, списки, графіку та малюнки Григорія Сковороди, а також 3D-тур пам'ятними місцями мислителя.