У будинку української художниці Поліни Райко в Олешках на Херсонщині, які затопило внаслідок підриву Каховської ГЕС, збереглося близько 30% фресок.

Про це повідомив у Фейсбуці проєктний менеджер Благодійного фонду ім. Поліни Райко, куратор Херсонського музею сучасного мистецтва та культурний активіст Семен Храмцов, передає Укрінформ.
За словами Храмцова, на відео з будинку Райко видно, що більшість внутрішніх стін обвалилися.
«Фресок десь 30-40% (зі стелями) збереглося, але «стіна з сестрами» повністю втрачена. І «муж-рибак», медсестра... все, що нижче... Коти – наполовину, «дорога в рай» теж... Не знаю, скільки він (будинок - ред.) так ще вистоїть», - написав Храмцов.



За його словами, люди, які опікуються будинком, планують «сушити» дім.
Як повідомляв Укрінформ, а Олешках на окупованій території Херсонщини затопило будинок художниці Поліни Райко, яка творила у жанрі наївного мистецтва.
Будинок Поліни Райко входить до Переліку пам’яток археології, історії та монументального мистецтва місцевого значення Херсонської області.
У ніч проти 6 червня російська армія підірвала греблю Каховської ГЕС.