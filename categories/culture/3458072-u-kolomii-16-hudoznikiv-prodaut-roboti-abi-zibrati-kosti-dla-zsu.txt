У Коломийській краєзнавчій бібліотеці українські художники продають свої роботи, щоб зібрати кошти для ЗСУ.

Про це в ефірі для місцевої телерадіокомпанії «НТК» розповів голова Міжнародної Асоціації художників України Володимир Бойків, передає Укрінформ.
«Ми, як художники, не можемо стояти осторонь і хочемо допомогти нашим військам. Тому закликали наших митців виручені кошти віддати для ЗСУ», - повідомив Бойків.

За його словами, наразі у бібліотеці свої полотна представили 16 українських митців. Серед них – зимовий пейзаж Володимира Бойківа, який він почав малювати 23 лютого. Зізнається, пейзаж, який тривожно і важко творив майже тиждень, ще немає назви, але він символізує початок війни, в якій «обов’язково Світло переможе темряву».
Загалом, виставка-продаж у Коломийські краєзнавчій бібліотеці пропонує для продажу 41 полотно різної тематики. Роботи можна придбати протягом місяця. Ціни стартують від 2 тисяч гривень.
Фото з сайту ntktv.ua