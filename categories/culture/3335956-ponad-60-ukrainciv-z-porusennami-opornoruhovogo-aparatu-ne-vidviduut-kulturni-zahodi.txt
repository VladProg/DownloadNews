В Україні понад 63% людей із порушеннями опорно-рухового апарату взагалі не відвідують культурні заклади та події.

Про це сказала голова громадської організації людей з інвалідністю Fight For Right Юлія Сачук, презентуючи всеукраїнське опитування про культурні права людей з інвалідністю, повідомляє кореспондент Укрінформу.
“Ми запитували, як часто ви відвідуєте заклади культури або культурні події... Більше 63% людей, які мають порушення опорно-рухового апарату, відповіли, що зовсім не відвідують заклади і події, близько 30% людей з порушеннями зору і схожа цифра серед людей, які не мають інвалідності. Це нам дає розуміти, що питання як і в доступності, але напевно, в контенті подій, і в тому, чому вони присвячені також”, - сказала Сачук.
Окрім того, згідно з результатами дослідження, менше половини людей з порушеннями зору (46%) та лише кожна п’ята людина з порушеннями опорно-рухового апарату (23%) бували на культурних заходах, в яких, на їх думку, враховувалися їхні потреби у зв’язку з інвалідністю.
За словами Сачук, більшість респондентів також зазначили, що вони б частіше відвідували культурні заклади та події, якби в них було більше фінансових можливостей та часу.
“Але на питання, хто має відповідати за доступність культурних подій та закладів переважна більшість опитуваних відповіли, що це має бути держава, місцева влада, заклади культури”, - додала Сачук.
Опитування проведено командою громадської організації людей з інвалідністю Fight For Right у партнерстві з Київським міжнародним інститутом соціології (КМІС) із 15 до 22 вересня 2021 року методом телефонних інтерв'ю з використанням комп'ютера (CATI) на основі випадкової вибірки мобільних телефонних номерів.
Опитано 2002 респондентів. Вибірка репрезентативна для дорослого населення (віком 18 років і старше) України. До вибірки не включаються території, які тимчасово не контролюються владою України – АР Крим, окремі райони Донецької та Луганської областей. Статистична похибка вибірки не перевищує 2,4%.