Восьма частина франшизи "Місія нездійсненна" була відкладена через страйк акторів.

Про це повідомляє Sky news, передає Укрінформ.
Paramount Pictures перенесла дату релізу "Місія: нездійсненна" з червня 2024 року на травень 2025 року.
Також повідомляється, що у вівторок профспілка акторів і студія поновили переговори, через два тижні після попередніх невдалих перемовин.
Видання нагадує, що у липні зйомки картини було призупинено через розпочату Томом Крузом та іншими акторами міжнародної рекламної кампанії фільму "Місія нездійсненна: Розплата. Частина перша".
Пізніше зйомки були зірвані через розпочатий влітку профспілкою гільдії кіноакторів SAF-AFTRA страйк, який порушив графік виходу фільмів, які мали вийти на екрани цієї осені.
Переговори між SAG-AFTRA та студіями знову поновилися у вівторок. Профспілка звинуватила студії у "тактиці залякування" після зірвання переговорів два тижні тому.
9 жовтня члени Гільдії письменників Америки майже одноголосно проголосували за ратифікацію нової угоди, яка поклала край їхньому п'ятимісячному страйку.
До прикладу "Дюна: Частина 2" - продовження блокбастера 2021 року - мала вийти на екрани 3 листопада, але була перенесена на березень 2024 року.
Раніше були змінені дати виходу кількох фільмів Marvel.
Реліз фільму "Людина-павук: По той бік павутиння" також відкладено на невизначений термін, хоча спочатку він мав вийти на екрани кінотеатрів у березні наступного року.
Як повідомляв Укрінформ, у липні голлівудські актори приєдналися до страйку сценаристів, припинивши теле- та кіновиробництво в рамках першого спільного страйку в індустрії за понад шість десятиліть після провалу переговорів із великими кіностудіями й стримінговими сервісами.
Зокрема американський актор і кінорежисер Бред Пітт призупинив зйомку свого фільму Apex про гонки Формули 1 на знак солідарності з колегами-страйкувальниками у Голлівуді.
Фото: news.sky.com