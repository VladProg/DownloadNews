Київ готується до проведення ювілейної 30-ї театральної премії «Київська пектораль», яку вручають діячам культури з нагоди Міжнародного дня театру.

Про це повідомили у пресслужбі Київради, передає Укрінформ.
За словами депутатки Київської міської ради, голови постійної комісії з питань культури, туризму та суспільних комунікацій Вікторії Мухи, премія «Київська Пектораль» стала першою в Україні професійною театральною премією. За роки існування премії понад 200 видатних людей стали її лауреатами.
«Щорічно в Києві визначають і вшановують кращих акторів, режисерів, представників інших творчих професій, які здійснюють театральну діяльність. Міська влада підкреслює значущість творчої праці майстрів сценічного мистецтва, оскільки театр займає одне з основоположних місць в культурній традиції народу. Це єдиний простір, де актори діляться з глядачами досвідом, духовними цінностями та показують автентичність українського народу. Ми підтримуємо київських театралів, сприяємо розвитку та популяризації мистецтва у столиці. «Київська пектораль» утверджує наше місто як європейську культурну столицю», – наголосила Муха.
Щорічно розглядають претендентів на премію в 14 номінаціях, а саме: «За кращу драматичну виставу», «За кращу музичну виставу», «За кращу дитячу виставу», «За кращу камерну виставу (виставу малої сцени)», «За кращу режисерську роботу», «За краще виконання чоловічої ролі», «За краще виконання жіночої ролі», «За краще виконання чоловічої ролі другого плану», «За краще виконання жіночої ролі другого плану», «За кращу сценографію», «За кращу музичну концепцію вистави», «За краще пластичне вирішення вистави», «За кращий акторський дебют», «За кращий режисерський дебют».
Зазначимо, Департамент культури Київської міської державної адміністрації оголосив конкурс на найкращий культурно-мистецький проєкт з організації та проведення в Києві святкового заходу з нагоди Міжнародного дня театру – урочистої церемонії вручення театральної премії «Київська пектораль».
Ознайомитися з умовами участі можна на сайті Департаменту культури Київської міської державної адміністрації.
Як повідомлялося, театральну премію «Київська пектораль» засновано за ініціативою Київського міського відділення Національної спілки театральних діячів України в 1992 році та за підтримки Департаменту культури Київської міської державної адміністрації. Премія присуджується щорічно напередодні Міжнародного дня театру за підсумками календарного року, що минув. Вперше «Київську пектораль» було вручено 27 березня 1993 року.
У Києві відбулось урочисте вручення театральної премії «Київська Пектораль»-2020. Її лауреатами стали найкращі театральні діячі столиці.
Фото: kyivcity.gov.ua