Знаменитий український театр танцю "Життя" представив до свого 37-го дня народження відео "Після грози".

Про це Укрінформу повідомила засновниця і керівниця ТанцТеатру «Життя», народна артистка України Ірини Мазур.


«Ось і наші 37! Незліченна кількість ідей, постановок, концертів, гастролей, міст, країн - скільки за цей час сталося і скільки всього змінилося! Не змінювались лише наші цінності. Ми вперто просували українське тоді, коли його вважали «неформатом». Ми дико працювали - буквально до протертих підошв і проламаних сцен - щоб Україна перемогла на «Євробаченні» у Стамбулі! Ми ніколи не говорили про «мистецтво поза політикою», а навпаки - його мовою намагалися проговорювати усе, що допомагало б нам, українцям, долати історичні травми і здобувати віру у себе й у свій рід. Лейтмотив нового відео: сенс життя не в тому, щоб чекати, коли закінчиться гроза. А в тому, щоб вчитися танцювати під дощем», - каже Мазур.






Знаменитий український театр танцю «Життя» презентував кліп «Після грози» / Фото надані Танцтеатром "Життя"






























Вона додала, що відео «Після грози» - це історія про будні танцювального колективу в часи великої війни. Про те, як творча родина-команда уже 37 років відчуває ритм серця партнера і творить «синхрон» не лише у танці, а й поза сценою – у щоденному житті. Не зважаючи на дощі, грози, революції, війну... Цікаво, що у відео використані архівні кадри, які зняв відомий режисер Олесь Санін для кліпу Руслани. Тоді танцюристи «Життя» знімалися в екстремальних умовах - вночі наскрізь мокрими при 12-градусній температурі.



ТанцТеатр «Життя» продовжує творити свою танцювальну історію і вражати світ українським колоритом. Лише за останні півтора року таланту та майстерності танцюристів знаного українського колективу аплодували в Німеччині, Швеції, Естонії, Польщі, Румунії, Чехії... «Життя» взяло участь у десятках благодійних заходів у підтримку ЗСУ.


Як повідомляв Укрінформ, 14-15 жовтня у Львівській національній опері відбулася прем'єра театралізованого музичного дійства «Псальми війни» Є.Станковича, яка в музиці передає події війни та емоції сьогодення для наступних поколінь.