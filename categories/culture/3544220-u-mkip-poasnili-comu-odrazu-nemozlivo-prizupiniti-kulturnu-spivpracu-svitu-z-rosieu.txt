Одразу призупинити культурну співпрацю світу з росією неможливо, оскільки рф десятиліттями вкладала в це великі ресурси.

Про це сказала заступниця міністра культури та інформаційної політики Галина Григоренко на брифінгу в Медіацентрі Україна - Укрінформ.
"Заклик бойкотувати російську культуру ми випустили 26 лютого, і до цього заклику приєдналися понад 100 організацій по всьому світу. Це і фестивалі, і конкретні заклади культури, театри, концертні організації, фестивалі. Але так просто це призупинити неможливо, бо росія роками, десятиліттями вкладала у це величезні ресурси та кошти", - наголосила Григоренко.
Вона зауважила, що європейські колеги не дуже схильні до бойкотування російської культури, бо в їх розумінні це націоналізм. Саме тому, за її словами, Україна зараз працює над заміною російських культурних продуктів у світі українськими.
"Просто відстоювати та говорити - дайте нам майданчики замість росіян, на жаль, не працює. Треба мати інші шляхи, дипломатію, партнерські відносини та говорити, говорити, говорити. Діалог вирішує все", - додала Григоренко.
Як повідомляв Укрінформ, МКІП своїм наказом від 8 червня затвердило нову назву - Національний академічний драматичний театр імені Лесі Українки, вилучивши слова “російської драми” з назви театру, та затвердило його статут у новій редакції.