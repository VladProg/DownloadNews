Кінопроєкт Нарімана Алієва "Орталан" відібраний до Берлінського копродукційного кіноринку (Berlinale Co-Production Market).

Як передає Укрінформ, про це повідомляє Держкіно.
"Майбутній фільм Нарімана Алієва ORTALAN став одним із 19 проєктів, які обрали серед 295 заявок офіційного відбору Berlinale Co-Production Market. Стрічка створюється за підтримки Державного агентства України з питань кіно", - йдеться у повідомленні.

19-й Берлінський копродукційний кіноринок є однією із найбільших індустрійних подій у Європі, де зустрінуться майже 550 продюсерів та інвесторів з досвідом міжнародної копродукції для обговорення нових проєктів та нетворкінгу з професіоналами-однодумцями.
За даними Держкіно, щороку до копродукційного ринку в Берліні потрапляють близько 30 ретельно відібраних майбутніх повнометражних фільмів.
"Берлінський копродукційний кіноринок є одним із найбільших майданчиків у світі для пошуку міжнародних партнерів, які долучаться до спільного виробництва. Я радий, що "Орталан" потрапив до офіційного відбору кіноринку. Це дає можливість привернути до проєкту широку увагу потенційних партнерів. Взагалі це важливий та необхідний етап роботи над фільмом, адже саме зараз ми закладаємо фундамент для подальшої реалізації потенціалу роботи", - відзначив Алієв.
"Орталан" - це історична драма про депортацію кримськотатарського народу.
Події фільму відбуваються в Криму у травні 1944 року. Юнак Ісмаїл, повернувшись з гір, зустрічає своє село спорожнілим. Розгублений, він вирушає на пошуки рідних та відповідей.
Продюсерами фільму виступають Володимир Яценко та Анна Соболевська (кінопродакшен ForeFilms).
Раніше проєкт посів друге місце в категорії ігрових повнометражних фільмів художньої та культурної значущості 17-го конкурсного відбору Держкіно та отримав грант від Українського культурного фонду на написання сценарію.
Berlinale Co-Production Market відбудеться онлайн. Триватиме з 12 до 16 лютого.
Як повідомляв Укрінформ, восени проєкт "Орталан" отримав нагороду Avanpost Pitch Packaging Award на пітчингу cocoPITCH 2021.
Зйомки фільму заплановані на травень-серпень 2022 року, прем’єра очікується у 2023 році.
Фото: usfa.gov.ua