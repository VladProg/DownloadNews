У Чернігові в суботу,пройде прем’єра кіноальманаху з шести документальних фільмів “Міста та їхні герої”. Для кожного міста було обрано свого героя.

Про це повідомляється на сторінці проєкту у Фейсбуці, передає Укрінформ.
“Мета проєкту “Міста та їхні герої” – показати всю правду про героїзм українського народу і трансформацію звичайної людини у справжнього героя. У шести українських містах – Харкові, Миколаєві, Чернігові, Охтирці, Баштанці та Іванкові – було обрано свого героя для документального фільму про місто. Кожен фільм розкриває свою сторінку волонтерства, дієвості та любові до власної країни від українців”, - йдеться у повідомленні.
Документальні фільми вже показали у Баштанці, Охтирці, Іванкові, Харкові та Миколаєві. Потім проєкт покажуть у Києві та Львові.
У межах презентації документальних фільмів про шість українських міст створили фотовиставку, яка з 10 до 17 червня діє на Алеї Героїв у Чернігові. На ній експонуються світлини, зроблені в шести українських містах, які постраждали від російського вторгнення.
У Чернігові героями фотовиставки стали волонтерка Олена Котенко, копірайтерка Наталя Орлова, працівник ДСНС Максим Жилко, музикант і волонтер Ігор Хонін, завідувач відділення травматології Чернігівської міської лікарні №2 Богдан Рожило, власник архітектурного бюро та військовий медик Артур Дорохін, головний інженер електромереж Андрій Галюга.
Проєкт реалізується за сприяння USAID "Економічна підтримка України".
Як повідомляв Укрінформ, наприкінці травня у переході між станціями харківського метро «Майдан Конституції» та «Історичний музей» відкрилася виставка фотографій у рамках проєкту «Міста та їхні герої».