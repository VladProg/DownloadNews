29 листопада в Києві відбудеться презентація Державного реєстру нерухомих пам’яток України (єПам’ятка).

Про це повідомило Міністерство культури та інформаційної політики, передає Укрінформ.
Як зазначається, реєстр містить перелік об’єктів культурної спадщини, що перебувають під охороною держави.
За даними МКІП, на сьогодні у систему введені дані про 105 тисяч 532 об’єкти культурної спадщини в галузі архітектури, археології, історії, монументального мистецтва, науки та техніки, ландшафту й садово-паркового мистецтва.
«Запровадження єПам’ятки дозволить сформувати єдиний масив даних про всі об’єкти культурної спадщини України, зокрема й ті, що зараз перебувають на тимчасово окупованих територіях», – пояснили у відомстві.
Очікується, що впровадження реєстру перешкоджатиме хаотичній забудові в історичних ареалах міст, особливо під час повоєнної відбудови, а також оптимізуватиме процеси охорони пам’яток України на всіх рівнях державного управління.
Реєстр взаємодіятиме з Єдиною державною електронною системою у сфері будівництва (ЄДЕССБ), через яку забудовники зможуть отримати погодження та дозволи на роботи в історичних місцях і пам’ятках в онлайн-режимі, що знизить корупційні ризики в галузі будівництва.
Презентація відбудеться за участю т. в. о. міністра культури та інформаційної політики Ростислава Карандєєва, заступниці міністра розвитку громад, територій та інфраструктури Наталії Козловської, виконувача обов'язків Державної служби України з питань геодезії, картографії та кадастру Дмитра Макаренка.
У межах заходу відбудеться навчальний практикум, де фахівці покажуть, як працювати з держреєстром.
Місце проведення презентації: KSE ICU Event Hall, Київ, вул. Миколи Шпака, 3. Триватиме захід з 10:00 до 15:00.
Трансляція буде доступна на Ютуб-каналі МКІП.
Як повідомляв Укрінформ, у жовтні в Україні стартував спеціальний проєкт «Коріння», присвячений нематеріальній культурній спадщині.