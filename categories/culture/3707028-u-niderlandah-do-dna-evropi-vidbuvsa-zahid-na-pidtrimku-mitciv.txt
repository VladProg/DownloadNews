У нідерландському Роттердамі у День Європи відбувся захід, спрямований на підтримки митців.

Як повідомляє кореспондент Укрінформу в Гаазі, зокрема, йшлося про стратегії та підходи до роботи, підтримку молодих митців, створення справедливого середовища з точки зору фінансування, винагороди, авторського права для працівників культури в Європі.
“На цьогорічний день Європи в Роттердамі проходить дуже важливий захід для підтримки митців та чесної оплати їх праці. Він організований різними європейськими організаціями, такими як EUNIC, EU National Institute for Culture, European Cultural Foundation та багатьма іншими”, - розповіла в коментарі кореспонденту Укрінформу співзасновниця Фундації Ватага, яка є платформою для українського мистецтва та культури в Нідерландах, Уляна Бунь.

Захід був дуже інформативним, зазначила вона, та порушував багато питань, які допоможуть українським митцям відчувати себе частиною європейської мистецької сім’ї, налагодити зв’язки з різними організаціями та отримати можливість для спільної роботи в майбутньому. Найважливішим моментом було власне обговорення фінансової складової роботи кожного митця.

За її словами, було дуже приємно побачити та обговорити "зовсім інакший погляд на звичні проблеми кожної людини, яка працює у сфері мистецтва".
Як відомо, відповідно до указу Президента Володимира Зеленського, Україна 9 травня відзначає День Європи.