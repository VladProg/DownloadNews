Українські дизайнери та архітектори розробили й представили для української антарктичної станції “Академік Вернадський” артінсталяцію “Дім. Спогади”.

Тестовий монтаж артінсталяції провели в дослідно-конструкторському бюро “Майстерня Чудес” у містечку Вишневе, що під Києвом, повідомляє кореспондент Укрінформу.






Українські дизайнери показали артінсталяцію «Дім. Спогади» / Фото: Володимир Тарасов, Укрінформ


































Як розповів головний конструктор проєкту Дмитро Зінов’єв, інсталяція “Дім. Спогади” — це просторова конструкція з металу, що відтворює обриси українського будинку навколо паливного бака станції. Інсталяція має естетично тішити і нагадувати українським дослідникам про дім, а іноземних туристів знайомити з Україною через візуальний образ.
“Це збірний образ української хати. Ми дослідили всі регіони нашої держави з різною культурою та історією й вивели такий собі збірний образ. Це і є Україна. Також у комплекті є декілька інформаційних моделей з текстом українською та англійською про державу та її історію, а також про станцію, де дуже багато туристів з-за кордону”, - розповів Зінов’єв.
За його словами, виготовлено куби з епоксидної смоли, в які залито предмети, що символізують Україну - вугілля з Донбасу, смерека з Карпат, фрагмент вишиванки, колоски, калина тощо. Дев'ять таких блоків розташують єдиною панеллю на стіні конструкції.
Як розповів архітектор проєкту Слава Балбек, конструкцію загальною вагою 400 кг виконано з 16-міліметрової труби товщиною стінки 2 мм, вона досить легка й нагадує конструктор-лего, який полярники зможуть змонтувати самотужки.
“Ми врахували, щоб не було великого навантаження від вітру, снігу й криги, щоб було легко транспортувати й зібрати науковцям, бо там немає професійних монтажників. Ми мали зробити конструкцію, яка б навіть у триметрових снігових кучугурах зберігала форми і мала вигляд чогось такого домашнього і при цьому не була нав’язливою”, - сказав Балбек.
Він зазначив, що розробникам було важливо зробити таку конструкцію, яка б не заважала функціоналу станції, тому архітектори й дизайнери радились із полярниками.
Учасник шести антарктичних експедицій, геофізик Юрій Отруба, який повезе артінсталяцію на станцію, розповів Укрінформу, що було кілька ідей для артпроєкту, але обрали саме цей через простоту конструкції та її візуальну переконливість.
“У нас відбувається модернізація станції, і виникла ідея якось вписати у пейзаж паливний бак, зробити його вигляд більш презентабельним. Ми звернулися до дизайнерів, щоб вони розробили відповідний проєкт. Ми разом обирали поміж кількома запропонованими варіантами, щоб конструкція була максимально простою і створювала візуальний образ”, - розповів Отруба.
Після тестового монтажу інсталяцію знову розберуть, а всі матеріали завантажать на криголам “Ноосфера” та відправлять до Антарктиди на українську станцію “Академік Вернадський” у січні 2022 року.
Реалізувало проєкт дослідно-конструкторське бюро “Майстерня Чудес”, дизайн артоб’єкта створили архітектори balbek bureau.
Академік Вернадський (до 1996 року – Фарадей) — єдина українська антарктична станція. Розташована на мисі Марина, острова Галіндез, за 7 км від західного узбережжя Антарктичного півострова. Вона працює постійно і є метеорологічною та географічною обсерваторією.