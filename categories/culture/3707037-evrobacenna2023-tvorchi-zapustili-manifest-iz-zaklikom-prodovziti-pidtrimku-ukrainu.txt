Гурт TVORCHI в інтерактивному просторі Ukraine.ua презентували відео "OpenYourHeartForUkraine" із закликом продовжити підтримку України.

Про це повідомляє пресслужба Міністерства культури та інформаційної політики в Телеграмі, передає Укрінформ.
"Маніфест-відео закликає усіх відкрити своє серце для України та продовжувати підтримувати її. Наші серця можуть відчувати абсолютно різні емоції — любов, біль, гнів, щастя. Якими б не були слова, саме серце це все відчуває. Увесь цей спектр — у ньому", - йдеться в дописі.

Відео: instagram.ukraine.ua
Презентація відео відбулася в інтерактивному просторі Ukraine.ua, який розповідає про Україну гостям Євробачення-2023, що проходить у британському Ліверпулі. Відео озвучив вокаліст гурту TVORCHI Джеффрі Кенні.
Простір представлений фотозоною та інтерактивною інсталяцією, які покликані показати справжню Україну, де мирне життя живе поруч з реаліями воєнного часу. Вони першими зустрічають гостей Євробачення на алеї Discover Ukraine, що працює в рамках Eurovision Village, та нагадують, чому країна-переможниця не може приймати конкурс цьогоріч — повномасштабна війна РФ проти України триває.
Відео створено Ukraine.ua спільно з креативною агенцією Bickerstaff.734.
Як повідомляв Укрінформ, гурт TVORCHI, що цьогоріч представляє Україну на Євробаченні, на церемонії відкриття конкурсу підтримав збір ₴ 10 мільйонів на порятунок передчасно народжених українських дітей.