Президент України Володимир Зеленський звернувся із закликом підтримати гурт Kalush Orchestra на Євробаченні.

Глава Української держави оприлюднив відеозвернення у Телеграмі, повідомляє кореспондент Укрінформу.
«Сьогодні фінал Євробачення. Виступає наш гурт Kalush Orchestra. Так, це не війна, але тим не менш, для нас сьогодні будь-яка перемога дуже важлива. Тож уболіваймо за наших», - сказав Зеленський.

У дописі під відео Президент висловив віру в перемогу українського гурту. «Європо, голосуй за Kalush Orchestra - № 12! Вболіваємо за наших! Вболіваємо за Україну!», - додав він.
Як повідомлялося, в італійському Турині в суботу розпочнеться фінал конкурсу "Євробачення-2022", під номером 12 виступить представник України – гурт Kalush Orchestra.
Глядачі зможуть подивитися пряму трансляцію фіналу Євробачення на суспільному телеканалі UA: КУЛЬТУРА, вона розпочнеться о 22:00. Коментуватиме шоу Тімур Мірошниченко, який 17 років є українським голосом Євробачення.
Також пісенний конкурс Євробачення-2022 можна буде дивитися на діджитал-платформах Суспільного.
Офіційним радіотранслятором Євробачення-2022 є Радіо Промінь.
На ютуб-каналі "Євробачення" Україна можна буде спостерігати за роботою ведучого Тімура Мірошниченка наживо з коментаторської студії.
У фіналі українці можуть голосувати за всіх учасників конкурсу, крім представників України — гурту Kalush Orchestra. Під час прямого ефіру з’явиться інформація, коли можна буде надсилати смс-повідомлення на номер 7576 із номером учасника, за якого голосуєте.
Українці, які перебувають за кордоном, та інші мешканці 24 країн можуть голосувати за Україну за номерами, оприлюдненими на сайті Суспільного.
Букмекери віддають представникам України найвищий коефіцієнт на перемогу.