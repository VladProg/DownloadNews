У Львівській філармонії 25 вересня відбудеться концерт, присвячений пам’яті Мирослава Скорика, який посмертно з нагоди 30-річчя Незалежності України отримав відзнаку «Національна легенда України».

Про це повідомляє Львівська національна філармонія ім. М. Скорика, передає Укрінформ.

«Рівно два роки тому, саме у Львівській філармонії, яка сьогодні вже має ім’я цього видатного композитора, вперше прозвучав Концерт № 10 для скрипки з оркестром. Тоді подія відбулась за присутності Мирослава Михайловича. 25 вересня, як і у 2019 році, Концерт виконає відомий український скрипаль Марко Комонько. Саме йому Маестро присвятив цю композицію», - зазначають організатори.
Також звучатиме Симфонієта для симфонічного оркестру, львівська прем’єра якої відбулась у Концертному залі Людкевича у 2011 році.
Другий фортепіанний концерт Мирослава Скорика виконає відомий піаніст Йожеф Ермінь, ім’я якого часто можна зустріти на афішах багатьох українських та європейських міст, а програми концертів за його участі вражають своєю різноманітністю.
Ще до програми концерту включено Перший віолончельний концерт (1983) композитора, який в інтерпретації виконає відомий віолончеліст Олександр Пірієв. За цей твір Мирослав Михайлович отримав Національну премію Тараса Шевченка.
Композиції Мирослава Скорика звучатимуть у виконанні Академічного симфонічного оркестру філармонії, дириґуватиме – Володимир Сивохіп.