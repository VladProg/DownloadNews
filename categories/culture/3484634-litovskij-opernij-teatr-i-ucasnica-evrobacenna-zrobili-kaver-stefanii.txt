Представниця Литви на Євробаченні-2022 Моніка Лю разом з джаз- і реп- співачкою Дайвою Старінскайте та музикантами і солістами Литовського національного театру опери та балету зробили кавер-версію пісні "Стефанія".

Як повідомляє Укрінформ, відео опубліковане в Ютуб-каналі Литовської опери.
«Усі бали з Вільнюса йдуть Україні. Ми будемо з вами до кінця. Слава Україні!» – такими словами Моніка Лю починає кліп.

В описі до нього в Ютуб-каналі дається посилання на литовську організацію Blue/Yellow, яка допомагає Україні ще з 2014 року, із закликами робити пожертви.
Моніка Лю під час конкурсу Євробачення-2022 підкреслювала, що підтримує Kalush Orchestra та Україну, показуючи український прапор. «Все було так пафосно, блискуче: Євробачення, феєрверки стріляють, все добре. Але (український, - ред.) контекст зовсім інший, і остання фраза («Save Mariupol! Save Azovstal!», - ред.), яку вони (Kalush Orchestra, - ред.) сказали, показує ту реальність. Дуже добре, що вони перемогли, сподіваюся, вони досягнуть ще однієї перемоги… Це Євробачення було б безглуздим, якби сталося інакше", - сказала Лю литовському мовнику LRT після повернення до Вільнюсу.
Як повідомлялося, український гурт Kalush Orchestra переміг у фіналі «Євробачення-2022» з піснею «Стефанія». Після виступу гурт зі сцени звернувся до світу із закликом врятувати захисників Маріуполя із Азовсталі.