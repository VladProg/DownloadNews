Через російську агресію в Україні постраждали 835 пам’яток культурної спадщини.

Як передає Укрінформ, про це повідомляє Міністерство культури та інформаційної політики України.
«За період з 24 лютого 2022 року по 25 вересня 2023 року зруйновано або пошкоджено 835 об’єктів культурної спадщини. З них пам’яток національного значення – 118, місцевого значення – 653, щойно виявлених – 64», - ідеться в повідомленні.
Зокрема, пам’ятки архітектури складають 256 об’єктів, архітектури та містобудування – 246, історії – 199, архітектури, історії – 32, монументального мистецтва – 19, містобудування, монументального мистецтва – 17, археології – 20, архітектури та містобудування, історії – 37, містобудування – 5, науки і техніки – 2, садово-паркового мистецтва – 1, архітектури та містобудування, монументального мистецтва – 1, архітектури, монументального мистецтва – 1.
Згідно з даними ОВА, з початку повномасштабного вторгнення повністю було зруйновано 23 пам’ятки, частково пошкоджено 648 пам’яток, ступінь пошкодження 164 об’єктів залишається невідомим.
Пам’ятки культурної спадщини пошкоджені або зруйновані у Харківській, Одеській, Донецькій, Херсонській, Чернігівській, Київській, Запорізькій, Львівській, Дніпропетровській, Луганській, Сумській, Миколаївській, Хмельницькій, Вінницькій та Житомирській областях.
Як повідомляв Укрінформ, МКІП пропонує організації ALIPH взяти під патронат зруйновані культурні пам'ятки для реставрації.
Фото: МКІП