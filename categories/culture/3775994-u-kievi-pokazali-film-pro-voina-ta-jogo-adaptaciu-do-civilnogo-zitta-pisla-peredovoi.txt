У Будинку кіно показали документальну стрічку Суспільного «Таким мене зробила війна» – про військовослужбовця ЗСУ ромського походження, який зіткнувся з викликами адаптації до цивільного життя після повернення з передової.

Про це повідомляє кореспондент Укрінформу.
«Це не просто фільм, це такий собі репортаж, який прокладатиме місточок між суспільством та військовими. Всім зрозуміло, що між нами є певна прірва, але її ніхто не може ідентифікувати в потрібний момент. І фільм покаже цю прірву, як вона є», - зазначив модератор заходу, журналіст Євгеній Агарков.
У стрічці йдеться про військовослужбовця, рома за походженням Арсена Медника, який з початку війни захищав Україну у теробороні Бучі, а згодом - на передовій на Херсонщині. Внаслідок важких поранень - втрати двох пальців на руці та травми голови, він не зміг продовжити службу і після лікування повернувся додому на Київщину. Там він зіткнувся з паперовою тяганиною для оформлення інвалідності, відчуттям непотрібності і незнанням, куди подітися. Це вилилося, зокрема, у вживання наркотиків.
«Коли воював - був потрібен, зараз - нікому не потрібен», - зазначає Медник у фільмі.
У документальному проєкті «Таким мене зробила війна» ветеран розповідає про власний досвід адаптації до цивільного життя після передової, про подолання залежності, пошук свого місця у суспільстві.
«Коли я познайомилася з Арсеном і почала з ним спілкуватися, то зрозуміла, наскільки ми мало знаємо людей, які пізнали війну не з новин. Я впевнилася, наскільки їм необхідна підтримка кожного з нас», - сказала продюсерка фільму Анастасія Гудима.
Режисерка стрічки Олена Кривенко зазначила, що за життям Медника вона спостерігала півтора року, будучи свідком його трансформацій. Вона зауважила, що зміни героя вплинули на її творчість та погляди.
Зараз ветеран пройшов реабілітацію, отримав статус людини з інвалідністю та продовжує службу у військовій частині.
Фільм створено Координаційним центром мовлення національних меншин Суспільного мовлення.
Як повідомляв Укрінформ, у Кримському домі презентували документально-освітній проєкт Суспільного «Мій Крим» про корінні народи України.
Фото: Суспільне