До Львівського національного університету імені Івана Франка надійшло 800 примірників європейської та української літератури.

Про це повідомляє пресслужба Міністерства культури та інформаційної політики в Телеграмі, передає Укрінформ.
"До бібліотеки університету надійшло 400 книг із університетів Польщі, Нідерландів та Франції. Серед них книги з бізнесу, менеджменту, біології, а також європейська художня література. Також університет отримав 400 книжкових новинок українською мовою, які передали львівським студентам вітчизняні видавці", - йдеться у повідомленні.

Як зазначається, подія відбулась в межах міжнародного напрямку «Українській молоді – європейську книгу» благодійної акції «Українським дітям – українську книгу».
Крім того, 400 примірників вже надійшли до Тернопільського національного педагогічного університету ім. В. Гнатюка. Літературу відправлять і у Прикарпатський національний університет ім. В. Стефаника, заклади освіти Чернівців, Національний університет кораблебудування ім. адмірала Макарова.

Як повідомляв Укрінформ, понад 800 тисяч книжок передали у межах наймасштабнішої благодійної акції у сфері книговидання “Українським дітям – українську книгу”, яку реалізовували Держкомітет телебачення і радіомовлення з Офісом Президента та Міністерством культури й інформполітики.
Фото: Львівський національний університет імені Івана Франка