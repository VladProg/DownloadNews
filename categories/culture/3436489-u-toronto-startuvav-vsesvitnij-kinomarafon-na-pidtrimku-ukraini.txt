Українські кінематографісти ініціювали проєкт благодійних показів вітчизняного кіно за кордоном "Всесвітній кіномарафон на підтримку України" (Support for Ukraine: World Film Marathon).

Як передає Укрінформ, про це повідомляє пресслужба Держкіно.
«У канадському Торонто 20 березня з аншлагом відбувся перший захід проєкту. До глядачів, які заповнили конференцзалу "Тризуб" Українського Національного Об’єднання, у форматі прямого включення звернулися голова Державного агентства України з питань кіно Марина Кудерчук, режисер фільму Михайло Іллєнко та актор Богдан Бенюк», - ідеться у повідомленні.

До організації проєкту долучилися канадські партнери - Міжнародна організація українських громад "Четверта хвиля".

Як зазначається, Всесвітній кіномарафон на підтримку України передбачає проведення системних заходів на підтримку України по всьому світу. Це благодійні покази українського кіно, збір гуманітарної та фінансової допомоги, залучення світових ЗМІ та донесення до світових спільнот правди про війну, що мотивуватиме країни світу до збільшення тиску на агресора.

Ініціатори та організатори проєкту: Державне агентство України з питань кіно, Українська кіноакадемія, Асоціація "Сприяння розвитку кінематографа в Україні – дивись українське!", численні українські кіноорганізації та кінематографісти.
Як повідомляють в Держкіно, у найближчі тижні проєкт стартує в Туреччині, США, Великій Британії, Бельгії, Австралії, Італії, Німеччині, Франції, Польщі та інших країнах світу.
Задля подальшої реалізації та розширення проєкту оргкомітет шукає відповідальних партнерів та координаторів по всьому світу. Звертатися на адресу info@usfa.gov.ua із позначкою World Film Marathon.
Фото: usfa.gov.ua