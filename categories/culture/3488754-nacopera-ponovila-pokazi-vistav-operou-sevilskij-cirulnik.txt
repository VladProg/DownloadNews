Національна опера 21 травня поновила покази вистав на великій сцені – першою з початку війни глядачам представили оперу Джоаккіно Россіні «Севільський цирульник».

Про це повідомляє кореспондент Укрінформу.
В осучасненій версії Анатолія Солов’яненка ця опера давно стала однією з найулюбленіших вистав серед шанувальників Національної опери України.
Як зазначив на брифінгу перед початком вистави міністр культури та інформаційної політики Олександр Ткаченко, ми зараз фактично живемо у двох світах, один з яких - світ війни.

"Але ми продовжуємо жити. Мистецтво зцілює, воно об'єднує, і ми зібралися тут з усіма заходами безпеки. Київські театри почали поновлювати вистави з середини квітня, я дуже радий, що Національна опера сьогодні відкриває сезон. Насолоджуйтеся" - сказав Ткаченко.
Своєю чергою головний режисер театру Анатолій Солов'яненко відзначив, що поновлення вистав саме 21 травня є символічним, оскільки у цей день в Україні відзначається День Європи.

"Україна визначилася із своїм європейським напрямком розвитку, і символічно, що ми відриваємося перлиною європейської класики – оперою Джоаккіно Россіні «Севільський цирульник», а завтра звучатиме національна класика "Наталка Полтавка", - сказав Солов'яненко.






Опера "Севільський цирюльник" Дж. Россіні / Фото: Геннадій Мінченко, Укрінформ











































Він розповів, що наразі вистави будуть лише «денними», тобто починатимуться о 14 год. і йтимуть виключно у вихідні. Кількість глядачів у залі буде обмеженою - лише 300 осіб, саме таку кількість глядачів може вмістити гардероб театру, який відповідає усім вимогам укриття. У разі повітряної тривоги виставу тимчасово зупинятимуть, а глядачам запропонують спуститися туди.
Головний режисер театру поінформував, що всі квитки, які продаються онлайн, розкуплені не лише на сьогоднішню виставу, а й практично на всі наступні.

Солов'яненко повідомив, що наразі до України повернулися близько 70% трупи, в театрі очікують на повернення всіх артистів упродовж червня.
Приблизно з середини червня у Нацопері планують поновити і балетні вистави - репетиції вже тривають.
Головні ролі у сьогоднішній виставі "Севільський цирульник " виконали Олександр Киреєв (Фігаро), Ольга Фомічова (Розіна), Дмитро Іванченко (граф Альмавіва), Дмитро Агеєв (лікар Бартоло), Сергій Магера (дон Базіліо), Тетяна Пімінова (Берта).
У неділю, 22 травня, шанувальників української класики запрошують на оперу Миколи Лисенка «Наталка Полтавка», а в наступні вихідні у театрі покажуть дві опери – трагічну і комічну: «Ріголетто» Джузеппе Верді і «Служницю-пані» Перголезі.