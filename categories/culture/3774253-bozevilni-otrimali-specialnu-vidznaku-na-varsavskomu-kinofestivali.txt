Українська історична драма «БожеВільні» отримала на Варшавському міжнародному кінофестивалі спеціальну відзнаку (Special mention) у конкурсній програмі перших та других повнометражних робіт молодих режисерів Competition 1-2.

Про це Державне агентство України з питань кіно повідомило у Фейсбуці, передає Укрінформ.
Як нагадали у Держкіно, «БожеВільні» є дебютною стрічкою режисера Дениса Тарасова, дія якої відбувається в СРСР. Це історія простої людини, запротореної до психіатричної лікарні через любов до забороненої в ті часи західної рок-музики.
Серед цьогорічних переможців Варшавського кінофестивалю опинилася стрічка спільного виробництва Словаччини, Чехії та України «Фотофобія». Її режисери Іван Остроховській і Павол Пекарчик здобули нагороду за найкращий повнометражний документальний фільм.
«Фотофобія» розповідає історію 12-річного хлопчика на ім'я Нікі, який разом із родиною живе на станції харківського метро. Там сім'я ховається від війни, тож денне світло стає для них синонімом смертельної небезпеки.
З повним переліком переможців можна ознайомитися на сайті кінофестивалю.
Як повідомлялося, Варшавський міжнародний кінофестиваль (Warsaw Film Festival) заснований у 1985 році. Проводиться він щороку у жовтні.
На сьогодні це найбільший кінофестиваль Східної Європи, який представляє місцевій і міжнародній аудиторії найкращі фільми з усього світового, європейського та, зокрема, польського кінематографа.
Цьогоріч кінофестиваль проходив з 5 по 15 жовтня. У межах заходу були представлені дев'ять українських фільмів. Три з них створені за державної підтримки. Ідеться про стрічки «БожеВільні», «Дім за склом» і «Залізні метелики».
Фото: Держкіно