У Києві 28 та 29 квітня відбудуться благодійні концерти відомої грузинської співачки Ніно Катамадзе, яка виступає проти війни росії в Україні.

Про це Укрінформу повідомили організатори заходу.
«Я проживаю Україну у своїй країні щодня. Вже більше року, як я відкрила свій благодійний фонд у Грузії, щоб пом’якшувати біль українцям, що вимушено покинули свою країну, яка відчайдушно продовжує боротися за справжні цінності – свободу вибору, свободу слова, свободу майбутнього, яке свідомо обрала. Але у добрих справ немає надлишку», - розповіла в коментарі Укрінформу Ніно Катамадзе.

Створений нею у Тбілісі благодійний фонд опікується біженцями з України. За минулий рік Ніно виступила з чотирма благодійними концертами в Києві, Львові та Рівному. І зараз знову їде до Києва, щоб підтримати українців.
Співачка переконана, що доки триває війна, необхідно бути разом і робити навіть більше можливого, аби наблизити перемогу.

“Українці мені завжди були близькі по духу, а їх сміливість і стійкість під час цієї страшної війни продовжують мене вражати. Тож я користуюсь кожною нагодою, аби приїхати в Україну і підтримати тих, хто бореться за майбутнє світу, майбутнє нашої землі, за нашу нову чесну й щиру історію. Кожен солдат, що воює в Україні, кожна матір, що молиться за свого сина, чоловіка, брата, кожен батько, що захищає свою сім’ю, свій дім і свою землю – це справжні герої», - переконана Ніно Катамадзе.
Відома виконавиця співає лише грузинською, єдина пісня, яку вона виконує нерідною мовою, є українська “Чорнобривці”. Концертна програма включатиме відомі хіти та нові пісні, які раніше не виконувалися.
Виступи відбудуться 28 та 29 квітня у КВЦ “Парковий”, оpen door 18.00, початок о 19:00. Ці концерти продовжують серію благодійних подій від "Квартал-Концерту" у КВЦ “Парковий”. Частина прибутку від кожного концерту буде направлена на допомогу ЗСУ та ВПО. Партнери заходів - БФ "За Луганщину" та громадська організація "ВПО України".
Фото: Загарія Чехіладзе, Ернест Грегорі