До 8 серпня можна подати заявку та взяти участь у всеукраїнському конкурсі художніх робіт від проєкту ArtArmor Діти-UA.

Про це повідомила пресслужба Міністерства культури та інформаційної політики України, передає Укрінформ.
“8 липня 2023 року стартував всеукраїнський конкурс художніх робіт ArtArmor Діти-UA. Тема художніх робіт – «Героям Слава». Це ще одне нагадування світу про жертви серед українських дітей, які були вбиті та скалічені на війні, а також про хлопців та дівчат, які були викрадені та примусово вивезені з України”, - йдеться в повідомленні.

Конкурс має на меті творчі і загальнокультурні цілі, серед яких підтримка і сприяння самореалізації вмотивованих та активних дітей, які відкриті до продуктивної комунікації.
До участі запрошуються діти віком 12-15 років зі всієї України, які мають власні ідеї та креативні рішення для створення художнього твору (малюнку).
Для участі у конкурсі необхідно не пізніше 8 серпня 2023 року заповнити та надіслати заявку.
Переможці конкурсу відтворять сюжет свого художнього твору на бронеплиті, яка врятувала життя українському військовому, попередньо надавши своїй роботі назву та опис, створивши таким чином унікальний артоб’єкт.
Як повідомлялося, ArtArmor (укр. АртБроня) – міжнародний благодійний мистецький проєкт, особливістю якого є перетворення на артоб’єкти бронеплит, що були пошкоджені кулями або уламками та вже «виконали свою місію» щодо захисту людського життя.
Артоб’єкти проєкту вже побачили Польща, Естонія та Швеція, а з 18 липня 2023 року експозиція перебуває в Німеччині. До проєкту вже долучились понад 20 митців з Естонії, Латвії, Франції, Словаччини, Литви, Грузії, Німеччини, які обрали бронеплити та почали працювати над створенням своїх мистецьких робіт.