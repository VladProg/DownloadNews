У Литві 15 липня вийде у прокат українська анімаційна стрічка "Мавка. Лісова пісня".

Як передає Укрінформ, про це повідомило Державне агентство України з питань кіно.
"У Литві стартує кінопрокат анімації "Мавка. Лісова пісня". Покази мультфільму розпочнуться 15 липня 2023 року в усіх кінотеатрах країни", – ідеться у повідомленні.
За даними Держкіно, також у Литві відбудуться спеціальні покази "Мавки" українською мовою. Їх транслюватимуть у найбільших кінотеатрах, зокрема у Forum Cinemas, Apollo, Cinamon, Multikino, Pasaka, Spindulys, Atlantis.
"З графіком сеансів українською можна дізнатися на сайтах кінотеатрів, а литовську версію шукайте у найближчому від вас", – зазначили в агентстві.
Як повідомлялося, анімаційний фільм "Мавка. Лісова пісня" створений за підтримки Держкіно й Агентства США з міжнародного розвитку (USAID).
В українському прокаті збори "Мавки" сягнули понад ₴152,6 мільйона.