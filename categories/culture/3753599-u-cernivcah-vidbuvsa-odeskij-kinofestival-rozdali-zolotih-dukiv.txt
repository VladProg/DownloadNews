У Чернівцях завершився 14-й Одеський міжнародний кінофестиваль. Організатори оголосили переможців у різних номінаціях та вручили їм традиційні статуетки "Золотий Дюк".

Про це повідомляє кореспондент Укрінформу.
Головну премію фестивалю "Золотий Дюк" та 50 тисяч гривень отримали три фільми.
Зокрема, нагороду за найкращий документальний фільм отримали творці картини "Звідки куди" польського кіно- та радіорежисера, продюсера Мачека Хмели. Фільм знятий у копродукції Польщі, України та Франції. Режисер також зіграв у стрічці водія евакуаційного автомобіля.
"Фільм знімався всередині евакуаційного автомобіля, в якому я був і водієм, і режисером. Усі зйомки відбувалися під час евакуації. Насправді, ми коли проводили зйомки, то ще не знали, що із цих кадрів зможемо зробити фільм у майбутньому", - сказав режисер.
За його словами, його стрічку вже показували раніше на фестивалях у Польщі, Франції на Каннському фестивалі, у Великій Британії. А найближчим часом кіно будуть показувати на міжнародному фестивалі TIFF у Торонто.
Він розповів, що після показів на міжнародних фестивалях, у глядачів була дуже емоційна реакція. І до творців часто підходили люди, які запитували, чим можуть допомогти Україні.
Головний приз національного конкурсу у категорії "Найкращий повнометражний ігровий фільм" отримала стрічка ізраїльської режисерки Міхалі Вінік "Валерія виходить заміж". Фільм також є результатом спільного виробництва України та Ізраїлю.
За сюжетом, українка Христина вже кілька років мешкає в Ізраїлі. Заміжжя з ізраїльтянином Майклом, з яким вона познайомилася через сайт знайомств, здається вдалим: вона працює в салоні краси та навіть вивчила іврит. Разом із чоловіком вони планують перевезти до Ізраїлю за цією ж схемою, познайомивши її з ізраїльським нареченим, молодшу сестру Христини Валерію.
Продюсер цього фільму Володимир Яценко наразі воює, тому не зміг приїхати на фестиваль. Натомість, його дружина Анна Яценко, яка також виступила продюсером стрічки, записала відеозвернення.
Вона зазначила, що кіно "Валерія виходить заміж" створювався без державної підтримки. Починалися зйомки на початку локдауну, а закінчували створення фільму вже під час повномасштабної війни.
"Своїм прикладом ми хочемо надихнути усіх вас на те, щоб ви продовжували створювати українське кіно, незважаючи ні на що", - сказала Яценко.
Третю статуетку "Золотий Дюк" отримав фільм румунського режисера Себастьяна Михайлеску "Ссавці". Він переміг у міжнародній конкурсній програмі Одеського кінофестивалю.
У фільмі йдеться про 39-річного героя Каміла, який намагається примиритися з втратою контролю над своїм життям — роботою, соціальним статусом та стосунками. Він починає пошуки, які спонукають його поставити під сумнів основу своєї ідентичності.
Режисер фільму не зміг приїхати до Чернівців на Одеський кінофестиваль. Нагороду від його імені отримав голова Чернівецького обласного товариства румунської культури імені Емінеску Василь Бику.
Крім того, журі відзначили спеціальними нагородами й інші фільми. Зокрема, найкращим документальним фільмом у сфері захисту прав людини визнали стрічку "Ми не згаснемо". Також окрему отримала і режисерка цього фільму Аліса Коваленко. Їй вручили спеціальну нагороду кінофестивалю "За найкращу режисерську роботу".
Фільм “Ми не згаснемо” розповідає історію життя та неймовірної подорожі п’ятьох підлітків із Донбасу. Герої живуть у прифронтових містечках Золоте та Станиця Луганська, що розташовані недалеко від лінії зіткнення на Луганщині. Вони мріють про зміни в своєму житті - і несподівано отримують пропозицію вирушити до Гімалаїв…
Особливі відзнаки Одеського кінофестивалю отримали документальний фільм Девіда Гутніка "Правило двох стін" про життя українських митців під час повномасштабного російського вторгнення та стрічка німецького режисера Крістіана Петцольда "Полум'яне небо". Дія фільму відбувається спекотного літа в будинку відпочинку на березі Балтійського моря. Навколо палають лісові пожежі. Четверо молодих людей, які опинились у пастці, поступово починають зближуватися.






У Чернівцях завершився 14-й Одеський міжнародний кінофестиваль / Фото: Віталій Олійник, Укрінформ




























Також журі відзначило нагородами і найкращу акторку, якою стала Катерина Климчук за роль у фільмі "Ти мене любиш?", та найкращого актора. Ним став Дмитро Ніжельський, який зіграв в українській психологічній драмі "Сашенька".
Загалом під час Одеського кінофестивалю, який тривав із 19 по 26 серпня, презентували 46 фільмів. Серед них - понад 30 стрічок українського виробництва. Частину фільмів в Україні презентували вперше. Майже всі картини входили до переліку національної та міжнародної конкурсних програм – їх оцінювали журі.