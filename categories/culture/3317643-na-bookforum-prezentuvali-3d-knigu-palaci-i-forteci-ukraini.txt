На Львівському книжковому ярмарку, який проходить в рамках 28 BookForum, презентували унікальну для України книжку формату поп-ап «Палаци і фортеці України».

Про це повідомляє пресслужба Львівської ОДА, передає Укрінформ.
«Книга присвячена 30-річчю Незалежності України і має стати початком серії «Ожила спадщина», де книжки за допомогою тривимірних конструкцій з паперу розповідатимуть про видатні пам’ятки України», - зазначається в повідомлені.
Авторка видання Надія Величко займається форматом поп-ап як науковець, має власну колекцію поп-ап книжок, а тепер реалізувала давню мрію - створила книгу у цьому форматі з великим тиражем і високої технічної складності.






На «Форумі видавців» у Львові презентують найтехнологічнішу книгу з 3D-ілюстраціями «Палаци і фортеці України» / Фото: Львівська ОДА






















У виданні «Палаци і фортеці України» перед читачем з’являються Шарівський (Харківська область) і Коропецький (Тернопільська область) палаци, палац Терещенків (Житомирська область), садиба Попова (Запорізька область), Аккерманська (Одеська область) і Генуезька (АР Крим) фортеці.
Книжка має український та англійський текст, може бути наочним освітнім матеріалом або подарунком чи сувеніром на згадку про Україну. 50% прибутку від видання буде спрямована у БФ «Спадщина.UA» на відновлення занедбаних історичних пам’яток.
«Я дуже люблю українські палаци і фортеці, й дуже переживаю за їх стан. А він не дуже добрий, особливо у палаців. З фортецями простіше, бо їх будували як міцні споруди, що мають витримати і бомбардування, і стихію. Палаци або маєтки, навпаки, від самого початку побудовані тендітними й потребують постійного нагляду. Сподіваюсь, що книга допоможе привернути увагу до цих неймовірних пам’яток», - зазначила Величко.
Якщо розгорнути книгу повністю, всі палаци і фортеці опиняться на великій карті України, відносно близько до свого географічного розташування.
«Мені важливо було показати на карті, що не тільки Західна Україна багата на старовинні пам’ятки архітектури – Лівобережна Україна теж має свою спадщину, котру можна з гордістю показати будь-кому. Також важливо, що всі ці палаци і фортеці є невід’ємною частиною європейської архітектури», - додала авторка книги.
Книгу видало «АССА», за словами директорки видавництва Світлани Фельдман, підліткам книга сподобається через свою тривимірність, а дорослим – як вдалий подарунок чи сувенір.
Як повідомляв Укрінформ, 15-19 вересня у Львові триває 28 BookForum.