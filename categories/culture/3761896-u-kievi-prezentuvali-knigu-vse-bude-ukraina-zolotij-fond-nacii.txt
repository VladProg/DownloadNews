У Києві відбулась презентація видання «Золотий фонд нації. Все буде Україна!», яке є своєрідним Меморіалом пам'яті людей, які загинули на війні.

Презентація видання відбулася в Укрінформі.

"Незабаром постане цвинтар військових поховань. Але жертви настільки численні, що є велика загроза, що ми можемо про когось з героїв забути. І от, щоб цього не сталося, і реалізується цей проєкт. Дуже важливо, що він реалізується у вигляді книжкового видання. Мій досвід показує, що можна про героїв писати в інтернеті. Можна про них розповідати на радіо та телебаченні, але коли це не буде зафіксовано на сторінках книжки, то є велика ймовірність, що людина або подія забудуться", - сказав під час презентації перший заступник голови Держкомтелерадіо Богдан Червак.
За його словами, якщо певну подію чи людину зафіксовано у книзі, то це означає, що через 100, чи 300 років обов'язково знайдеться той, хто її прочитає.
Він зазначив, що гідно вшанувати наших героїв можна тільки після того, як ми здолаємо ворога, але починати цю роботу вже треба сьогодні.

Директор Інституту літератури імені Тараса Шевченка НАН України Микола Жулинський зауважив, що Росія намагається знищити національну еліту України, що вона робила і в минулому. За його словами, все це робиться для того, щоб знищити колосальний потенціал, який забезпечує майбутнє країни.
"Ми сьогодні вшановуємо пам'ять тих, хто поклав своє життя заради Вітчизни. І ці імена не повинні бути забуті. Кожне ім'я повинно бути і буде вписано золотими літерами в пантеон національної пам'яті. Тому що кожне життя неповторне, дорогоцінне, і воно повинно бути навічно у пам'яті наших людей і поколінь", - сказав Жулинський.

Видання розповідає про події в Україні з початку повномасштабного вторгнення Росії. Мета книги - розповісти суспільству та вшанувати незламних, успішних українців, які сьогодні стоять на захисті нашої держави, а також тих, хто своїми добрими справами і конкретними людськими вчинками забезпечують життєдіяльність країни, добробут населення, допомагають ЗСУ та об’єднують націю.
Зокрема, у книзі - історії волонтерів, меценатів, благодійників, лікарів, політиків, громадських діячів, працівників культури, підприємців, освітян та всіх, хто щодня кожен на своєму фронті робить все для перемоги.
Як повідомляв Укрінформ, на Чернігівщині презентували книгу про злочини росіян на території області та опір українських людей.