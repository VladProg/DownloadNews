Світова премʼєра фільму українського режисера Антоніо Лукіча «Люксембург, Люксембург» відбулася на 79-му Венеційському кінофестивалі у конкурсній програмі «Горизонти».

Про це повідомляє Державне агентство з питань кіно, передає Укрінформ.
Як зазначається, під час Українських днів на Венеційському кінофестивалі, які пройшли 7 та 8 вересня, стрічку Лукіча, створену за підтримки Держкіно, зустріли кількахвилинними оваціями.
Під час прем‘єри мати офіцера полку "Азов" Іллі Самойленка Алла, яка входить до команди творців стрічки (вона кастинг-директор), нагадала про захисників "Азовсталі", які перебувають у полоні. Жінка вийшла на фотокол у футболці "Free Azovstal Defenders" ("Звільніть захисників Азовсталі").

7 вересня військова кореспондентка Наталія Нагорна та дружина "азовця" Ганна Зайцева, яка врятувалася з Азовсталі, з'явилися на червоному хіднику разом із американським режисером Євгеном Афінеєвським, який презентував на Венеційському кінофестивалі документальну стрічку «Свобода у вогні».






Українські дні на Венеційському кінофестивалі / Фото: Державне агентство України з питань кіно


















































































Крім того, відбулася дискусійна панель "Українська кіноіндустрія під час війни", а також презентація українських мистецьких проєктів на різних стадіях виробництва.
Серед спікерів на фестивалі були, зокрема, посол України в Італії Ярослав Мельник, голова Держкіно Марина Кудерчук, куратор Українського павільйону на 59-ій Венеційській бієнале Борис Філоненко, режисери Антоніо Лукіч та Євген Афінєєвський, продюсерка Поліна Толмачова, актриса і режисер Дар'я Трегубова, продюсер Андрій Ногін.

Антоніо Лукіч — український кіно- і телережисер і сценарист. На Міжнародному кінофестивалі у Карлових Варах у 2019 році на великі екрани вийшов його перший повнометражний дебют — фільм «Мої думки тихі», що був нагороджений спеціальним призом від журі й отримав Гран-прі Національного конкурсу і приз ФІПРЕССІ Одеського міжнародного кінофестивалю-2019. Пізніше цей фільм отримав нагороду Кіноакадемії (2020) у номінації "Відкриття року", а також був визнаний найкращим міжнародним ігровим фільмом на фестивалі Santa Monica Film Festival в США (2021).
Режисер також зняв повнометражний фільм "Мої думки тихі 2".