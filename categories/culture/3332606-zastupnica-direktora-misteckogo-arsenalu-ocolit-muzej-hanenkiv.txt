У керівництві Мистецького арсеналу відбулися зміни, заступниця директора Юлія Ваганова очолить музей Ханенків.

Про це Укрінформу повідомили у пресслужбі Мистецького арсеналу.
«Анна Погрібна стане затупницею генеральної директорки Мистецького арсеналу. Натомість Юлія Ваганова, що обіймала посаду заступниці директорки з музейної і виставкової роботи, залишає Арсенал, щоб очолити Національний музей мистецтв імені Богдана та Варвари Ханенків. Анна Погрібна очолить напрямок цифрової трансформації та освітньої роботи, книжкову та літературну програми», - ідеться в повідомленні.
Також зазначається, що найближчим часом до команди Арсеналу має прийти відомий артменеджер, який на посаді заступника директора опікуватиметься питаннями експонування та колекціонування сучасного мистецтва.
«Ці призначення — перший крок на спланованому Мистецьким арсеналом шляху розвитку інституції: концептуальна рамка Музею сучасного мистецтва, цифровізація та реставрація. Окрім цього, я рада, що люди зростають всередині Арсеналу. Я щиро вважаю, що Музею Ханенків неймовірно пощастило з новою керівничкою. Юлія Ваганова, з якою ми працювали в Арсеналі пліч-о-пліч п’ять років, є непересічною артменеджеркою. Також я радію, що Анна Погрібна має можливість розвиватися у своїй інституції. Ми звикли жартома називати Анну «менеджеркою особливо складних проєктів», і це непогано описує рівень її компетенцій — дуже і дуже високий. Сподіваюсь, мою радість розділяє й орган управління Мистецького арсеналу – Державне управління справами. І не забариться з погодженням цих призначень», - сказала директор Мистецького арсеналу Олеся Островська-Люта.
У пресслужбі додали, що Погрібна працює в Мистецькому арсеналі понад 4 роки. Відповідала за управління творчими проєктами, зокрема була проєктним менеджером виставок: «Кожны дзень» (2021); «Параска Плитка-Горицвіт. Подолання гравітації» (2019); «Дивовижні історії Криму» (2019); «Курбас: Нові світи» (2018); «Швидкорозчинний час» (2018); «Фестиваль молодих українських художників» (2017). Також впроваджувала менторську програму для менеджерів виставкових проєктів інституції, реалізувала проєкт професійних стажувань в Мистецькому арсеналі (2018), упорядкувала низку видань до виставок. У 2012-2017 роках працювала в CSM/Фундації Центр Сучасного Мистецтва, де розробляла й втілювала проєкти, що стосуються учасницьких мистецьких практик, мистецтва в публічному просторі, культурної журналістики, культури пам’яті. Закінчила Національний університет «Києво-Могилянська академія» (культурологія).
Мистецький арсенал є пам’яткою історії та архітектури XVIII cт., а також є флагманською українською інституцією культури, яка у своїй діяльності інтегрує різні види мистецтва. Місія Мистецького арсеналу — сприяти модернізації українського суспільства та інтеграції України до світового контексту, спираючись на ціннісний потенціал культури. Площа Арсеналу, яка вже використовується для реалізації мистецьких проєктів, сягає 24 000 м².
Як повідомляв Укрінформ, Олесю Островську-Люту вдруге обрали директором Мистецького арсеналу, вона перемогла в конкурсі на посаду, який відбувся 8 вересня. 7 жовтня Державне управління справами уклало з нею контракт на 5 років.
22 вересня стало відомо, що Кабінет міністрів ухвалив рішення про призначення директора Музею Ханенків Катерини Чуєвої на посаду заступника міністра культури та інформаційної політики України з питань європейської інтеграції. До цього цю посаду обіймала Світлана Фоменко.
Фото: bookforum.ua