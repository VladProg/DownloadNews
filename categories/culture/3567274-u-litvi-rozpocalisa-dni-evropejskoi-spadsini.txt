У Литві, де сьогодні, 8 вересня, стартували Дні європейської спадщини, говорили також про знищену росіянами українську культурну спадщину.

Як передає Укрінформ, про це повідомляє Міністерство культури та інформаційної політики.
"Урочисте відкриття заходів відбулося у монастирі св. Йосафата і храмі Пресвятої Трійці у Вільнюсі – місцях, які мають важливе історичне значення як для Литви, так і для України", - ідеться у повідомленні.
За допомогою відеовключення з вітальним словом до литовців звернулася заступниця Міністра культури та інформаційної політики Катерина Чуєва.
Чуєва подякувала "за вибір місця проведення заходу, який вкотре дозволив відчути таку важливу для українців підтримку з боку Литви".
"Храм Пресвятої Трійці у Вільнюсі має історичне значення для наших двох країн та став одним із символів спільної спадщини України та Литви. Через наші спільні заходи, через звернення до української культури та пошук спільної спадщини під час Днів європейської спадщини ми разом показуємо важливість та інтерес української культурної спадщини для європейської культури”, – зазначила заступниця.
Вона також поінформувала, що попри війну, Україна продовжує традицію відзначення Днів європейської спадщини. Так, з 9 вересня стартують перші заходи у Львові, а далі щовікенду також у Києві, Вінниці, Івано-Франківську, Чернігові, Полтаві та Умані.
“Дні європейської спадщини в Україні цього року є дуже символічними. А тема – "Стійка спадщина" – набуває особливого сенсу, адже сьогодні це і "втрачена, збережена, відновлена". На сьогодні Міністерство культури та інформаційної політики верифікувало понад 500 епізодів російських воєнних злочинів проти української культурної спадщини та культурних інституцій. І, на жаль, ми продовжуємо щодня фіксувати нові втрати”, – підкреслила заступниця міністра.
Зазначається, що одним із головних принципів Днів європейської спадщини є проведення саме безкоштовних заходів або заходів за зниженою ціною.
“Щороку Україна представляє дуже різноманітну програму і я щиро радію, що і цей рік, навіть попри війну, не став винятком. Дуже важливо, що українські міста в черговий раз демонструють свою унікальність, креативність і самобутність”, – зауважила національний координатор Днів європейської спадщини в України Галина Малініна.
Дні європейської спадщини (EHDs) – спільна ініціатива Ради Європи та Європейської Комісії – найпопулярніші культурні заходи, що спільно проводяться різними країнами Європи. Загальноєвропейський характер подій сприяє об'єднанню громадян в європейському вимірі та акцентує увагу на цінності культурної спадщини в 50 державах, що підписали Європейську культурну конвенцію. Щорічно з кінця серпня до початку жовтня організовується понад 70 тисяч заходів, що допомагають підвищити рівень обізнаності про спільну спадщину Європи та постійну потребу в її захисті, а також створювати спільну культурну спадщину, сприяти інтеграції та сприяти креативності та уяві. Основною ідеєю заходу є відкриття і огляд зазвичай закритих чи маловідомих пам'яток, щоб привернути увагу громадськості до їх історичної та архітектурної цінності.