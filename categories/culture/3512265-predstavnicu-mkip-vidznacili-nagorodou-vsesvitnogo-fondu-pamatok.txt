Заступницю міністра культури та інформаційної політики Катерину Чуєву відзначили нагородою Watch Award 2022 Всесвітнього фонду пам’яток за нагальні заходи для збереження культурної спадщини в Україні.

Як передає Укрінформ, про це повідомляє пресслужба Міністерства культури та інформаційної політики.
Зазначається, що представниця МКІП зіграла важливу роль у координації зусиль, спрямованих на захист культурної спадщини України.
З початку повномасштабного вторгнення росії в Україну вона працює, зокрема, над обміном інформацією та організацією взаємодії з національними й міжнародними партнерами, в тому числі в питаннях документування пошкоджених об’єктів культурної спадщини України, підтримки українських фахівців та інституцій у їхній місії збереження культурної спадщини та над пошуками рішень щодо інших невідкладних питань.
«Катерина Чуєва продемонструвала лідерство й відданість попри небезпеку та загрози руйнування. Ми вражені її самовідданістю», - заявив президент і генеральний директор Всесвітнього фонду пам’яток (WMF) Бенедикт до Монлор.
У квітні цього року WMF оголосив про запуск Фонду реагування на проблеми захисту спадщини України з початковим фінансуванням від Фонду Хелен Франкенталер. Це було зроблено, щоб задовольнити негайні критичні потреби захисту спадщини в Україні та закласти основу для майбутнього відновлення.
WMF - провідна незалежна організація, що займається охороною найцінніших пам’яток культурної спадщини з метою покращення життя людей та побудови порозуміння між культурами й спільнотами. Штаб-квартира організації знаходиться в Нью-Йорку, а офіси та філії - в Камбоджі, Індії, Перу, Португалії, Іспанії та Великій Британії.
Як повідомляв Укрінформ, вже зафіксовано близько 400 епізодів воєнних злочинів росіян проти культурної спадщини та культурних інституцій України.
Фото: МКІП