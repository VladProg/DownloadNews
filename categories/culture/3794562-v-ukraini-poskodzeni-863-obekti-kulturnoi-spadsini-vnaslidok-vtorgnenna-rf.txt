Внаслідок російської агресії в Україні зруйновано або пошкоджено 863 об’єкти культурної спадщини.

Як передає Укрінформ, про це повідомляє пресслужба Міністерства культури та інформаційної політики України.
"За період з 24 лютого 2022 року по 25 листопада 2023 року зруйновано або пошкоджено 863 об’єкти культурної спадщини. З них пам’яток національного значення – 119, місцевого значення – 674, щойно виявлених – 70", - йдеться у повідомленні.
Зокрема, пам’ятки архітектури складають 276 об’єктів, архітектури та містобудування – 252, історії – 200, архітектури, історії – 33, монументального мистецтва – 19, містобудування, монументального мистецтва – 17, археології – 18, архітектури та містобудування, історії – 38, містобудування – 5, науки і техніки – 2, садово-паркового мистецтва – 1, архітектури та містобудування, монументального мистецтва – 1, архітектури, монументального мистецтва – 1.
Згідно з даними ОВА, з початку повномасштабного вторгнення повністю зруйновано 23 пам’ятки, частково пошкоджено 663, ступінь пошкодження 177 об’єктів залишається невідомим.
Найбільше пам'яток культурної спадщини постраждало в Харківській, Одеській та Донецькій областях.
Як повідомляв Укрінформ, МКІП пропонує організації ALIPH взяти під патронат зруйновані культурні пам'ятки для реставрації.
Фото: МКІП