На фресці «Страшний суд» у храмі святого Йосафата в Червонограді путін вже 5 років горить у пеклі разом з гербом срср і багатьма іншими символами зла.


Про це повідомляє пресслужба Львівівської ОВА, передає Укрінформ.
«Задум був, щоб залишити історичну для наступних поколінь якусь таку згадку, що відбувалося в нашій історії. І саме ця фреска страшного суду, мабуть, є така унікальна, бо зображений персонаж для України зробив багато зла», - поділився Роман Сковрон, священник храму святого Йосафата.


Знаходиться фреска біля виходу з храму. У пеклі можна впізнати російського президента, який став уособленням бюрократа, вбивці, що вчиняє злочини проти людства. Фреска з’явилась у церкві напередодні Великодня у 2017 році.
Зазначається, що храм святого Йосафата в Червонограді один з найбільших церков у Західній Україні. Його освятили у 2007 році, будували 14 років. Церква має висоту понад 58 м і площу - 1000 м кв.
На вівтарі можна побачити ікони Богородиці та Христа у вишиванках. На стінах є зображення Хрещення Русі та визначних постатей УГКЦ та України, зокрема Андрея Шептицького, Йосифа Сліпого, Степана Бандери, Євгена Коновальця, Романа Шухевича, Тараса Шевченка, Івана Франка, Михайла Грушевського, гетьманів Івана Мазепи і Богдана Хмельницького та інших.
24 лютого президент рф володимир путін оголосив про початок вторгнення до України. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та селищ з використанням артилерії, реактивних систем залпового вогню та балістичних ракет.
В Україні запровадили воєнний стан та оголосили загальну мобілізацію.
Фото: Львівівська ОВА