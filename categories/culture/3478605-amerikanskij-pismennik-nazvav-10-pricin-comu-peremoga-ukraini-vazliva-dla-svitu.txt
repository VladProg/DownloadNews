Перемога України у війні з росією – це єдиний шлях досягнення миру, і тому вона важлива для всього світу.


Про це заявив письменник та історик, професор Єльського університету, постійний член Інституту гуманітарних наук у Відні Тімоті Снайдер у спеціальному зверненні під час онлайн-дискусії Київського безпекового форуму, заснованого Фондом Арсенія Яценюка «Відкрий Україну», передає Укрінформ із посиланням на пресслужбу фонду.
Снайдер назвав 10 причин, чому ця перемога важлива не лише для України, а й для світу.
«Перша причина, ключова: перемога України, на моє переконання, - це єдиний шлях досягнення миру… Перемога росії призведе до подальшої російської агресії. Капітуляція України означатиме продовження російських звірств на українській землі», - сказав Снайдер.
По-друге, він вважає, що перемога України важлива для безпеки регіону і єдиний спосіб захистити українців - це українська перемога. Водночас, за словами письменника, це дуже важливо і для народів країн Балтії, Польщі, Румунії, Молдови - аби російська агресія не досягла успіху.
Третя причина, чому перемога України важлива, на його думку, стосується насамперед безпеки громадян. «Немає жодного іншого шляху захистити українських громадян, окрім як перемога України. Доки триває війна, українці в умовах російської окупації переживають депортацію та інші звірства, українці на неокупованій території потерпають від обстрілів та бомбардувань», - підкреслив Снайдер.
Четверта причина, сказав історик, стосується захисту демократії, оскільки саме демократія є нестерпною для путіна та його режиму.
«Водночас, на моє переконання, - і це п’ятий пункт - це важливо для демократій загалом. Якби росія виграла цю війну, це була б величезна перемога для усіх сил, що протистоять демократії, для усіх, хто хоче використовувати те чи інше насилля для повалення демократій», - зауважив Снайдер.
Шостим пунктом він назвав важливість перемоги України для захисту базового принципу:.всі нації рівні, а держави заслуговують на повагу. «Іншими словами, перемога України – ще один поштовх до постімперіалістичного світу", - переконаний письменник.
Сьома причина важливості перемоги України, за його словами, стосується пам’яті про Другу
світову війну. "Для путіна уроки Другої світової війни – це те, що треба більше війни. Для путіна уроки перемоги над фашизмом – це те, що треба більше фашизму», - наголосив Снайдер.
*Восьмим* пунктом важливості перемоги України він назвав позитивні наслідки для майбутнього самої росії, яка має стати нормальною цивілізованою країною.
"Дев’яте. Україна повинна перемогти, адже, як ми знаємо, вона є величезним виробником продовольства для решти світу», - сказав історик.
Десятий пункт, підкреслив Снайдер, певним чином підсумовує всі попередні. "Перемога України допоможе не лише українцям, а й усім нам спрямувати свою увагу до майбутнього… Вважаю, дуже важливо, аби європейці та інші допомогли в тому, аби запропонувати українцям майбутнє після цієї війни – у сенсі членства в ЄС та потужної допомоги, яка дасть Україні змогу відбудуватися», - зазначив він.
Підсумовуючи Снайдер наголосив: «Якби українці не боролися, якби капітулювали, наше майбутнє, майбутнє демократій було б зараз дуже похмурим. Українці своєю боротьбою дають іншим демократіям час».
Фото: The Guardian