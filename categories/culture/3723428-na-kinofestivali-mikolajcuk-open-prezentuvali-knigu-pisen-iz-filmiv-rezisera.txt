У Чернівцях сьогодні, 15 червня розпочався кінофестиваль "Миколайчук OPEN". Першим заходом на ньому була презентація книги із текстами пісень з фільмів Івана Миколайчука.

Про це повідомляє кореспондент Укрінформу.
Презентували книгу «Пісенне древо Івана Миколайчука» учасниці оригінального тріо «Золоті ключі» - Ніна Матвієнко та авторка видання Валентина Коротя-Ковальська. Третьою учасницею колективу була дружина відомого режисера Марія Миколайчук.






У Чернівцях на кінофестивалі "Миколайчук OPEN" презентували книгу пісень із фільмів Івана Миколайчук / Фото: Віталій Олійник, Укрінформ






















"Так вийшло, що Марічка, яка на той час співала з нами в хорі, запросила нас до себе додому. Там збиралися всі друзі, які вчилися з Іваном - був там Іван Гаврилюк, Ада Роговцева, і Степанков, і багато інших. Іван тоді нас попросив заспівати і першою нашою піснею було "Ой попід гай зелененький". Ми заспівали і в кімнаті запанувала тиша. Її порушив голос Івана, він сказав: "Так, дівки, ви мої тепер". І після цього у нас сформувалося таке наше тріо, яке виконувало пісні в його фільмах", - пригадала під час презентації книги її авторка Валентина Коротя-Ковальська.
Також вона розповіла, що їхнє тріо отримало нагороду Книги рекордів за те, що 50 років виконували пісні акапельно, без жодного інструменту.
У книзі є фото Івана Миколайчука з кожного фільму, спогади авторки і ноти з текстами. Під час презентації книги згадували минуле, розповідали, якими були Іван та Марія Миколайчуки, про їхню любов і захопливі стосунки.
"Іван без Марії і Марія без Івана - це як дерево без листя не може бути, так і вони. Вони були єдиним цілим. Марія ніколи не скаржилася, вона своїм мовчанням ніби боронила Івана. А він у своїй хаті зібрав ніби як братство. У нього були різні друзі за національністю, але він їх усіх зробив українцями", - поділилася спогадами відома співачка Ніна Матвієнко.
Вона вважає, що потрібно якомога більше популяризувати творчість Івана Миколайчука. І проведення такого фестивалю та видання книги із піснями, які звучали в кінофільмах буковинського режисера цьому повинні сприяти.
Як повідомлялося, у Чернівцях із 15 по 20 червня проходить фестиваль глядацького кіно “Миколайчук OPEN”. На ньому покажуть вісім українських прем'єр. У перший день фестивалю усі покази - безкоштовні.