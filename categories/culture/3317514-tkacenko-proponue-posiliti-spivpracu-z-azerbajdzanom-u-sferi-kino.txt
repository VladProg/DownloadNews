Міністр культури та інформаційної політики Олександр Ткаченко пропонує посилити українсько-азербайджанське співробітництво у сфері кінематографії.

Як передає Укрінформ, про це він написав у Фейсбуці за підсумками зустрічі з першим заступником міністра культури Азербайджанської Республіки Ельнуром Алієвим та послом Азербайджанської Республіки в Україні Ельмірою Ахундовою.
"Ця зустріч – важлива задля перспектив українсько-азербайджанської співпраці у сфері культури. Збереження культурної спадщини – надзвичайно цінне для обох країн. Обговорили таку співпрацю, зокрема, у межах діяльності ЮНЕСКО та Ради Європи. Запропонував посилити українсько-азербайджанське співробітництво й у сфері кінематографії. Зокрема, обговорили можливість використання кеш-рібейтів. А також проведення тижнів кіно України в Азербайджані та Азербайджану в Україні", - написав Ткаченко.
Він зазначив, що в Азербайджані, як і Україні, наразі активно піднімається питання цінності креативних індустрій.
За його словами, Азербайджан наразі актуалізував для себе питання трансформації бібліотек і взяв фокус на їх оцифрування. У свою чергу Ткаченко розповів про українські напрацювання у цьому напрямку - від змін до закону «Про бібліотеки і бібліотечну справу» до плану створення Цифрової бібліотеки.
"І звісно, Велика реставрація. Презентував її перші результати азербайджанський стороні. Колеги підкреслили актуальність проєкту. Домовились розглянути варіанти співпраці. Ніщо не об’єднує народи так, як культура", - додав міністр.
Як повідомляв Укрінформ, Міністерство культури та інформаційної політики розробило стратегію "Кінокраїна 2.0", спрямовану на підтримку виробництва українських фільмів та серіалів.
Фото: Олександр Ткаченко, Фейсбук