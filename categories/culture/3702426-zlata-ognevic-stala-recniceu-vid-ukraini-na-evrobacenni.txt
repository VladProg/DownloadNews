Речницею цьогорічного пісенного конкурсу "Євробачення" від України обрано співачку Злату Огнєвіч.

Про це повідомила голова української делегації на Євробаченні Оксана Скибінська в ефірі телемарафону «Єдині новини», повідомляє кореспондент Укрінформу.
«Речницею цього року від України буде представниця від України на Євробаченні-2017, яка тоді посіла третю сходинку, а саме Злата Огнєвіч», - зазначила Скибінська.
За її словами, це важлива місія, тому що передбачає включення наживо з України й оголошення найвищих балів.
«На жаль, цього року Україна після перемоги у 2022 році не проводить Євробачення на своїй землі через повномасштабне вторгнення, однак у нас є нагода у прямому ефірі фіналу конкурсу, коли за ним стежить близько 160 млн людей у всьому світі,.. з самого серця України сказати такі важливі слова для кожного учасника, а саме хто отримає ці заповітні 12 балів», - підкреслила Скибінська.
Вона зауважила, що вже від завтра у Ліверпуль почнуть прибувати учасники конкурсу. У гурту TVORCHI, який представляє Україну на цьогорічному Євробаченні, перша репетиція запланована на 4 травня.
Як повідомляв Укрінформ, пісенний конкурс «Євробачення-2023» пройде у Ліверпулі після того, як Україна, яка перемогла на конкурсі 2022 року з піснею Stefania гурту Kalush Orchestra, не змогла задовольнити вимоги щодо проведення конкурсу через безпекові побоювання, спричинені російським вторгненням.
Півфінали конкурсу відбудуться 9 та 11 травня, фінал - 13 травня. Україну на конкурсі представлятиме гурт TVORCHI з піснею Heart of Steel.
Фото: zlata.ognevich/instagram