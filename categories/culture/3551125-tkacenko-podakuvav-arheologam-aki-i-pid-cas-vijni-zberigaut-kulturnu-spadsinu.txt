Міністр культури та інформаційної політики Олександр Ткаченко привітав археологів із професійним святом та подякував їм за збереження культурної спадщини навіть під час війни.

Про це глава МКІП написав у Фейсбуці, передає Укрінформ.
"Ще студентом я був на розкопках в Ольвії, а одне з перших інтерв’ю брав у Михайла Брайчевського - видатного українського археолога та історика, якого переслідувала радянська влада за відверту проукраїнську позицію. Він звинувачував москву в антиукраїнській політиці, нищенні пам’яток історії та культури, русифікації. Він вважав, що з Європою Україну пов’язують куди більш тісні зв’язки, ніж із двома «братніми народами». Він був і залишається беззаперечно правим", - наголосив Ткаченко.
За його словами, археологи знайшли золоту пектораль скіфів, меч князя Святослава, трипільські храми та багато іншого, що говорить про давню та потужну історію України. Завдяки археологам досліджено та збережено величезну кількість об’єктів культурної спадщини України.

"Дякую всім археологам, хто і під час війни зберігає культурну спадщину і боронить нашу країну не лише на культурно-історичному фронті, а й на військовому", - зазначив міністр.
День археолога щороку відзначається 15 серпня.