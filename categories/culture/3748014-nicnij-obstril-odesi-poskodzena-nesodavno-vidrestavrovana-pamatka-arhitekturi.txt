Під час масованої атаки по Одесі в ніч на 14 серпня постраждала пам’ятка архітектури - дівоче училище на вулиці Старопортофранківській, будівлю якого відреставрували у 2019 році.

Про це у Фейсбуці повідомляє голова Департаменту освіти Одеської міськради Олена Буйневич, передає Укрінформ.
«На фото - колишнє Дівоче училище, побудоване в кінці 19 сторіччя, дбайливо збережене багатьма поколіннями. З новим фасадом, дахом, стадіоном, чудовим подвірʼям, які були зроблені декілька років тому завдяки бюджету нашої міської громади», - наголосила Буйневич.
За її словами, в будівлі пошкоджені вікна та частково обвалилася стеля.
«Наразі в приміщенні колишнього училища базувалася загальноосвітня школа. Також там працював музей, де можна побачити навіть шкільні журнали тих років, фото студенток та викладачів. Щоб його створити, школа брала участь у конкурсах і виграла фінансування», - додала голова Департаменту освіти міськради.

Зазначимо, що будівлю училища відреставрували у 2019 році.
Буйневич також повідомила, що в одному з семи постраждалих навчальних закладів унаслідок нічної атаки пошкоджено дах.
«Більше сотні вікон. Стелі. В одному - дах», - додала вона.
Міське дівоче училище було засновано 12 березня 1817 року за ініціативи одеського міського голови - купця Якова Протасова. Він був перший, хто запропонував відкрити дівоче училище, його ідею підтримав граф Ланжерон.
Училище не було звичним для того часу пансіоном: дівчатка з усіх вільних станів могли вчитися безкоштовно, і не жили в ньому, а приходили на уроки (за зразком сучасних шкіл). Училище кілька разів змінювало адресу, поки в 1891 році за проєктом архітектора М.К. Толвінського не було споруджено будинок на Старопортофранківській, 32. У 1889 році за цей проєкт Микола Толвінський отримав першу премію. Будівля була розрахована на 270 учениць. Вона є пам'ятнкою архітектури і містобудування місцевого значення (Наказ Міністерства культури від 20.06.2008 р. № 728/0 / 16-08, охоронний номер 823 - Од). З 1955 року будівля функціонує як Одеська загальноосвітня школа №26.
Як повідомляв Укрінформ, через обстріл Одеси, який відбувся у ніч на 14 серпня, пошкоджено сім закладів освіти.