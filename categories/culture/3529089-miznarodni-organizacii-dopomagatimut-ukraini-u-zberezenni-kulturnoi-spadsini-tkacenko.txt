Міжнародна рада з охорони пам'яток та історичних місць і Міжнародний центр з дослідження, збереження та реставрації культурних цінностей допомагатимуть Україні у збереженні культурної спадщини.

Про це повідомив міністр культури та інформаційної політики Олександр Ткаченко під час брифінгу в Медіацентрі Україна-Укрінформ.
«Вони будуть допомагати нам в питанні збереженні культурної спадщини, надаватимуть консультації з документування руйнувань, що дуже важливо...Методики збереження та реставрації об'єктів, певну фінансову, організаційну та іншу допомогу. Міжнародний досвід з точки зору не тільки привертання уваги до ситуації з культурною спадщиною в Україні, але й застосування експертизи міжнародних фахівців, діджиталізація цієї сфери та її убезпечення, створення спільних проєктів та обмін досвідом є надзвичайно важливими і вони потрібні тут і зараз», - сказав Ткаченко.
Він також зазначив, що під час зустрічі були намічені конкретні кроки для співпраці; експерти та теми тренінгів, які будуть проводитись для українських фахівців; розвиток фахової мережі на підтримку спадщини; фінансова підтримка проєктів; підтримка документування пошкоджень тощо.
Президентка Міжнародної ради з охорони пам'яток та історичних місць (ІКОМОС) Тереза Патрісіо зауважила, що їх організація хотіла на власні очі побачити руйнування в Україні, визначити нагальні потреби країни і підготувати ідеї, як можна допомогти.
«Ми обговорили першу допомогу, як вона буде плануватися, можливості навчання з активного реагування і механізму такого реагування для захисту культурної спадщини. Тобто є дуже позитивні результати», - сказала Патрісіо.
Як повідомлялося, представники світових організацій, які опікуються збереженням та охороною культурно-історичних місць у світі та перебувають з тижневим візитом в Україні, впродовж 12-13 липня відвідали зруйновані росіянами містечка Київщини та Чернігівщини.