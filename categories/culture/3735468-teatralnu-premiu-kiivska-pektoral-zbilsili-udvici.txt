Київська міськрада вдвічі збільшила обсяг коштів, які виплачуватимуться лауреатам театральної премії “Київська пектораль”.

Як передає Укрінформ, про це повідомляє КМДА.
“У Київській міській раді затвердили оновлене Положення про театральну премію “Київська пектораль”. За відповідне рішення проголосували 73 депутати Київської міської ради”, - йдеться у повідомленні.
За словами депутата Київської міської ради, голови постійної комісії з питань культури, туризму та суспільних комунікацій Вікторії Мухи, театральну премію “Київська пектораль” присвоюють щорічно напередодні Міжнародного дня театру за підсумками календарного року, що минув.
Премія “Київська пектораль” є професійною відзнакою у галузі театрального мистецтва. Її присуджують щорічно театральним колективам та окремим митцям за їх професійні творчі здобутки.
“Київська міська рада сьогодні затвердила нове Положення про театральну премію, яка не оновлювалась тривалий час, та вдвічі збільшила обсяг грошової премії, яка буде виплачуватись лауреатам”, – заявила Муха.
Премія присуджується у 17 номінаціях – 14 основних та трьох спеціальних.
Як повідомляв Укрінформ, 27 квітня у столиці премією "Київська пектораль" відзначили кращих театральних діячів.
Премія України в галузі театрального мистецтва “Київська пектораль” заснована у 1992 році Спілкою театральних діячів України та Головним управлінням культури міста Києва.