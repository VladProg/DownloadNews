Міжнародний фестиваль моновистав «Відлуння», який започаткували у Хмельницькому, цього року об’єднає шість країн і відбудеться у форматі онлайн.

Як передає Укрінформ, про це повідомляє Хмельницька міська рада.
«З 20 по 26 червня проходитиме Міжнародний фестиваль моновистав «Відлуння». Щороку він збирає акторів різних країн у Хмельницькому. Цього року він проходитиме в онлайн-форматі. Вистави можна буде побачити на ютуб-каналі Хмельницького монотеатру «Кут», - йдеться у повідомленні.
Зазначається, що впродовж тижня свої вистави покажуть актори з України, Румунії, Грузії, Німеччини, Литви, Вірменії. Однією із головних умов фестивалю є те, що моновистави граються рідною мовою представленої країни.
У програмі фестивалю такі вистави: «Агнес, дружина Уілла» (Україна), «Остання куля» («Румунія»), «Хтось інший…» (Грузія), «Помилка пані Штайн» (Німеччина), «Коба» (Литва), «Дон Кіхот» (Вірменія), «Мазепа» (Україна).
Міжнародний фестиваль моновистав «Відлуння» заснований у 1999 році. Його метою є реалізація культурного потенціалу України на міжнародному рівні та ознайомлення широкого глядацького загалу з кращими досягненнями в галузі світового театрального мономистецтва, розвитку цього жанру в Україні й сприяння більш активній інтеграції українського театру в європейський культурний контекст.
Фото: Фейсбук Фестивалю моновистав «Відлуння»