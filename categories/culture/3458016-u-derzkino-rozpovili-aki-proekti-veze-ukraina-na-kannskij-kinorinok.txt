Головні ініціативи Кіноринку Marché du Film 75-го Каннського кінофестивалю - Goes to Cannes, Cannes Docs Showcase та Producers Network - будуть спрямовані на проєкти та кінопрофесіоналів з України.

«Програма Producers Network, офіційним партнером якої став Український інститут, представлятиме 6 українських продюсерів: Дениса Іванова з Arthouse Traffic, Дар’ю Бассель з Moon Man, Наталію Лібет з Digital Religion, Сашка Чубка з Pronto Film, Ольгу Бесхмельниціну з ESSE Production House та Володимира Яценка з ForeFilms», - ідеться в повідомленні.
Зазначається, що на Docs in Progress, представленому у співпраці Українського інституту з Міжнародним кінофестивалем документального кіно про права людини Docudays UA, покажуть 4 документальні проєкти: "Залізна сотня" Юлії Гонтарук; "Лимани. Бій за рай" Сергія Лисенка; "Слухаючи світ" Лізи Сміт та "Мир для Ніни" Жанни Максименко-Довгич.


Крім того, разом із Tallinn Black Nights Festival на кіноринку покажуть повнометражні ігрові проєкти: "Камінь. Ножиці. Граната" Ірини Цілик; ‌"Коли нам було 15" Анни Бурячкової, "Ля Палісада" Філіпа Сотниченка, "Я, Ніна" Марисі Нікітюк.
Ринок Goes To Cannes представить проєкти "Редакція" Романа Бондарчука, "Дім за склом" Тараса Дроня, "Ти мене любиш?" Тоні Ноябрьової, "Демони" Наталки Ворожбит, "Свято Хризантем" Семена Мозгового.
«Ця акція є одним з інструментів, які можуть дати серйозний внесок для української аудіовізуальної продукції в цей складний для її індустрії час. Ми віримо, що завдяки цій прямій допомозі українське кіно продовжить своє існування в найближчі місяці, й нові фільми стануть видимими та доступними для міжнародної аудиторії», - зазначають організатори Marché du Film.
З 2008 року за підтримки Держкіно українська кіноіндустрія представлена на кіноринку Каннського кінофестивалю Національним павільйоном. Цьогоріч також планується його організація на Marché du Film, що триватиме з 17 до 25 травня.
75-ий Каннський кінофестиваль проходитиме 17 - 28 травня.
Як повідомлялося, Каннський міжнародний кінофестиваль став однією з майже 100 світових культурних інституцій, закладів та подій, які припинили будь-яку співпрацю з культурними та креативними секторами у рф.
Фото: Variety