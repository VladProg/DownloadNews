У Львові музеї та спеціальні заходи від них з 18 по 21 травня відвідали 12 тисяч 937 мешканців та гостей міста.

Про це повідомляє пресслужба Львівської міської ради, передає Укрінформ.
Зазначається, що цього року Міжнародний день музеїв у Львові тривав чотири дні - з 18 по 21 травня. У заході взяли участь 34 музеї та організували понад сотню різних тематичних подій: від прослуховування класичної музики до кінних прогулянок та виставок особистих речей Степана Бандери. Загалом за цей час музеї та спеціальні заходи від них відвідали 12 тисяч 937 мешканців та гостей міста.






У Міжнародний день музеїв у Львові на екскурсії прийшли майже 13 тисяч людей / Фото: Анастасія Смольєнко, Укрінформ











































Темою Міжнародного дня стало “Музеї – стійкість і добробут”, аби підкреслити роль музеїв у добробуті і сталому розвитку суспільства.
“Це щорічний фестиваль, який дарує гарну нагоду відвідати музеї, побачити те, що було заховане, послухати захоплюючі лекції, долучитися до майстер-класів, відчути експонати наосліп, побачити унікальні історичні карети, приміряти старовинний український одяг, поснідати у музеї….. Щороку це особливий захід і кожен музей готує щось цікаве, чого раніше не показував або не організував”, — розповіла керівниця управління туризму Львівської міської ради Христина Лебедь.
Як повідомляв Укрінформ, у Львівському історичному музеї вперше за час війни показали колекцію стародруків XVI-XVII ст. Серед представлених пам’яток – «Апостол» Івана Федоровича.
18-21 травня Львів відзначив День музеїв. З цієї нагоди 33 музеї Львова та Львівщини розробили спеціальну програму з низкою безкоштовних екскурсій, концертів, майстер-класів, фотосесій та лекцій.