Інформаційно-виставковий центр Музею Майдану 22 серпня проведе захід "Етноспільноти України: спільний опір агресору сьогодні, разом в Україні завтра".

Про це повідомляє пресслужба Міністерства культури та інформаційної політики, передає Укрінформ.
"Українські громадяни різних етнічних ідентичностей об’єднані в захисті української державності, права на свободу та демократію. Гасло «Ми різні, але ми єдині» стало символом нашої згуртованості та запорукою Перемоги. Про міжнародну адвокацію, про боротьбу на фронті та про гуманітарну допомогу розкажуть спікери заходу", - йдеться в повідомленні.
Зазначається, що подія складатиметься з трьох частин і відбуватиметься у поєднанні з онлайновими включеннями на платформі Zoom.
У першій частині "Голоси з України до світу", яка буде з 10:45 до 11:45, візьмуть участь Тетяна Станєв із темою "Подивись на Україну іншими очима", Ніна Плечак розповість про місто Марії - голоси Надазов’я, Володимир Лейсле та Світлана Цех розглянуть питання від етнокультурних проєктів до дипломатії, а Шейх Емад Абу Алруб та Іса Мухаммад "розкажуть правду ісламському світу".
Як повідомляє МКІП, "голосами з фронту України" о 12:00 - 13:00 стануть Ахтем Сеітаблаєв (8 років війни), Відаді Ісрафілов і Мурад Насіров (разом до Перемоги), а також Шейх Саїд Ізмагілов (поклик на передову).
Питання гуманітарної допомоги розкриють із 13:15 по 14:15 Яків Дов Блайх і Геннадій Білорицький, Анжеліка Бєлова та Карен Агаджанян.
У МКІП підкреслюють, що онлайн-трансляція відбуватиметься українською та англійською мовами на Фейсбук-сторінці Державної служби України з етнополітики та свободи совісті (ДЕСС).
Також зазначається, що організаторами заходу стали ДЕСС спільно з Національним меморіальним комплексом Героїв Небесної Сотні – Музеєм Революції Гідності, за сприяння Міністерства культури та інформаційної політики та Офісу Ради Європи в Україні.