Компанія Saul Zaentz Co. збирається продати права на комерційне використання творів Джона Р. Р. Толкіна, зокрема на екранізацію «Володаря перснів» і «Ґобіта», розробку ігор за їх мотивами, сувенірну продукцію тощо.

Як передає Укрінформ, про це повідомляє Variety.
Очікується, що компанія виручить за права щонайменше два мільярди доларів.
Процесом продажу займуться представники ACF Investment Bank.
Водночас представники Saul Zaentz Co. та ACF відмовилися від коментарів щодо продажу прав.
Аналітики вважають, що основним претендентом на придбання прав стане Amazon.
Як повідомляв Укрінформ, у січні цього року стрімінговий сервіс Amazon Prime Video випустив перший тизер нового серіалу за «Володарем перснів».
В описі ролика повідомляється, що серіал вийде 2 вересня цього року. Епізоди будуть з’являтися щотижня. Перший сезон, зйомки якого проходили у Новій Зеландії, вже коштував компанії приблизно $450 мільйонів (для порівняння: бюджет всієї трилогії Пітера Джексона становив $281 мільйон).
Американський продюсер Сол Зентц, який помер у 2017 році, придбав права на екранізацію різних творів Толкіна у 1976 році. Однак, у ці права не входить створення телесеріалів, якщо вони довші за вісім серій. Саме завдяки цій умові концерн Amazon зміг обійти Zaentz Co. у 2017 році, та укласти угоду про серіал безпосередньо з Tolkien Estate.
Saul Zaentz Co. розташований у Берклі в Каліфорнії. Компанії належить Middle-Earth Enterprises - компанія з видачі ліцензій на адаптацію творів Толкіна.