Франківський драмтеатр відкриє театральний сезон проєктом «Бій за Україну». У Тернополі благодійний показ відбудеться 14 серпня, в Івано-Франківську – 16 серпня.

Про це у Фейсбуці повідомляє Франківський драмтеатр, передає Укрінформ.
«Вже 14 серпня ми розпочинаємо 84 театральний сезон з благодійного показу мистецького проєкту «Бій за Україну» у місті Тернопіль. А 16 серпня о 18:00 відкриваємо сезон на рідній сцені в Івано-Франківську», - йдеться у повідомленні.
За інформацією театру, у проєкті «Бій за Україну» об’єднались Національний президентський оркестр та Івано-Франківський національний академічний драматичний театр ім. Івана Франка, щоб підтримати націю та зібрати кошти для ЗСУ.
«Мистецький проєкт «Бій за Україну» — це один із проявів нашої боротьби на культурному фронті. Поки наші захисники і захисниці боронять нас на передовій, ми боронимо нас у тилу, готуючи та реалізовуючи культурні продукти і підтримуючи бойовий дух», - заявили у Франківському драмтеатрі.
Як повідомлялося, «Бій за Україну» поставив народний артист України, лауреат Національної премії України ім. Тараса Шевченка Ростислав Держипільский.
Фото: Фейсбук Франківський драмтеатр