На EuroFestival, що триватиме з 1 до 14 травня у Ліверпулі, буде представлено 19 проєктів, створених митцями України та Великої Британії.

Про це повідомляє пресслужба Міністерства культури та інформаційної політики в Телеграмі, передає Укрінформ.
"З 1 до 14 травня у Ліверпулі відбудеться EuroFestival, створений у колаборації України та Великої Британії. EuroFestival - це спеціальна подія перед «Євробаченням», де представлять 24 унікальні проєкти, з яких 19 створено у співпраці митців двох країн", - йдеться в повідомленні.
У відомстві нагадують, що в межах фестивалю Джамала, переможниця пісенного конкурсу у 2016 році, презентує наживо свій альбом QIRIM у супроводі Філармонічного оркестру Бі-Бі-Сі.
Як повідомляв Укрінформ, пісенний конкурс «Євробачення-2023» пройде у Ліверпулі у Великій Британії після того, як Україна, яка перемогла на конкурсі 2022 року з піснею «Stefania» гурту «Kalush Orchestra», не змогла задовольнити вимоги щодо проведення конкурсу через безпекові побоювання, спричинені російським вторгненням в Україну.
Півфінали конкурсу відбудуться 9 та 11 травня, а фінал – 13 травня. Україну на конкурсі представлятиме гурт TVORCHI з піснею Heart of Steel.
Фото:@eurovision/Instagram