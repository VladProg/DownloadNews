У столиці відбулась презентація документального фільму про незаконне вивезення росією українських дітей.

Стрічку “Викрадені діти” представили у понеділок в Укрінформі.
Документальний фільм був знятий у співпраці телеканалу “Київ” та Управління стратегічних комунікацій апарату Головнокомандувача Збройних сил України. Його тривалість - 30 хвилин. Фільм буде перекладено англійською мовою.

“Робота над цим фільмом була не дуже простою через складність теми та через те, що одночасно хотілось дати відповідь на два запитання: перше - за що ми воюємо, друге - проти чого ми воюємо. Багато чого в цьому світі можна зрозуміти, але не можна зрозуміти злочини та насилля проти дітей, знущання над ними”, - сказав продюсер фільму Олександр Мельничук.

Режисери розповіли про категорії дітей, яких росія примусово вивозить з України, які приводи вигадує для вивезення тощо.

“Є різні категорії дітей, викрадені росією. Це діти-сироти, які перебували у сиротинцях, діти, які мали опікунів, також є діти, просто викрадені у батьків. Це різні випадки, але всі вони свідчать про системність дій, про загальну політику російської федерації щодо асиміляції українських дітей, що є складовою злочину геноциду”, - зазначила співзасновниця і координатор Медійної ініціативи за права людини Ольга Решетилова.
Стрічку можна переглянути на ютуб-каналі Стратегічних комунікацій ЗСУ.
Як повідомлялося, на території росії можуть перебувати близько 150 тисяч незаконно вивезених українських дітей.
Фото: Руслан Канюка