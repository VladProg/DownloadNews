Картину документалістів із міста Дніпро «Східний фронт» побачили глядачі у 16 країнах світу.

Про це повідомив голова Дніпропетровської обласної ради Микола Лукашук у Телеграмі, передає Укрінформ.
За його словами, прем’єра фільму відбулася на найавторитетнішому кінофестивалі в Європі «Берлінале».
«Східний фронт» – це історія, яка знімалась з 24 лютого 2022 до вересня 2022. Герої – звичайні люди, які вже не перший раз пішли захищати свою країну. Але, окрім війни, в картині зображено тил, де живуть їх сім’ї.
Цей фільм, перш за все, має на меті донести до західного глядача сенси і цінності, за які ми боремось.

Уперше за всю історію митці з Дніпропетровщини представили свою роботу на такому високому рівні як «Берлінський міжнародний кінофестиваль».
Як повідомляв Укрінформ, на кінофестивалі в швейцарському Локарно, який проходитиме з 2 по 12 серпня, відбудеться світова прем’єра стрічки «Степне» української режисерки Марини Вроди.