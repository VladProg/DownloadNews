Відомий український режисер Ахтем Сеітаблаєв планує зняти художній фільм про Чернівці, що складатиметься з кількох новел про визначних мешканців цього міста.

Про це режисер розповів в інтерв'ю Укрінформу.
Зокрема, під час кінофестивалю "Миколайчук OPEN", який пройшов у Чернівцях із 15 по 20 червня, Ахтем Сеітаблаєв презентував проєкт свого нового фільму.
"Проєкт моєї майбутньої стрічки буде саме про Чернівці. У цьому фільмі місто буде головним героєм. Тобто уявімо собі, що місто розповідає саме про себе, про людей, які народилися або надихнулися ним і стали особистостями, які відомі не тільки в Україні, а й по всьому світі. З одного боку, це буде промоція міста Чернівці, а з іншого, і в першу чергу – напевно, це будуть дуже цікаві історії як відомих постатей, так і, скажімо, видатних, але не відомих на широкий загал особистостей, розказані через події їхніх життів", - сказав Сеітаблаєв.
За його словами, майбутній художній фільм складатиметься із кількох новел, які будуть об’єднані темою міста і головним героєм стрічки буде саме місто.
Зйомки нового проєкту можуть розпочатися у Чернівцях вже цієї осені або навесні наступного року.
Як повідомляв Укрінформ, український фільм режисера Ахтема Сеітаблаєва "Мирний-21" отримав запрошення на покази у 15 країнах світу.