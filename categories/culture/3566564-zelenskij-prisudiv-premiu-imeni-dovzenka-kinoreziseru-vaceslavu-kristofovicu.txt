Президент Володимир Зеленський підписав указ про присудження Державної премії імені Олександра Довженка 2022 року кінорежисеру Вячеславу Криштофовичу.

Текст документа оприлюднено на офіційному інтернет-представництві глави держави, передає Укрінформ.
"Присудити Державну премію України імені Олександра Довженка 2022 року кінорежисеру Криштофовичу Вячеславу Сигизмундовичу — за видатний внесок у розвиток українського кіномистецтва”, - йдеться в указі.
Водночас установлюється розмір премії на 2022 рік у сто вісімдесят тисяч гривень.
Як повідомлялося, Комітет Державної премії України імені Олександра Довженка висунув на здобуття Державної премії України імені Олександра Довженка 2022 року кандидатуру Вячеслава Криштофовича.
Криштофович - український кінорежисер, сценарист, педагог, академік Національної академії мистецтв України, заслужений діяч мистецтв України і член Національної спілки кінематографістів України. Він зняв багато серіалів і фільмів, зокрема, «Сьоме небо», «Дні надії» (2007), «Ой, мамочки…» (2008), «Про нього (Обітниця мовчання)» (2011), «Передчуття» (2020) тощо.
У 2021 за видатний внесок у розвиток українського кіномистецтва премію імені Довженка здобула драматург і режисер Наталія Ворожбит.