Актори розбомбленого Маріупольського театру зіграли свою першу виставу в Ужгороді - п'єсу про Василя Стуса "Крик нації".

Про це повідомляє кореспондент Укрінформу з місця події.
Прем'єра вистави відбулася 16 липня в Ужгороді на великій сцені Закарпатського обласного музично-драматичного театру ім. братів Шерегіїв. Її зіграють також сьогодні та 23 липня.






В Ужгороді відбулася прем’єра першої вистави відновленого театру з Маріуполя / Фото: Сергій Гудак. Укрінформ



















На сцені - сім акторів Донецького академічного обласного драматичного театру (м. Маріуполь) - це ті учасники колективу на двісті осіб, котрі змогли виїхати та виявили бажання відроджувати свій театр в Ужгороді разом із режисеркою Людмилою Колосович, директоркою театру.
Виставу "Крик нації" режисерка створювала разом із акторами трупи. Це історія про життя Василя Стуса у прочитанні маріупольців.
Дату прем'єри також обрали не випадково. Як розповіла Колосович, рівно 4 місяці тому, 16 березня, росіяни скинули бомбу на Маріупольський драмтеатр.
"Відтак ми рівно через чотири місяці після цього прем'єрою вистави про Стуса заявили про себе усьому світу: ми - живі" - сказала вона.
Після прем'єри акторів та режисерку нагородили пам'ятними нагрудними знаками "За розвиток Донеччини".
Із цією виставою маріупольці планують подорожувати світом — уже є попередні домовленості про її показ у Польщі, Франції та Словаччині.