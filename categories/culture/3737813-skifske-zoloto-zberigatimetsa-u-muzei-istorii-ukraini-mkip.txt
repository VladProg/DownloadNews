Після повернення з Нідерландів експонати виставки «Крим – золотий острів у Чорному морі» зберігатимуться у Національному музеї історії України.

Про це повідомила заступниця міністра культури та інформаційної політики Катерина Чуєва під час брифінгу у Медіацентрі Україна — Одеса, передає Укрінформ із посиланням на пресслужбу відомства.
«Та частина експонатів з виставки в музеї Алларда Пірсона, що була сформована з колекцій музеїв Криму, повернеться в Україну. Місцем її тимчасового зберігання, до деокупації Криму, визначено Національний музей історії України. Працюватимемо над тим, щоб після повернення цих музейних предметів українці нарешті змогли їх побачити», - сказала посадовець.
Чуєва додала, що цей випадок буде важливим для історії музейної справи та світової судової практики.
Як повідомлялося, 9 червня 2023 року, після майже 9 років судів, Верховний суд Нідерландів повністю задовольнив позовні вимоги держави Україна, зобов’язавши музей Алларда Пірсона передати Національному музею історії України музейні експонати з виставки «Крим – золотий острів у Чорному морі».
Експозиція складалася з колекцій п’яти музеїв, один з яких розташований у Києві, а чотири – у Криму (Сімферополь, Керч, Бахчисарай і Херсонес).