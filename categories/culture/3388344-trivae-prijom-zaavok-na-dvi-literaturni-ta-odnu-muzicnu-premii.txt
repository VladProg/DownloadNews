Міністерство культури та інформаційної політики України повідомило, що триває прийом заявок на дві літературні та одну музичну премії.

Як передає Укрінформ, про це МКІП повідомляє у Телеграмі.
До 1 лютого триває прийом документів на конкурс на здобуття премії імені Олеся Гончара за кращі літературні твори, які утверджують ідеали гуманізму, духовні цінності українського народу, ідеї незалежності України.
Продовжується конкурс на здобуття премії імені Миколи Гоголя - за найкращі літературно-мистецькі твори, що наслідують традиції творчості Гоголя, збагачені концептами історичної романістики, містицизму та сатири, та утверджують національну самоідентифікацію. Кінцевий термін прийому документів - 01 лютого 2022 року.
У сфері музичного мистецтва триває конкурс на здобуття премії імені Миколи Лисенка - за видатні досягнення у сфері музичного мистецтва та мистецтвознавства на конкурсних засадах. Кінцевий термін прийому документів - 01 лютого 2022 року.
Як повідомляв Укрінформ, 17 грудня Міністр культури та інформаційної політики Олександр Ткаченко вручив державні премії сучасним українським митцям.
Так, пам’ятні дипломи отримали: Антоній Баришевський – лауреат премії імені Л. М. Ревуцького у 2020 році, соліст Національної філармонії України, за концертні програми академічної музики 2017-2019 років; Євген Станкович - лауреат премії імені Б. М. Лятошинського у 2021 році, композитор, за твір Концерт № 4 для скрипки та симфонічного оркестру; Наталія Борисенко - лауреат премії імені Катерини Білокур у 2021 році, за цикл творів «Безмежність синіх обріїв»; Ярослава Шульц - лауреат премії імені М. Г. Дерегуса у 2021 році, за серію творів до книги Ернеста Гемінгвея “Старий і море”; Тетяна Кузан (П’янкова - лауреат премії імені Олеся Гончара у 2021 році, за роман «Чужі гріхи»; Олег Гавріш - лауреат премії імені М. В. Гоголя у 2021 році, за книгу «Казки баби Гавришихи».