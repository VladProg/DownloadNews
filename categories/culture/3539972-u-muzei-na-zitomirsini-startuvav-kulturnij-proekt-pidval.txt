У Кмитівському музеї образотворчого мистецтва ім. Й. Д. Буханчука на Житомирщині стартував культурний проєкт «Підвал», спрямований на психологічну підтримку переселенців.

Як передає Укрінформ, про це музей повідомляє у Фейсбуці.
«У Кмитівському музеї образотворчого мистецтва ім. Й.Д.Буханчука за підтримки ЄС стартував проєкт «Підвал». Він покликаний створити культурний простір для громади, яка поповнюється переселенцями з регіонів, де йдуть активні бойові дії. Проєкт дає можливість людям здобути психологічну підтримку в складний час, об'єднати громаду, поділитись пережитим, висловивши це через творчість», - йдеться у повідомленні.

Проєкт стартував 29 липня відкриттям персональної виставки житомирської художниці Олени Славової. Окрім того, відбулася презентація дитячої поетичної книги-розмальовки автора Сергія Храпчука, яку кожна дитина отримала в подарунок.
У межах заходу також відбувся виступ лялькаря Сергія Соловйова та лялькового театру «Комплімент».
Кмитівський музей образотворчого мистецтва ім. Й. Д. Буханчука розташований у селі Кмитів Глибочицької територіальної громади.
Фото: Фейсбук Кмитівського музею образотворчого мистецтва ім. Буханчука