До Дня Державного прапора та Дня Незалежності України Kyiv Symphony Orchestra зіграє твори Моцарта та Валентина Сильвестрова на спеціальному концерті у німецькому місті Айнбек 22 серпня.

Про це повідомляє пресслужба Міністерства культури та інформаційної політики, передає Укрінформ.
«Такими мистецькими заходами ми хочемо привернути увагу до ситуації в нашій державі та заохотити європейських партнерів більш рішуче допомагати у боротьбі з агресором, адже наступною ціллю можуть стати саме вони», - зазначив продюсер проєкту Андрій Кошман.
Зазначається, що у першому відділенні прозвучить Моцарт, зокрема, твір Thamos, König in Ägypten, а також 4-й концерт для скрипки, який разом з оркестром виконуватиме соліст Роман Холматов.
Друге відділення відбудеться під проводом 5-ї симфонії Валентина Сильвестрова. За словами диригента концерту Віталія Протасова, цей непростий у виконанні, неоромантичний та постмодерністський твір, перезавантажує та впливає на еволюцію світового музичного мистецтва, як і, власне, сам Сильвестров.
Як зазначив Кошман, програма концерту поєднує європейську класику із сучасною українською симфонічною музикою, і підкреслив, що мир є важливим, але беззаперечна перемога у війні є надважливим завданням для нашого суспільства, адже тільки це може гарантувати безпеку майбутніх поколінь.
Концерт висвітлюватимуть медіакомпанія RTL та національне телебачення Німеччини ARD.
Як повідомляв Укрінформ, з нагоди святкування Дня Незалежності України у Вермандському парку в Ризі (Vērmanes dārzs) 24 серпня відбудеться благодійний концерт на підтримку України.
Фото: Інстаграм Kyiv Symphony Orchestra