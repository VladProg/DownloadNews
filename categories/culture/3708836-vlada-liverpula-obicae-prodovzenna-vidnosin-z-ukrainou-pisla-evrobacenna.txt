Відносини британського Ліверпуля з Україною продовжаться і після пісенного конкурсу «Євробачення-2023», зокрема вже домовлено про спільні проєкти з нашими художниками.

Про це сказала очільниця відділу культури Ліверпуля Клер МакКолган, повідомляє Укрінформ із посиланням на PA Media.
«Відносини, налагоджені з Україною, яка не змогла прийняти конкурс через російське вторгнення, не закінчаться після суботнього фіналу… Це дуже потужно, і сподіваюся, коли все завершиться… вони матимуть трохи Ліверпуля у своїх серцях», - зазначила МакКолган.
Вона також повідомила, що після «спільних зусиль» щодо організації конкурсу будуть наступні проєкти з художниками з України.
Як повідомляв Укрінформ, міністр культури та інформаційної політики Олександр Ткаченко розповів, що рівень підтримки України у британському Ліверпулі, де відбувається пісенний конкурс «Євробачення», дуже високий.
Фото: Alan Novelli/Alamy