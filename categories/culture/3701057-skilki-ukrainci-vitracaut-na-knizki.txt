Впродовж останнього року 46% респондентів купували паперові книги: 14,4% за місяць витратили до 200 гривень, 17,8% – 201-500 гривень, 9% – 501-1 000 гривень, 4,8% - понад 1 000 гривень.

Як передає Укрінформ, про це свідчать результати соціологічного дослідження “Нью Імідж Маркетинг Груп” на замовлення Українського інституту майбутнього щодо практик читання українців під час повномасштабної війни.

“Паперові книги більш охоче як читають, так і купують учасники дослідження – 46% респондентів купували паперові книги впродовж останнього року, структура середніх витрат на місяць наступна: 14,4% – до 200 грн, 17,8% – 201-500 грн, 9% – 501-1 000 грн, 4,8% – понад 1000 грн”, - йдеться в дослідженні.
Електронні книги впродовж останнього року купували близько 17% опитаних, при цьому середні витрати на місяць на даний тип книжок наступні: 8,5% – до 200 грн, 5% – 201-500 грн, 1,9% – 501-1000 грн, 1,4% – понад 1000 грн.
Аудіокниги впродовж останнього року купували близько 13% респондентів, структура середніх витрат на місяць: 7,2% – до 200 грн, 3,4% – 201-500 грн, 1,2% – 501-1000 грн, 1,1% – понад 1000 грн.
Крім того, респонденти молодшої вікової категорії (18-35 років) частіше за інші вікові категорії повідомили, що купували книги (по всім типам книжок), при цьому вони також мають вищі показники середніх витрат на книги на місяць впродовж останнього року. Також порівняно частіше купували книги та дещо більше в середньому на них витрачали опитані з Києва та Заходу.
У дослідженні зазначається, що під час повномасштабної війни кількість прочитаних книжок знизилася, так 42% респондентів зазначили, що після 24 лютого 2022 року прочитали/прослухали (бодай фрагментарно) до 5 книг, 16% – від 5 до 10 книг, 10% – від 10 до 20 книг, 9% – більше як 20 книг, 23% – не прочитали жодної книги.
При цьому в період 2021 року та за початок 2022 року не прочитали жодної книги 14% респондентів, 37% – прочитали до 5 книг, 22% – від 5 до 10 книг, 12% – від 10 до 20 книг, 15% – більше як 20 книг, лише 14% – не прочитали жодної книги, бодай фрагментарно.
Жінки, респонденти старшої вікової категорії та кияни в середньому прочитали більшу кількість книг як до повномасштабного вторгнення, так і після його початку.
Дослідження проводилось з 13 по 18 квітня 2022 року по всій території України, крім населених пунктів на тимчасово непідконтрольних територіях частини Донецької, Запорізької, Луганської та Херсонської областей, окупованої АР Крим.
Було опитано 1200 респондентів. Метод - онлайн-опитування по інтерактивній структурованій анкеті.
Вибірка репрезентує доросле населення України інтернет-користувачів віком 18 років та старше. Статистична похибка з ймовірністю 0.95 не перевищує 2,89%.
Як повідомляв Укрінформ,уряд схвалив Стратегію "Читання як життєва стратегія" на 2023 – 2032 роки, що формуватиме звичку до читання серед українців.