У Львові презентували велетенську карту України із закривавленими дитячими іграшками, зруйнованими будинками, колючим дротом та колосками пшениці, які проростають крізь спалену російськими загарбниками землю.

Про це повідомляє пресслужба Львівської міської ради, передає Укрінформ.
«Я переконана, що наш проєкт побуває ще у багатьох країнах. Через нього я хочу показати світові, до чого призвела політика умиротворення агресора, політика поступок та кулуарних домовленостей, коли в обмін на енергоресурси та прибутки європейські політики закривали очі на вбивства українців. На вбивства дітей, зґвалтування жінок та варварське руйнування цілих міст», – розповіла авторка артоб’єкта львів'янка Уляна Дацишин.






У Львові презентували особливу карту України / Фото: Пресслужба ЛМР




























За її словами, ідея інсталяції зародилась із початком повномасштабної російсько-української війни. Спершу, за співпраці з благодійним фондом «IT TROOPS», підтримки посла України та представників ООН, її презентували в Женеві, тепер – у Львові. Інсталяція, створена в межах мистецького проєкту «Крики душ».
Встановили унікальну карту України у Львові біля пам'ятника Тарасу Шевченку.
Усі зібрані завдяки проєкту кошти передадуть на потреби Збройних сил України.
24 лютого росія почала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст і сіл. ЗСУ, Національна гвардія, Сили територіальної оборони та весь український народ чинять героїчний спротив російським військам і завдають їм великих втрат.