Найбільший американський концерн із виробництва художніх фільмів і серіалів кіностудія Warner Bros. показав останній трейлер Matrix: Resurrections (Матриця: Воскресіння).

Як передає Укрінформ, про це повідомляє The Hollywood Reporter.
Майже трихвилинний трейлер дає глядачам глибший погляд на майбутній сіквел, у якому повертаються ветерани франшизи Кіану Рівз, Керрі-Енн Мосс і Джада Пінкетт Сміт, а також новачки Ях'я Абдул-Матін II, Ніл Патрік Харріс, Джессіка Хенвік, Джонатан Грофф, Пріянка Чопра Джонас і Крістіна Річчі.
Лана Вачовскі, яка зняла оригінал трилогії разом зі своєю сестрою Ліллі, також повертається як сценарист і режисер «Матриці: Воскресіння».
Прем’єра стрічки у кінозалах запланована на 22 грудня.

25 серпня Warner Bros. показала перший трейлер нового фільму «Матриця».
«Матриця» (The Matrix) — американсько-австралійський науково-фантастичний фільм, який зняли в 1999 році.
Фільм зображує майбутнє, у якому люди насильно під'єднані повсталими машинами до Матриці — інтерактивної комп'ютерної програми, що симулює дійсність. У такий спосіб машини одержують із людей енергію, що потрібна їм для продовження існування. Хакерові Нео належить дізнатися, яким є справжній світ і стати визволителем людства.
Фільм «Матриця» поєднав у собі революційні способи фільмування та глибоку філософію, завдяки чому здобув культовий статус і спричинив значний суспільний резонанс.