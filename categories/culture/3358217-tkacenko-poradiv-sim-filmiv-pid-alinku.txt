Міністр культури та інформаційної політики Олександр Ткаченко рекомендує для перегляду 7 нових фільмів, які можна буде переглянути наприкінці року.

Як передає Укрінформ, про це він написав у Телеграмі.
“Давно не ділився кіноновинками, які й сам хотів би відвідати. Під кінець року маємо і мультфільми для перегляду з дітками, й круті екшени для фанатів Marvel і кілька довгоочікуваних фільмів від вже культових режисерів сучасності”, - ідеться у дописі.
Очільник МКІП рекомендує для перегляду фільм “Чому я живий”. За його словами, це "українсько-грузинська копродукційна стрічка, що вже виходить з кінотеатрів, але гідна для перегляду. Фільм знятий за оповіданням Євгена Мітька “Тепер я турок, не козак” і показує історію звичайних людей з околиць Маріуполя у часи Другої світової, про те, як змінюються їх погляди на життя та цінності".
Також Ткаченко радить для перегляду “Із зав‘язаними очима” - українську стрічку, яка має близько 20 нагород на кінофестивалях і "нарешті виходить в прокат. Історія про дівчину, що пов’язала своє життя з бійцівським рингом. Маючи визнання і безліч перемог за плечима, героїня обирає піти іншим шляхом, зіткнувшись із сильними життєвими складнощами. У широкому прокаті з 9 грудня".
Крім того, міністр пропонує переглянути “Енканто: Світ магії” - "новий мультфільм від улюбленого Disney. Думаю, цього достатньо, аби придбати квиток. А якщо додати й те, що це історія про сім’ю з магічними здібностями, то затишний магічний вечір із близькими забезпечено".
За словами Ткаченка, “Французький вісник” - це "абсолютна візуальна естетика Веса Андерсена буде до смаку багатьом. Не треба чекати якогось екстраординарного сюжету, це історія про редакторів, що шукають “вибухову” тему для матеріалу в часопис. Якщо кіно для вас – це про релакс — it's a match".
Також міністр радить фільм “Дім Ґуччі”, який є поглядом Рідлі Скотта "на шокуючу історію 90-х: замовне вбивство бізнесмена Мауріціо Ґуччі його колишньою дружиною Патрісією. Неймовірний каст з Аль Пачіно, Адамом Драйвером та харизматичною Леді Ґаґою".
"І на десерт, звичайно, “Вічні” та “Веном 2” для поціновувачів всесвіту Marvel. Критики відгукуються скептично, але завжди варто побачити самому і скласти власну думку”, - зауважив Ткаченко.
Як повідомляв Укрінформ, міністр культури та інформаційної політики Ткаченко і генеральний секретар Ради Європи Марія Пейчинович-Бурич 25 листопада у Страсбурзі підписали оновлену Конвенцію Ради Європи про спільне кіновиробництво.