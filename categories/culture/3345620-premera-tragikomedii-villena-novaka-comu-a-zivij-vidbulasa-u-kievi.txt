У національний прокат вийшов новий фільм класика українського кінематографа Віллена Новака "Чому я живий". З цієї нагоди у Києві відбувся прем'єрний показ стрічки за участі творчої групи.

Як передає Укрінформ, про це повідомляє пресслужба Держкіно.
«Автором сценарію картини є Євген Митько – видатний драматург, який створив сценарії до фільмів "Бумбараш", "Республіка ШКІД", "Циган". Ще в 1989 році, коли оповідання було опубліковано, він захотів, щоб екранізацію здійснив саме Віллен Новак. Режисерський сценарій був написаний у 2001 році, але знадобилося ще 20 років, щоб картина побачила світ... І коли ми запускали цю картину, 83-річний Віллен Захарович Новак сказав, що якби Господь звернувся до нього із питанням: "Чого ти хочеш – жити ще 10 років чи екранізувати цю історію?", він би, не вагаючись, обрав цю історію», - розповів генеральний продюсер фільму, голова правління Одеської кіностудії Андрій Осіпов.
Як зазначалося, в центрі трагікомічної історії, що відбувається у Маріуполі, є українсько-єврейська родина, якій довелося пережити окупацію і фашистський терор та зберегти любов та людяність у найтемніші часи.
«Я завжди мріяв про жанр трагікомедії. І дуже хотів би, щоб, подивившись цей фільм, ви пішли з печальним світлом або світлою печаллю. Щоб світло було в душі, щоб ви не впадали в темряву попри те, що у фільмі – і стріляють, і гинуть... Життя то є, життя продовжується», - сказав режисер Віллен Новак.






Прем'єра трагікомедії Віллена Новака «Чому я живий» відбулася у Києві / Фото: usfa.gov.ua





































Епічна сага за мотивами реальних подій, що сталися в середині XX століття, створена Одеською кіностудією за підтримки Держкіно.
У ролях знялися Роланд Мішко, Анастасія Марків, Віктор Жданов, Ірина Мельник, Ольга Радчук, Олексій Горбунов, Георгій Делієв, Максим Горай, Олена Рєпіна, Анастасія Борисова.
Оператор-постановник фільму Данил Дєдков, художник-постановник Віктор Фомін, композитор Володимир Гронський. Продюсери – Андрій Осіпов та Олена Дементьєва.