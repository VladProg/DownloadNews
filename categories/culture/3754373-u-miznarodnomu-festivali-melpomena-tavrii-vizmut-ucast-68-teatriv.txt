Міжнародний театральний фестиваль «Мельпомена Таврії» триватиме з 8 до 16 вересня, у межах фестивалю відбудуться покази вистав 68 театрів.

Як передає Укрінформ, про це повідомляє у Фейсбуці Херсонський обласний академічний музично-драматичний театр ім. Куліша.
«З 8 до 16 вересня відбудеться XXV Міжнародний театральний фестиваль «Мельпомена Таврії»! Гасло ювілейного фестивалю – «Ми вдома». Заплановані HOME PROGRAM у Херсоні в безпечному місці й GUEST PROGRAM в інших містах країни та закордону на сценах театрів-учасників», - йдеться у повідомленні.
Як зазначається, у межах фестивалю відбудеться 70 показів 66 вистав 68 театрів (2 спільних проєкти на 2 театри).
Географія фестивалю - Португалія, Туреччина, Словаччина, Німеччина та Україна.
Як повідомляв Укрінформ, XXV фестиваль «Мельпомена Таврії» відкриється одночасно у 25 театрах України у першій декаді вересня. За задумом, актори українських театрів вийдуть у своїх містах перед театрами у костюмах на підтримку херсонського фестивалю.