Національний тур «Кіно заради Перемоги!», що реалізується за ініціативи Офісу Президента, Держкіно, Асоціації "Дивись українське!", а також окремих підрозділів ЗСУ та Національної гвардії, з початку серпня провів 111 кінопоказів в 11 областях України.

Про це Укрінформу повідомили в Державному агентстві України з питань кіно.
«Ідея туру «Кіно заради Перемоги!» виникла наприкінці червня, а сам тур було розпочато всього через 6 тижнів - 6 серпня 2022 року у військовій частині Національної гвардії, у Вінницькій області», - розповів продюсер та ініціатор проєкту «Дивись українське!» Андрій Різоль.
За його словами, найбільшою цінністю туру є ті емоції, доброзичливість та впевненість у перемозі України, яка присутня на подіях.






Національний тур «Кіно заради Перемоги!» продовжує мандрувати Україною / Фото надані пресслужбою














































«Коли бачиш, як досвідчені воїни годинами чекають, щоб поговорити та сфотографуватися з амбасадорами проєкту – Адою Роговцевою, Богданом Бенюком, Ахтемом Сеітаблаєвим, Олексієм Тритенком, розумієш, наскільки для них важлива така мотивація. Для них надзвичайно важливо почути щирі добрі слова вдячності, відчути розуміння, що їхні зусилля надзвичайно цінуються, що вся Україна неймовірно пишається своїми воїнами. Для цього і задумувався тур, це завдання ми намагаємося виконувати якнайкраще», - сказав Різоль.
За словами організаторів, активно працюють два формати туру – кінопокази на локаціях, де зазвичай немає можливості дивитись кіно (військові частини, громади без кінотеатрів). Такі покази забезпечуються технікою для кінодемонстрації і на них системно приїжджають кінозірки. Також впроваджується формат дистанційних кінопоказів на локаціях з наявним технічним забезпеченням у співпраці з активними координаторами та установами з областей України.
«Важко оцінювати проєкт, важливість якого для тебе підтверджується емоціями, очима, зустрічами, розмовами – іноді доволі довгими, після побачених українських стрічок, а їх, наскільки я знаю, величезна бібліотека. Мені здається, у цьому проєкті найбільша добірка кіно різного жанру, різного стилю. Окремо хочеться сказати про технічне забезпечення, кіномобіль – це просто фантастичний кінокомплекс – пересувний кінотеатр, великий екран, потужний звук, якість. Ці емоції, відгуки, настрій, який відчуваєш на показах, неможливо порівняти ні з чим», - розповів актор, режисер, а від початку повномасштабної війни - начальник служби зв'язків зі ЗМІ 241-ї окремої бригади ЗСУ, один з амбасадорів національного туру «Кіно заради Перемоги!» Ахтем Сеітаблаєв.
Тур продовжується – у вересні попередньо заплановані покази у містах Івано-Франківської області таких фільмів, як «Захар Беркут», «Викрадена принцеса», «Безславні кріпаки», «Гуцулка Ксеня», «Віддана», «Крути 1918», «Микита Кожум’яка», «Заборонений», «Мої думки тихі», «Пекельна Хоругва або Козацьке Різдво», «Сторожова застава».
У Києві та Київській області: «Фокстер і Макс», «Пригоди козаків», «Мої думки тихі», «Гуцулка Ксеня», «Дзідзьо Контрабас», «Микита Кожум’яка».
У Черкаській області: «Східняк», «Мати Апостолів», «Черкаси», «Мої думки тихі», «Поводир», «Крути».
Також до туру долучаються Чернівецька, Рівненська, Закарпатська, Запорізька, Хмельницька та інші області — програму буде оновлено згодом.
Як повідомляв Укрінформ, національний тур “Кіно заради Перемоги!” стартував 6 серпня.