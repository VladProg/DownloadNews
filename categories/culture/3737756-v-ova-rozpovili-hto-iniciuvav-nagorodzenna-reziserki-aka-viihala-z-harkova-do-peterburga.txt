Нагородження режисера Жанни Богусевич та актора Сергія Лістунова, які потім виїхали з Харкова до РФ, ініціював керівник відділення спілки театральних діячів Ігор Арнаутов.

Наразі ОВА оформляє документи на виключення імен із розпорядження про відзнаку почесними грамотами до Дня театру. Про це повідомили кореспондентові Укрінформу в пресслужбі обласної адміністрації.
Зазначається, що в березні 2023 року до ОВА надійшов лист щодо нагородження з нагоди Міжнародного дня театру від голови правління Харківського міжобласного відділення національної спілки театральних діячів України Ігоря Арнаутова.
“Згодом, вже після нагородження, із соцмереж стало відомо, що режисерка та артист виїхали на територію країни-агресора та перейменували театр на «Театр Питер». Вже вжиті заходи з позбавлення Жанни Богусевич та Сергія Лістунова почесних відзнак, зокрема подані документи на виключення цих прізвищ з розпорядження про нагородження”, - пояснили в ОВА.
Начальник адміністрації підпише наказ зі змінами до розпорядження про нагородження, на цьому процедура анулювання відзнак буде завершена.
Наразі Богусевич у соціальних мережах пояснює, що виїхала, бо мала давню мрію жити в Перербурзі, а також вказує, що хотіли грати на сцені російською мовою, що неможливо в Україні.
Режисер “Театру 19”, в якому багато років грав Сергій Лістунов, Ігор Ладенко розповів у Фейсбуці, що актор був прихильником “руського міра”, але не знайшовши однодумців у трупі, після дискусій у 2014 році більше не говорив про свої погляди. Водночас і театр на це закривав очі, оскільки Лістунов був потрібний у спектаклях.
Як повідомляв Укрінформ, режисер харківського театру “Время-Ч” Жанна Богусевич і актори Дар’я Терновська та Сергій Лістунов виїхали до Санкт-Петербурга та створили там театральну групу “Питер”.
Про припинення існування в Харкові "Время-Ч" 21 березня було повідомлено на сторінці театру у Фейсбуці.
29 березня Богусевич отримала грамоту від Харківської обласної військової адміністрації до Міжнародного дня театру “за вагомий внесок у розвиток культури і театрального мистецтва, значні творчі здобутки, високу професійну майстерність”. А вже 12 червня у російській мережі “ВКонтакте” вона вітала з днем Росії.
Харківські актори обурені поведінкою ексколег, назвавши їх лицемірами та зрадниками.
Після скандалу начальник ОВА Олег Синєгубов сказав, що грамоту Богусевич анулюють, а профільний департамент перевірить відповідальних осіб за подання клопотання про нагородження.