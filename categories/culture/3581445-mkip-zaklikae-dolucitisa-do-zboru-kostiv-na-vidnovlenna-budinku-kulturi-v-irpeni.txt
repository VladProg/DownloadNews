Міністерство культури та інформаційної політики закликало українців долучитися до збору понад 200 млн грн на відновлення Центрального будинку культури міста Ірпінь, що постраждав унаслідок російської агресії.

Про це повідомляє пресслужба МКІП, передає Укрінформ.
Як зазначається, Будинок культури в Ірпені був збудований одним із перших серед подібних закладів на території України після Другої світової війни. У перші ж дні повномасштабного збройного нападу росії він постраждав – внаслідок обстрілів пошкоджені фасади, інтер’єри та перекриття будівлі.

"Нині для його відновлення необхідно майже 205 мільйонів гривень. Але навіть така значна сума є реальною, якщо до її збору якщо до її збору долучиться кожен із нас", - зауважили у МКІП.
Стати патроном закладу або задонатити будь-яку посильну для себе суму можна на платформі, запущеної відомством.
У МКІП також зауважили, що обстріляні стіни й фасад Будинку культури стали важливими символами у кліпі на пісню англійського співака Еда Ширана в колаборації з українським гуртом "Антитіла". Біля зруйнованої будівлі відбувся виступ просто неба видатного литовського піаніста Даріуса Мажинтаса.
Центральний будинок культури міста Ірпінь відкрився восени 1954 року. Тут є глядацька зала на 484 місця, фоє, гримерна, хореографічний, вокальний і театральний класи. У Будинку культури функціонували різноманітні творчі студії та класи, мовні клуби, проходили концерти й вистави, публічні події.