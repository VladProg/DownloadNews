Міністерство культури та інформаційної політики станом на 23 квітня зафіксувало 242 епізоди воєнних злочинів російських загарбників проти культурної спадщини України.

Як передає Укрінформ, про це повідомили у пресслужбі МКІП.
"Міністерство культури та інформаційної політики продовжує фіксувати воєнні злочини росіян проти культурної спадщини. Станом на 23 квітня 2022 року задокументовано 242 епізоди", - йдеться у повідомленні.
До переліку пошкоджень об’єктів культурної спадщини постійно додаються нові епізоди. Нещодавно ворожими ракетами обстріляно острів Хортиця в Запоріжжі. До війни музей на острові відновлювали в межах програми «Велика реставрація». Це знакове місце для кожного українця, осередок козацтва.
Також на Київщині пошкоджена будівля початку ХХ ст. – Макарівська публічна бібліотека. На Харківщині через обстріли пошкоджено старовинний Будинок вчителя 1925 року та ще, на жаль, багато історичних пам'яток.
"Ворог обирає цілі, щоб реалізувати свою основну мету – знищити осередки української культури. Загалом злочини росіян проти культурної спадщині в Україні зафіксовані в 11 областях України та в м. Києві", - йдеться у повідомленні.

Найбільше руйнувань зазнала культурна спадщина в Харківській області – 84 епізоди, в Донецькій – 45, в Київській – 38, в Чернігівській – 24, в Луганській – 17, в Сумській – 14. По 5 епізодів зафіксовано в Запорізькій, Житомирській областях та м. Києві, по 1 епізоду в Дніпропетровській та Миколаївській областях, а також 3 епізоди в Херсонській.
Залишаються складнощі з отриманням інформації про руйнування з тимчасово окупованих територій та зон активних бойових дій. Але дані все ж надходять від українців. Міністерство, у свою чергу, все верифікує й систематизує.
“Наше міністерство, міжнародні партнери та всі українці роблять все можливе, щоб росіяни ще довго жалкували про свої злочини в Україні. Ми документуємо кожен епізод та формуємо детальну базу безчинств російської армії проти культурної спадщини. Всі матеріали будуть використані як докази у кримінальних справах проти воєнних злочинців. Агресору не вдасться зламати український дух. Адже увесь світ вже захоплюється нашими силою, сміливістю та щирим бажанням боронити свою землю й свободу”, – зазначив міністр культури та інформаційної політики Олександр Ткаченко.
Внаслідок бойових дій на території України руйнацій та пошкоджень зазнали 94 об’єкти культурної спадщини. Серед них: 16 пам’яток національного значення, 72 – місцевого значення та 6 – щойно виявлених об’єктів культурної спадщини.
Найбільше від окупантів постраждали релігійні об'єкти. Знищено або пошкоджено 92 споруди. Це православні храми, протестантські молитовні будинки, мечеті, синагоги. З них 35 – перебувають на обліку як пам’ятки історії, архітектури та містобудування.
Пошкоджені або зруйновані: 29 меморіальних пам’ятників на честь історичних особистостей та подій ХІХ – початку ХХІ ст., 19 будівель та комплексів музеїв і заповідників, 33 будинки культури, театри та бібліотеки, а також деякі інші об’єкти цінної історичної забудови.
У МКІП нагадали, що руйнування об’єктів культурної спадщини – це воєнний злочин за Гаазькою конвенцією 1954 року. Допомагайте фіксувати злочини рф на національній платформі: https://culturecrimes.mkip.gov.ua/. При цьому необхідно пам'ятати про особисту безпеку – вона на першому місці. Всі зібрані матеріали будуть використані як докази для кримінальних проваджень проти російських злочинців.
Як повідомлялося, Литва і Польща співфінансуватимуть національну платформу з управління культурною спадщиною в Україні.