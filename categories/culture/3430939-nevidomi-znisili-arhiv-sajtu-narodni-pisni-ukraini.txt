Невідомі знищили вміст сайту "Народні пісні України", на якому зберігався архів старовинних пісень з усіх регіонів країни.

Про це повідомила у Фейсбуці ініціаторка створення сайту етномузиколог Марічка Марчик, передає Укрінформ.
"Архів унікальних записів народних пісень folk-ukraine.com зруйновано. Винищено. На титульній сторінці індикатор кількості пісень показував "нуль", а хата-мапа України не має ніяких регіонів. Лише каркас і порожні стіни. Зник також і плеєр. Лишився тільки опис архіву. Навіть список людей, які вклали свою душу у створення архіву, знищено", - зазначила Марчик.
Вона порівняла цей акт вандалізму з ударом російських військ по Бабиному Яру в Києві. Але запевнила, що копії архіву збереглися і записи старовинних пісень будуть викладені в іншому місці.
Як повідомляв Укрінформ, у травні 2021 р. українсько-канадська співачка, етномузиколог, співзасновниця гурту "Божичі" Марічка Марчик презентувала онлайн-архів старовинних українських народних пісень. На сайті з оригінальною анімацією була представлена народна пісенна традиція 14 етнографічних регіонів, включно з Кримом. Кожен регіон було репрезентовано десятьма жанрами: пісні весняні та зимові, релігійні, побутові, жартівливі тощо.