Відомі співаки, актори та публічні особи долучилися до благодійної акції Stand Up For Ukraine («Вставаймо за Україну») щодо збору коштів на підтримку України та українців, які залишили свої домівки в результаті війни росії проти України.

Своїми закликами і піснями вони попросили всіх небайдужих по всьому світу фінансово підтримати глобальну акцію з підтримки України, передає Укрінформ.
Зокрема, співачка Біллі Айліш у відеоролику наголосила, що сьогодні увесь світ має підтримати мільйони українців, які залишили свої домівки.
“Для всіх, хто дивиться, допоможіть розповсюдити меседж, що наші лідери мають діяти негайно”, - наголосила вона.

Легендарна група U2 під своєю піснею Walk On Ukraine в рамках акції написала, що відважний народ України “бореться за свою і нашу свободу у світлі невимовного насильства та незаконного вторгнення”.
Учасники групи підкреслили, що понад чотири мільйони людей, здебільшого жінки та діти, а це приблизно населення Ірландії, змушені були втекти зі своїх домівок, рятуючи власне життя. Співаки наголосили, що світові лідери повинні всіляко підтримати українців у цей важкий для них час.

У свою чергу, син засновника легендарного The Beatles Джона Леннона Джуліан вперше публічно виконав легендарну пісню Imagine, підтримуючи таким чином українців.
“Війна з Україною - це неймовірна трагедія... Як людина і як митець, я відчував себе зобов’язаним відреагувати на це в найбільш значущий спосіб, яким міг. Тому сьогодні я вперше публічно виконав пісню мого батька Imagine”, - написав Джуліан Леннон у Твітері.


The War on Ukraine is an unimaginable tragedy...

As a human, and as an artist, I felt compelled to respond in the most significant way I could. So today, for the first time ever, I publicly performed my Dad’s song, IMAGINE. pic.twitter.com/Qcggk2XaAx
— Julian Lennon (@JulianLennon) April 8, 2022

До глобальної ініціативи Stand Up For Ukraine приєдналися багато інших співаків, акторів та публічних осіб по всьому світу. Зокрема, йдеться про гурти Metallica, Maneskin, який випустив нову пісню на підтримку України, Pink Floyd тощо. Долучитися до акції збору коштів для України закликали Селін Діон, Оззі Осборн, Г’ю Джекман, Опра Уінфрі та багато інших відомих осіб.
Як інформувало агентство, глобальні донори, зокрема уряд Канади та Єврокомісія, у суботу під час благодійного заходу зі збору коштів у Варшаві пообіцяли надати загалом 10,1 млрд євро у вигляді пожертв, позик і грантів на підтримку українців, проти яких росія розв'язала повномасштабну війну.
Захід зі збору коштів у Варшаві приніс 1,8 млрд євро на підтримку внутрішньо переміщених осіб в Україні та 7,3 млрд євро для біженців, які втекли з країни до сусідніх держав.
Як зазначається, уряди, компанії та приватні особи разом пообіцяли пожертвувати 4,1 млрд євро, які будуть розподілені в основному через українську владу або ООН. Решта 5 млрд євро зібрано у вигляді позик та грантів від фінансових установ ЄС. Зокрема, на них профінансують програму на 4 мільярди євро для забезпечення українців, які прибувають до країн ЄС, житлом, освітою та послугами з охорони здоров’я.


Згодом до збору коштів доєднався Європейський банк реконструкції та розвитку, який додав ще 1 млрд євро до вже зібраної суми.