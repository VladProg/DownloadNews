В.о. міністра культури та інформаційної політики Ростислав Карандєєв і представники Міжнародної комісії ООН з розслідування порушень в Україні визначили пріоритетні напрями співпраці, зокрема щодо документування втрат української культурної спадщини.

Як передає Укрінформ, про це повідомляє МКІП.

Під час зустрічі сторони обговорили фіксацію наслідків воєнних злочинів, вчинених російськими загарбниками проти культурної спадщини України, порушення Росією прав людини і міжнародного гуманітарного права тощо.

Очільник МКІП наголосив на важливості чіткого розуміння світовою спільнотою того, що в цій ситуації є добром, а що – злом.
За його словами, покарання за злочини є "не лише проявом справедливості, але й ефективним засобом запобігання розповсюдження подібного зла у світі".
"Особливо важливо, щоб світові лідери, керівники своїх країн, стали на бік України. Тож ця зустріч є важливим кроком у досягненні цієї мети. Адже ваша робота має велике значення для нас, не лише для Міністерства культури та інформаційної політики, а й для нашої країни в цілому", – підкреслив Карандєєв.
Він наголосив, що питання збереження культурної спадщини, яку цілеспрямовано знищує ворог, є ключовим.
У ході зустрічі очільник МКІП окреслив категорії збитків у сфері культурі. Так, ішлося про об’єкти нерухомої культурної спадщини, музейні артефакти, працівників, які загинули чи вимушені були змінити професію у звʼязку з переїздом.
Карандєєв повідомив представникам комісії, що міністерство має розроблений алгоритм фіксації втрат культурної спадщини, який використовують місцеві органи влади та правоохоронці під час документування наслідків російських атак.
"Ми ставимо завдання підготовки потужної системи реставрації та відновлення. Але перед початком цього процесу необхідно враховувати масштаби руйнувань. Тому фахівці продовжують фіксувати руйнування в культурній сфері, і ми будемо дуже вдячні колегам з ООН за надання цій інформації правового статусу", – зазначив він.
Представники делегації Міжнародної комісії ООН з розслідування порушень в Україні зі свого боку зауважили, що під час збору доказів порушень вони не забувають про культурний аспект, адже саме через культуру проявляється ідентичність країни.
Обговоривши пріоритетні напрями співпраці, сторони визначили осіб для координації подальших спільних дій.
Як повідомлялося, візит в Україну делегації Міжнародної комісії ООН триватиме до 4 вересня. Комісари планують відвідати декілька міст в Україні з метою розслідування ймовірних порушень та утисків прав людини, а також порушень міжнародного гуманітарного права.
Також відбудеться зустріч із жертвами і свідками подій.
Фото: МКІП