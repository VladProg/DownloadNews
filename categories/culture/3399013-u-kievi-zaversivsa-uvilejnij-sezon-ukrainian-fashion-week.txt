У Києві завершився 50-й сезон Ukrainian Fashion Week. Дизайнери та школи моди показали упродовж 3-6 лютого свої найновіші колекції, а відвідувачі мали змогу ознайомитись із авторськими експозиціями та прем’єрами кінострічок.

Про це повідомляють організатори на порталі UFW, передає Укрінформ.
Завершальний день сезону запам’ятався жіночними образами та поєднанням різноманітних напрямів мистецтва. На показі представили колекції Lviv Fashion School, Open Fashion Studio, UFEG:Future.Fashion.Now та циклу Fresh Fashion. Також відбулась презентація проєкту Epson Digital Fashion lab, одного зі спонсорів Тижня моди. З’явились і нові імена: Nick Kichkar та LISABO.
Захід розпочався з показу колекцій випускників Львівської школи моди. Ідея полягає у вмінні поєднати культуру моди Галичини з загальноєвропейськими традиціями. Дизайнери створили провідний образ “етностилю", додаючи сучасних геометричних форм, аксесуарів та матеріалів.
Презентований на Тижні моди проєкт Epson Digital Fashion Lab є продовженням багаторічного партнерства компанії Epson та Ukrainian Fashion Week. Проєкт має на меті навчити дизайнерів працювати з друком принтів на тканині, щоб створити капсульні колекції. Від вересня 2021 року 20 молодих дизайнерів у межах теоретичного напрямку освітньої програми пройшли навчання щодо профільних, маркетингових та юридичних аспектів fashion-індустрії. Лекторами на програму були запрошені провідні експерти зі світу моди та маркетингу. Керівниками проєкту стали досвідчені дизайнери та викладачі: головним лектором виступив дизайнер і засновник бренду PODOLYAN Володимир Подолян, а творчим куратором проєкту – дизайнер та засновник бренду KIR-KHARTLEY Кирило Харитонцев.
Бренд LISABO, представлений в останній день Тижня моди, був створений у 2020 році дизайнеркою Аліною Лучинською. Провідною ідеєю авторка обрала жіночність та природність. Для колекції “Facets of the Soul” Лучинська надихнулась образами природи. Основними матеріалами стали шовк, джинса, екошкіра. Бренд застосовує обробку з натурального пір’я та кришталеві намистинки. Багатогранна палітра чорного виглядає вишукано у поєднанні зі стрічками та кришталевими декором, який надає глибини.
Ще один учасник Тижня моди - Nick Kichkar, якого ще називають українським Dior, поєднує стилі різних епох. Назва цьогорічної колекції “Пудра Рококо” говорить за себе. В образах простежуються елементи французької моди 50-х років ХХ століття та стилю Рококо ХVIII ст. Дизайнер додає банти та корсети, що підкреслюють жіночність і застосовує відтінки, які додають легкості одягу.
“Мета колекції – передати момент, коли сучасна дівчина повертається після щоденних справ додому, скидає повсякденний одяг, чепуриться біля туалетного столика, далі одягає вечірню сукню і вирушає до театру”, - зазначають організатори.
Цикл колекцій Fresh Fashion завершив сезон Тижня моди. У колекції “ZORYANI” бренд PANOVE звернувся до космічної тематики. Основний принцип - створення водночас ефектного та практичного вбрання. Бренд використовує перероблені вироби, щоб надати їм друге життя. «Зоряна» ідея визначила поєднання м’якої вовни, шовку, шифону, органзи.
Наостанок відбувся показ колекції бренду Sidletskiy. Дизайнер звернувся до ідеї незалежної жінки крізь напрям деконструктивізму. Жіночність втілена у чітких формах, які створюють класичні та кежуал образи. У новій колекції представлена багатошаровість. Серед предметів переважає довгий верхній одяг, сукні та спідниці.
Протягом Тижня моди свої колекції представили понад 40 дизайнерів. Наразі вони готуються до подальших показів за кордоном.
Як повідомляв Укрінформ, 3 лютого у Києві стартував ювілейний сезон модних показів Ukrainian Fashion Week. Стартувавши у 1997 році, сезон став першим тижнем моди усієї Центральної Європи, а не лише на території пострадянського простору. За цей час у межах Тижня моди відбулося понад 1600 показів та презентацій колекцій понад 400 брендів. Вдруге показ проходив в онлайн форматі, тож глядачі мали змогу переглянути захід на платформах UFW та медіасервісі Megogo.
Фото: UFW