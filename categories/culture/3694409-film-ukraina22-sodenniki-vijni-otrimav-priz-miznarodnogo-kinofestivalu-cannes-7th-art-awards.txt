Фільм «Україна'22: Щоденники війни», який зняли в Кам’янці-Подільському на Хмельниччині, отримав спеціальний приз міжнародного кінофестивалю Cannes 7th Art Awards.

Як передає Укрінформ, про це у Фейсбуці повідомив режисер фільму Андрій Заєць.
«З 4 по 9 квітня 2023 року відбувався 4-й міжнародний кінофестиваль «Cannes 7th Art Awards» (Канни, Франція), в шорт-листі якого брали участь наші кам'янець-подільські повнометражні фільми «Україна'22: Щоденники війни» та «UNBRIDLED»... 10 квітня в рамках церемонії оголошення переможців, яка проходила в онлайн-форматі, наш документальний фільм про події перших місяців повномасштабної війни росії проти України «Україна'22: Щоденники війни» отримав спеціальний приз від організаторів кінофестивалю «Special Prize of the «Silk Road Production» Assotiation», - йдеться у повідомленні.

«Битва за Україну» (Fight for Ukraine) – короткометражний фільм незалежних кінематографістів з міста Кам'янець-Подільський, присвячений подіям перших місяців повномасштабного російського вторгнення в Україну. Оповідь ведеться від імені добровольця з Кам'янця-Подільського та волонтерки, яка опинилась в окупованому Маріуполі. У стрічці зіграли ролі акторки Ірма Вітовська-Ванца та Віталіна Біблів.
Українська прем'єра стрічки відбулась у День незалежності України в рамках безстрокового благодійного марафону Кам'янець-Подільського кінофестивалю «Бруківка», що проходив на підтримку Збройних сил України.
Минулого року фільм «Битва за Україну» отримав на міжнародному кінофестивалі Cannes 7th Art Awards у Каннах приз глядацьких симпатій та приз журі Харківського фестивалю незалежного короткометражного українського кіно «Бардак». Стрічка також здобула перемогу на Міжнародному молодіжному кінофестивалі GIMPO у Південній Кореї.