Створена за підтримки Держкіно комедія режисера Влада Климчука "Найкращі вихідні" вийде в український кінотеатральний прокат 2 лютого 2022 року.

Як передає Укрінформ, про це повідомляє пресслужба Держкіно.
"Фільм "Найкращі Вихідні" – це чотири історії, безліч комедійних ситуацій та зворушливих моментів, масштабних сцен та зірок шоу-бізнесу, серед яких – The HARDKISS, Onuka, alyona alyona, VERKA SERDUCHKA & band, Артем Пивоваров», - ідеться у повідомленні.

Як зазначається, за сценарієм, мрійливий німець Ганс вирушає до Києва на фестиваль, аби підкорити свою кохану Ольгу, з якою він до того спілкувався тільки в Інстаграмі. Але єдине, що зараз хвилює Ольгу – хедлайнер і "rock star" фестивалю Пітер. За одну ніч стається майже неможливе – популярний співак загубився у столиці. Хто ж допоможе їм у пошуках? Головний хейтер фестивалю – Олексій Дурнєв.

Також у фільмі будуть пригоди хлопців з Кривого Рогу, які приїхали до Києва, щоб влаштувати найгучнішу парубоцьку вечірку, але сваряться, мов діти, і б’ються, як дорослі. Будуть перша самостійна подорож юної одеситки, яка розшукує тата-рокера, та пригоди кар'єристки зі Львова, що приїжджає на найважливішу в її житті співбесіду, але молодший брат зриває абсолютно всі її плани.

У ролях - Дар'я Петрожицька, Еліас Райхерт, Йорг Бертхольд, Ада Роговцева, Ірма Вітовська, Аліна Чебан, Богдан Осадчук, Георгій Хостікоєв, Наталія Бабенко, Тарас Денисюк, Максим Девізоров, Олександр Рудинський, Максим Кириченко, Валерій Морозов.

Режисер – Влад Климчук, сценаристка та креативна продюсерка – Анастасія Лодкіна. Продюсери – Анна Єлісєєва, Дмитро Сидоренко. Виконавчий продюсер – Андрій Ризванюк, асоційований продюсер – Олександра Мельник. Виробництво – FILM UA Group та ТОВ "Твій найкращий фестиваль" за підтримки Держкіно.
Фото: usfa.gov.ua