Фільм Одеської кіностудії «Чому я живий» отримав нагороду в номінації "Найкращий художній фільм" на міжнародному кінофестивалі Cult Valley Global Cinefest.

Про це повідомляє пресслужба кіностудії на своїй сторінці в Фейсбуці, передає Укрінформ.
«Фільм Одеської кіностудії "Чому я живий" (режисер Віллен Новак) отримав нагороду в номінації "Кращий художній фільм" міжнародного кінофестивалю Cult Valley Global Cinefest », - йдеться у повідомленні.
Зазначається, що кінофестиваль створив унікальну платформу для демонстрації кращих кінострічок світового кінематографа.
Це вже четверта нагорода, здобута авторами кінострічки протягом вересня-грудня. На початку поточного місяця повнометражний фільм режисера Віллена Новака "Чому я живий" визнали переможцем міжнародних кінофестивалів Future оf Film Awards та Europe Film Festival.
А у вересні фільм здобув Гран-прі 10-го ювілейного Міжнародного кінофестивалю «Кіно і ТИ».
Як повідомляв Укрінформ, фільм «Чому я живий», створений за мотивами оповідання Євгена Митька, вийшов у національний прокат 4 листопада 2021 року. У центрі трагікомічної історії, що відбувається у Маріуполі, українсько-єврейська родина, якій довелося пережити окупацію і фашистський терор та зберегти любов і людяність у найтемніші часи.
У ролях - Роланд Мішко, Анастасія Марків, Віктор Жданов, Ірина Мельник, Ольга Радчук, Олексій Горбунов, Георгій Делієв, Максим Горай, Олена Рєпіна, Анастасія Борисова.