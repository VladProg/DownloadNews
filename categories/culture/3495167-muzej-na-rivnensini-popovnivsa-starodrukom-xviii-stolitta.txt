Стародруком XVIII століття поповнилися фонди Музею книги та друкарства в місті Острог, що на Рівненщині.

Як передає Укрінформ, про це музей повідомив у Фейсбуці.
«Отримали особливий подарунок – перший з початку великої війни. Наш краянин, давній шанувальник та друг музею підприємець В’ячеслав Драчук подарував нам стародрук 18 століття – «Слово о лжепророках и лжеучителях». Це збірник, в якому, окрім «Слова о лжепророках и лжеучителях» Іоана Златоустого, поміщено також «Слово про антихриста» преподобного Єфрема», - йдеться у повідомленні.


Також зазначається, що видання старообрядницьке, тому посилання на друкарню немає. У книзі є багато рукописних записів на полях сторінок, які науковці намагатимуться розшифрувати.

«Слово о лжепророках и лжеучителях» - збірник проповідей про користь книжкового читання, викриття пороків духовенства, надання мирянам права вивчати та тлумачити священні книги.

Як повідомлялося, в умовах російсько-української війни зріс інтерес Європи і світу до історії України. Усередині травня співробітники Національної бібліотеки Франції актуалізували примірник Острозької Біблії, який зберігається у їхньому фонді.
Острозька Біблія – це перша Біблія, надрукована старослов’янською мовою. Вона вийшла 1581 року в Острозі на Волині. Примірник з Національної бібліотеки Франції походить із колекції кардинала Мазаріні, якому в 1645-1647 роках його подарувала принцеса Марія Луїза Ґонзаґа де Невер, яка згодом стала королевою Польщі. У 1668 році цей примірник Острозької Біблії увійшов до колекції Королівської бібліотеки Франції.
Фото: Музей книги та друкарства міста Острог