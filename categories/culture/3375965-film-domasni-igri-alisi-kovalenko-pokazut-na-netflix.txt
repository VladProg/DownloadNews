Фільм «Домашні ігри» української режисерки Аліси Коваленко 23 грудня додали до каталогу на стрімінговому порталі Netflix.

Як передає Укрінформ, про це сама Коваленко написала у Фейсбуці.
«Ми зараз на Netflix. Це сталося вперше для українського творчого документального фільму», - повідомила вона.
Стрічка «Домашні ігри» Аліси Коваленко розповідає історію 20-річної киянки Аліни Шилової, яка дістає шанс вирватися з бідності завдяки футболу. Вона має почати грати за збірну України, але життя кидає їй виклик: вмирає її мати, залишаючи двох дітей. Фільм знято за підтримки Держкіно.
Як повідомляв Укрінформ, у 2019 році українсько-французько-польська стрічка «Домашні ігри» отримала грошову винагороду на кінофестивалі для Центральної та Східної Європи goEast, що відбувся в німецькому Вісбадені. Фільм нагородили премією від Міністерства закордонних справ Німеччини на суму 4,5 тисячі євро.