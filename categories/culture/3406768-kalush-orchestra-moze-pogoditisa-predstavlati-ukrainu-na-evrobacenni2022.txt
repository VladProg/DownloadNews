Соліст Kalush Orchestra Олег Псюк не виключив, що гурт погодиться представляти Україну на міжнародному пісенному конкурсі "Євробачення"-2022 у Турині.

Як передає Укрінформ, про це він сказав в ефірі Радіо НВ.
На запитання ведучого щодо ухваленого Оргкомітетом Нацвідбору на "Євробачення" рішення запропонувати Kalush Orchestra представляти Україну на конкурсі Псюк заявив, що остаточну відповідь вони нададуть у п'ятницю, 18 лютого.
"Коли ми вже підпишемо… Я маю на увазі, коли ми підпишемо всі папери, то тоді ми зможемо заявити точно", - зазначив музикант.
Як повідомляв Укрінформ, на Національному відборі на "Євробачення"-2022 перемогу здобула Аліна Паш із піснею "Тіні забутих предків". Гурт Kalush з композицією "Стефанія" у загальному підсумку зайняв друге місце.
В інтернеті з'явилася інформація, що Паш виступала в тимчасово окупованому Криму. Люди пригадали інтерв'ю Катерині Осадчій, де співачка сказала, що перетнула кордон з Росії, летівши до Криму з Москви. Це розцінили як порушення правил участі в відборі. Невдовзі співачка заявила, що їхала до Криму автобусом з України.
Організатори Нацвідбору 14 лютого повідомили про готовність дискваліфікувати Паш, якщо підтвердиться, що співачка в'їжджала в Крим не з боку України.
15 лютого Державна прикордонна служба України поінформувала, що не створювала і не надавала документ, який Паш передала Суспільному мовнику в межах участі у відборі на "Євробачення".
Менеджерка Паш пояснила, що довідку про перетин адмінмежі з Кримом надавала не співачка особисто, а "член команди".
16 лютого сама артистка попросила в українців вибачення через скандал навколо підробленої довідки про поїздку в тимчасово окупований Крим та заявила про розрив відносин зі своїм директором.
Пізніше того ж дня Паш заявила, що знімає свою кандидатуру як представниці України в конкурсі.
Оргкомітет Національного відбору на участь у "Євробаченні"-2022 ухвалив рішення про припинення участі Паш у відборі.
17 лютого на позачерговому засіданні Оргкомітет вирішив звернутися до гурту Kalush Orchestra з пропозицією представляти Україну на конкурсі.