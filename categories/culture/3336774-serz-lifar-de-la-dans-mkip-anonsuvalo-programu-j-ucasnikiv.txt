У Києві в Національній опері України 12-13 листопада відбудеться міжнародний фестиваль «Серж Лифар де ля данс» за участю світових зірок балету.

Як передає Укрінформ, про це повідомляє пресслужба МКІП в Телеграмі.
“Протягом двох днів глядачів вражатимуть унікальною балетною технікою представники найвідоміших театрів світу: Ла Скала, Паризької Гранд Опера, Берлінської опери, Астана опера, Віденської опери, Мюнхенської опери, Нідерландської опери й, звичайно, Національної опери України", ​- ​йдеться у ​повідомленні.
Зазначається, що 12 листопада урочисте відкриття фестивалю розпочнеться з короткометражного фільму про життя і творчість Сержа Лифаря та шедевру світової балетної класики «Сюїта в білому». Після антракту - знакові постановки.
А вже у другий день фестивалю, 13 листопада, відбудеться святковий Гала-концерт зірок світового балету. У програмі - постановки створені Сержем Лифарем та інші балетні хіти. І головна подія фестивалю - фрагмент з майбутньої прем'єри постановки «Лифар», що повністю буде представлена вже навесні 2022 року.


Як повідомлялося, Міністерство культури та інформаційної політики приймає заявки від креативних агенцій на айдентику до 300-річчя від дня народження Григорія Сковороди.