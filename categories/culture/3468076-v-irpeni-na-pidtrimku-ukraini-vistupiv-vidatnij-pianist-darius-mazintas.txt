В Ірпені на тлі зруйнованого історичного будинку культури сьогодні відбувся годинний виступ видатного піаніста Даріуса Мажинтаса на підтримку України та пошану зруйнованого міста-героя.

Про це Укрінформу повідомили організатори заходу.

Зазначається, що виконавець прибув до України, переночував в Ірпені і вранці зіграв проникливі ноктюрни Шопена просто неба у зруйнованому війною місті, як вияв любові до України, глибокої поваги до захисників та мирних жителів міста та країни.

Чорний рояль для виступу привезли із Києва і розташували на уцілілому шматку площі перед Центральним будинком культури в Ірпені. Споруда - пам’ятка культури, в її зруйнованому приміщенні зараз можна бачити металеві каркаси двох згорілих фортеп‘яно.


Міський голова Ірпеня Олександр Маркушин подякував пану Мажинтасу і підкреслив, що обрана локація не тільки символічна як осередок культури, а й як споруда на рубежі оборони Ірпеня, яку ворог не зміг прорвати завдяки захисникам. Він також запросив музиканта зіграти у відновленій концертній залі Ірпеня після перемоги.

“Музика, яка звучить у залах заради задоволення, - це не все, що можна з нею зробити. Музика - це енергія, яка допомагає людям… Тому я не хочу зараз грати в залах. Я хочу грати у тих місцях, де цього не очікують…. Так, як сьогодні. Тому символічно ми тут. Наше серце з Україною… Я люблю Україну. Вона бореться не тільки за свою країну. Вона бореться за весь світ”, - наголосив Мажинтас.


“Важливо привертати увагу світової спільноти саме тут, у таких місцях, як Ірпінь, до злочинів, вчинених Росією проти України, запрошуючи на власні очі переконатися у масштабах руйнувань. Врешті важливо творити красу, демонструвати людяність у сповнених болю місцях”, - зазначила Ярина Ясиневич, голова правління ГО “Всеукраїнський демократичний форум», організації яка виступила партнером проєкту в Україні.

Акція була проведена для поширення інформації у світі з метою привернення уваги до звитяги і трагедії Ірпеня, Київщини та України. Мажинтас також зіграє для поранених захисників та персоналу Київського військового шпиталю.
Виступ організовано зусиллями канадської фундації Looking at the Stars, за сприяння в Україні ГО "Всеукраїнський демократичний форум", волонтерської ініціативи "Народ-військо" та Ірпінського міського голови.






Видатний піаніст Даріус Мажинтас виступив в Ірпені на підтримку України / Фото: Євген Котенко, Укрінформ





































Даріус Мажинтас - віце-президент і художній керівник канадської Фундації «Looking at the Stars» у Європейському Союзі, випускник Литовської академії музики і театру, лауреат численних національних та міжнародних премій. Завдяки своїй винятковій музичній чутливості та таланту, а також формам виразу та унікальним інтерпритаціям, виконавець має визнання у Литовській Республіці та у світі.
Як повідомляв Укрінформ, 28 березня Ірпінь визволили від російських загарбників. Міський голова Олександр Маркушин повідомив, що 6 квітня у місті почали розбирати завали, щоб жителі могли якнайшвидше повернутися додому.