У Львові BookForum збере 250 учасників, серед них - 25 іноземних авторів з 21 країни світу. Фестиваль пройде у гібридному форматі.

Про це повідомляє пресслужба Львівської міськради, передає Укрінформ.
«28 BookForum цього року відбудеться 15-19 вересня. Програма фестивалю налічує 120 подій, 250 учасників, зокрема - 25 іноземних авторів з 21 країни. Всі ці події детально розкриватимуть фокусну тему цьогорічного фестивалю — «Гра в дорослішання: як ми зростаємо незалежними». Куратор фокусної теми — відомий український перекладач та літературознавець Юрко Прохасько», - йдеться у повідомленні.
Зазначається, що серед почесних учасників цього року вперше Нобелівська лауреатка, володарка премій «Ніке», польська письменниця з українським походженням Ольга Токарчук. Також вперше відвідає Львів та візьме участь у форумі володар нагороди за найкращий сценарій на 58-му Каннському кінофестивалі Ґільєрмо Арр’яга. Фільми за його сценаріями здобули премію BAFTA та номіновані на «Оскар». Ґільєрмо Арр’яга представлятиме на 28-му Львівському міжнародному BookForum сучасних авторів Південноамериканської літератури.
На BookForum ділитимуться досвідом спеціальні гості, зокрема 93-річна психотерапевтка, яка пережила Голокост, письменниця Едіт Еґер, іспанська письменниця та художниця Ірен Сола.
Ніч поезії 28 BookForum прийматиме нова львівська локація РадіоГараж, куруватиме музику та поезію нон-стоп Юрій Андрухович. Отож, 19-го вересня відбуватиметься літературна вечірка.
Цього року львівський книжковий форум знову запрошує на спецпроєкти партнерів: дискусії з провідними письменниками престижної премії EUPL; зустріч з молодими поетами Європи з Versopolis; також можна буде побачити нову мапу України, книжку про нацспільноти та віртуально подорожувати Кримом з Ukraїner; дискусії про переклади з Translatorium; познайомитися з авторами сучасної Азербайджанської літератури; послухати зірок PEN та чимало іншого.
Як повідомлялося, у 2020 році фестиваль відбувся онлайн, записи зустрічей досі доступні на сайті форуму. Цього року 28 BookForum уперше пройде в гібридному форматі: офлайн та онлайн.
Фестиваль 28 BookForum буде проходити відразу на кількох локаціях: на площі Ринок, у Львівському академічному театрі ім. Леся Курбаса, Музеї етнографії та художнього промислу Інституту Народознавства НАН України та у РадіоГаражі.
Усі події 28 BookForum — безкоштовні.