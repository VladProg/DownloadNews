Анімаційна стрічка «Мавка. Лісова пісня» за результатами девʼятнадцятого тижня в національному прокаті зібрала більш як ₴152,6 мільйона.

Як передає Укрінформ, про це Державне агентство України з питань кіно повідомило у Фейсбуці.

Так, згідно з даними Держкіно, після девʼятнадцятого тижня в національному прокаті касові збори мультфільму «Мавка. Лісова пісня» становлять 152 608 797 гривень.
Кількість проданих квитків сягнула 1 217 644.
«Мавка. Лісова пісня» стала популярнішою за «Аватара», обійшовши другу частину всесвітньо відомого хіта за кількістю проданих квитків у локальному прокаті», - зауважили у Держкіно.
Як повідомлялося, анімаційний фільм «Мавка. Лісова пісня» створений за підтримки Держкіно та Агентства США з міжнародного розвитку (USAID). Кінотеатральну дистрибуцію в Україні здійснює FILM.UA Distribution та Kinomania Film Distribution.