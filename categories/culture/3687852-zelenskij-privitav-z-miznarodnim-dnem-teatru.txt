Культура сьогодні стала тією м'якою й водночас потужною силою, здатною надихати у новій воєнній реальності.

Як передає Укрінформ, про це йдеться у вітанні Президента Володимира Зеленського з нагоди Міжнародного дня театру, опублікованому на сайті глави держави.
«Щиро вітаю зі святом творців театрального мистецтва, усіх, для кого театр є не тільки професією, а й сенсом життя та станом душі. Сьогодні, у переломний момент боротьби нашої країни за свою свободу, незалежність і національну ідентичність, культура стала тією м'якою й водночас потужною силою, здатною надихати у новій воєнній реальності», - заявив Зеленський.
Президент подякував усім театральним митцям та колективам, які у важкі часи випробувань прийняли виклик, тримають культурний фронт і демонструють патріотизм, мужність та непохитну віру.
«Завдяки вам театри, серед іншого, продовжують діяти й у якості арт-хабів, волонтерських та гуманітарних штабів. Вдячний усім, хто нині творить мистецтво нескорених, за кожен виступ у бомбосховищі, військовій частині чи шпиталі. Особлива повага театральним діячам, які взяли до рук зброю і мужньо боронять рідну землю в лавах Збройних сил України, а також тим, хто відмовився співпрацювати з окупантом навіть попри загрозу життю», - зазначив Зеленський.
За його словами, невимовним болем є драматичний театр у Маріуполі. «Прицільне знищення переповненої жінками і дітьми театральної будівлі увійде в історію як один із найжахливіших злочинів проти людяності, скоєних росіянами. Упевнений, що ми відбудуємо театр і повернемо в нього життя», - підкреслив глава держави.
Як повідомлялося, драматичний театр Маріуполя, який використовували як бомбосховище, 16 березня 2022 року розбомбила російська авіація, тоді загинули щонайменше 300 людей. росіяни знесли залишки драмтеатру, щоб приховати сліди своїх злочинів.