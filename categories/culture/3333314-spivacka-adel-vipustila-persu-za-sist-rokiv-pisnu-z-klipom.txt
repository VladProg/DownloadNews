Британська співачка Адель після шестирічної перерви випустила першу композицію «Easy On Me» та кліп на неї.

Як передає Укрінформ, про це повідомляє BBC.
На момент виходу замітки відео на YouTube переглянули понад 19,7 мільйона разів. Режисером кліпу виступив канадець Ксав’є Долан, який раніше працював з Адель над відео до її пісні «Hello».

Пісня «Easy On Me» увійде до четвертого сольного альбому Адель під назвою «30». За традицією співачка називає свої альбоми за віком. Вихід нового альбому запланований на 19 листопада. Роботу над ним співачка розпочала три роки тому.
Пісня та кліп співачки пов’язані з подіями з її особистого життя. У 2019 році вона подала на розлучення зі своїм чоловіком Саймоном Конекі. У пари є син Анджело, якого співачка народила у 2012 році.