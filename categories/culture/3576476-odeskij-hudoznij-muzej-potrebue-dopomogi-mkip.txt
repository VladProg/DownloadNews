Одеський національний художній музей через військову агресію рф потребує допомоги.

Про це інформує пресслужба Міністерства культури та інформаційної політики, передає Укрінформ.
«Через військову агресію російської федерації Одеський національний художній музей був вимушений закритися для відвідувачів, а колекцію евакуювати. На жаль, через припинення роботи музей втратив основну частину доходу і не зміг виплачувати своїм співробітникам зарплату», - йдеться у повідомленні.
Зазначається, що у 2022 році на палац Потоцьких, в якому з 1899 року розміщується музей, очікувала масштабна реставрація. У будівлі необхідно відремонтувати дах, фасад, а також налаштувати систему кондиціонування для зберігання цінних музейних об’єктів.
Відтак, благодійників закликають підтримати Одеський музей, допомогти музейникам залишитися на своїх робочих місцях, продовжити планувати майбутні виставки та займатись науковою діяльністю.
«Наразі музей потребує 20 мільйонів гривень. Ця сума є непосильною для Одеської області, але є можливою, якщо до її збору долучиться кожен із нас. Стати патроном закладу чи задонатити будь-яку посильну для себе суму на відновлення музею можна на платформі «Збережіть українську культуру», - наголошують у МКІП.
Варто зауважити, що до війни у музеї було понад 10 тисяч об'єктів – картини, скульптури, ікони тощо. Серед них – роботи Івана Айвазовського, Архипа Куїнджі та Іллі Рєпіна.
У липні 2021 року після тривалої реекспозиції для відвідувачів відкрили другий поверх музею, де представлені роботи українських митців від 1920-х років до сьогодення. Таким чином команда музею, й, зокрема, колишній директор Олександр Ройтбурд, хотіли показати, як змінювалось та формувалось сучасне українське мистецтво. В експозиції представлені роботи таких відомих художників, як Микола Глущенко, Олександр Ацманчук, Марія Примаченко, Юрій Єгоров, Олександр Ройтбурд, Влада Ралко, Сергій Ликов, Юрій Сивирін тощо.
Як повідомляв Укрінформ, вісім уцілілих половецьких баб планують евакуювати з-під Ізюма до Харкова.
Фото: Wikipedia