Автори короткометражного фільму про російсько-українську війну «МА!» презентували другу частину кіноальманаху – новелу під назвою «Дихай зі мною».

Презентація відбулась у Медіацентрі «Україна-Укрінформ», повідомляє кореспондент агентства.
В основі сюжету – історія української родини, в якій чоловік боронить державу на фронті.

«Цей фільм — це невеличка новела з кіноальманаху «МА!», який ми будемо просувати, знімати інші частини і колись ця картина вся буде зібрана, і ми по-справжньому зможемо оцінити масштаби цієї жахливої війни», - зазначив режисер фільму Богдан Железняк.

Він розповів, що мета кінострічки — нагадати людям у світові про те, що російсько-українська війна триває, а також «пояснити усім і нашим друзям, і нашим ворогам, чому ми продовжуємо боротися, чому ми ніколи не здамося, чому ми ніколи не підемо на поступки».
«Я сподіваюсь, що цей фільм сповна відповість на питання, за що бореться наш народ», - додав Железняк.
На переконання режисера «Дихай зі мною», ні в кого немає виникати сумніву, чому знімається патріотичний контент, про війну, адже нині потрібно знімати «або про це, або ні про що інше».
Режисер кінострічки акцентував: «Цей фільм ми присвячуємо незламаним. Це не тільки про наших військових, це про всіх нас, про всіх, хто не здався, про всіх, хто лишився в країні, про лікарів, про робітників, які працюють і підіймають економіку держави, про військових, які нас захищають, про матерів, які народжують, про всіх людей, які не здалися».
Своєю чергою актори фільму розповіли про свій досвід та враження від роботи над кінострічкою.
«Я хочу сказати, що цей короткометражний фільм, мабуть, за всі фільми, серіали, які були за мій досвід, це, мабуть, був найбільш відповідальний матеріал», - зазначив Ілля Пономаренко.

Актор також розповів про те, що зйомки відбувались у справжньому окопі, а на кадрах чутно вибухи та постріли від тренувань військових.
«Дуже відповідально грати військового, коли ти ніколи з тим не зіштовхувався в житті. Так само мені було дуже відповідально грати жінку, яка народжує, бо я ще цього не робила. Але мені було так важливо, щоб в фільмі воно було дуже правдиво», - розповіла Катерина Чікіна.

Акторка наголосила, що хотіла передати жіночу силу, але при цьому біль, злість на ворога, нереальне хвилювання за чоловіка, який на фронті.
«Це були найскладніші зйомки в моєму житті, але це неймовірний досвід», - додала вона.
Команда короткометражного фільму «Дихай зі мною» подякувала військовим, які боронять Українську державу та всім, хто не здається.
Прем’єра другої частини кіноальманаху «МА!» – новели під назвою «Дихай зі мною» відбулася 24 травня на Ютубі.



Як повідомляв Укрінформ, 19 серпня 2022 року, відбулась презентація короткометражного фільму про російсько-українську війну “МА!”. Головна ідея фільму — відповідь на питання, чому між українським і російським народами така величезна прірва.