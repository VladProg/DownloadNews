Немає сумніву у тому, що Євробачення пройде в Україні, але не виключено, що деякі умови доведеться змінити.

Про це міністр культури та інформаційної політики Олександр Ткаченко повідомив на пресконференції в Медіацентрі Україна — Укрінформ.
«У нас немає сумнівів, що воно має відбуватися в Україні. Єдине, що ніхто ще не проводив Євробачення під час війни… Ми зараз шукаємо спільно з колегами відповіді на найважливіші умови, які висуває Мовна спілка, але думаю, що у діалозі нам доведеться пояснити, що деякі умови мають бути змінені», - сказав Ткаченко.
За його словами, Україна вже отримала від Європейської мовної спілки опитувальник щодо тих питань, які наша країна має розв'язати у рамках організації Євробачення в Україні. Міністр має намір сьогодні обговорити їх із представниками конкурсу.
Як повідомляв Укрінформ, 15 травня український гурт Kalush Orchestra переміг у фіналі Євробачення-2022. Ця перемога була очікуваною, хоч боротьба на перше місце виявилася гострою. Гурт був фаворитом у глядачів, за прогнозами букмекерів від самого початку очолював список учасників, а напередодні конкурсу мав найвищі показники - 59-60% (за ним були Швеція – 11%, Велика Британія – 10%, Іспанія та Італія – по 5%).