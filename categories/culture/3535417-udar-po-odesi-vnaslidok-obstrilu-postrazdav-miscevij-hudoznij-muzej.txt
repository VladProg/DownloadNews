Унаслідок ракетного удару російських військ по Одесі постраждала будівля Одеського художнього музею.

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
"Сьогодні росія вкотре продемонструвала, що означає вести перемовини з терористами. 22 липня під егідою ООН в Стамбулі Україна, Туреччина та росія підписали угоду про відновлення безпечного експорту українських зернових Чорним морем. А вранці 23 липня росія вдарила ракетами по Одеському порту, саме туди, де зберігалось зерно. Цим ударом росія поставила під загрозу історичний центр Одеси, включений до Попереднього списку світової спадщини ЮНЕСКО. Вибухова хвиля пошкодила вікна в будівлі Одеського художнього музею", – заявив він.

Очільник МКІП наголосив, що портова частина, за оновленою версією номінаційного досьє, яке незабаром буде подане Україною до ЮНЕСКО, входитиме до буферної зони об‘єкту Всесвітньої спадщини. Порт розташований упритул до ключових об‘єктів культурної спадщини Одеси.
Ткаченко закликав ЮНЕСКО та міжнародну спільноту "зробити все, щоб зупинити удари росії по мирних містах України та знищення культурної і природної спадщини"
"росія не має права бути членом ЮНЕСКО, а тим паче головувати в Комітеті всесвітньої спадщини ЮНЕСКО", – підкреслив міністр.
Як повідомляв Укрінформ, 23 липня російські загарбники атакували Одеський морський торговий порт крилатими ракетами типу "Калібр". Дві ракети були збиті силами протиповітряної оборони, ще дві влучили в об'єкти інфраструктури порту.
У Стамбулі за результатами чотиристоронньої зустрічі України, Туреччини, ООН та росії 22 липня було підписано угоду, за якою буде здійснюватися вивезення зерна та іншого продовольства з портів України.
Підписано дві дзеркальні угоди у тристоронньому форматі. Підпис від України поставив міністр інфраструктури Олександр Кубраков, від ООН - генеральний секретар Антоніу Гутерріш, від Туреччини - міністр оборони Хулусі Акар.