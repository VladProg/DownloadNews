У Києві стартував «Книжковий арсенал» - Президент України Володимир Зеленський і перша леді Олена Зеленська відвідали відкриття заходу.

Про це повідомляє кореспондент Укрінформу.
«Це зворушливий момент для всієї команди «Книжкового арсеналу». Підготовка цього фестивалю відбувалася в складні часи блекаутів, бомбардувань, авіанальотів. Ми вчилися розрізняти звуки дронів, різні типи ракет, якими нас обстрілювали. Водночас ми продовжували робити свою справу», - зазначила директорка фестивалю Юлія Козловець.

Цьогоріч під час заходу відбудеться понад 100 подій, а також 7 виставкових проєктів. Тематичний фокус фестивалю має назву "Коли усе має значення".
«Книжковий арсенал» завжди був місцем, куди ми запрошували багато міжнародних гостей, щоб разом осмислювати, що відбувається у світі. Але цього разу ми знали, що дуже важливі речі відбуваються тут, в Україні. І Мистецький арсенал є місцем, де ми можемо обговорити найголовніше", - сказала кураторка фокус-теми Наталія Гуменюк.
За словами організаторів, теми до обговорення будуть достатньо гострими. Зокрема, запрошені спікери шукатимуть відповідь на питання: чи насправді демократія має значення? Також вирішуватимуть, чи проходять перевірку реальністю принципи, за які воюють українці.

Наймасштабнішою подією фестивалю буде літературна програма «Перенести досвід у пам'ять».
«Коли ми дивимося на локації, де можна погортати книжки, ми зможемо подумати й про дуже конкретний досвід. Досвід перебування в укриттях, коли ти працюєш на ноутбуці під час блекауту, поки не закінчиться зарядка, коли над багатоповерхівкою, де ти живеш, пролітають ракети, і ти розрізняєш їх. Цей досвід об'єднав і читачів, і письменників. І цього року є змога торкнутися цих досвідів», - зауважила кураторка програми Ірина Славінська.
У перший день роботи фестивалю відбулося 10 подій, зокрема, дві дискусії, присвячені взаємодії війни та демократії, а також репрезентації Криму на сторінках книжок. Відбулося відкриття виставки українсько-ізраїльської книжкової ілюстрації «Око бурі».

Під час заходу книгарня «Сенс» презентує секцію «Нонфікшн», книгарня «Книжковий Лев» — секцію «Художня література», книгарня «Закапелок» — секції «Дитяча література», «Комікси та графічні романи». За «Арткнигу» відповідає Довженко-Центр в межах співпраці з Мистецьким арсеналом. Також у межах фестивалю представлено секцію «Воєнна література», де можна знайти книги, написані військовими та членами їхніх родин.
«Ми як і організатори розуміли, що ризикуємо, але все одно долучилися до фестивалю. Але перший день нас зовсім не розчарував: люди є, і на локаціях, і на касах. Відвідувачі купують книжки, спілкуються з авторами, фотографуються в наших фотозонах. І ми втомлені і щасливі», - зазначила директорка книгарні «Сенс» Ольга Вовк.

Про свої враження від відвідин заходу Президент Володимир Зеленський написав у Телеграмі, виклавши відповідне відео.
"Разом відвідали сьогодні «Книжковий арсенал». Перший день найбільшої книжкової події країни – країни, де прямо зараз іде жорстока війна", - зазначив Зеленський.

Відео: ОП
За його словами, на відкритті мистецького фестивалю були тисячі людей, які прийшли підтримати видавців та авторів, а отже, свою культуру та свою ідентичність.






У Києві стартував «Книжковий арсенал» - захід відвідали Зеленський з дружиною /Фото: Кирил Чуботін, Укрінформ





































































































"За цю країну ми боремося: країну, у чиєму арсеналі книга – як зброя й водночас як найбільша цінність. Таку країну не переможе ніхто", - наголосив Президент.

Як повідомляє кореспондент Укрінформу, глава держави придбав дві книги - Анастасії Левкової "За Перекладом є земля" та роман Артема Чеха "Хто ти такий"?

Своєю чергою дружина Президента Олена Зеленська у своєму Телеграмі зазначила, що книжки зараз як люди: вони в окопах, разом із захисниками, і в бомбосховищах, у валізах наших вимушених переселенців і в наплічниках волонтерів. Крім цього, зауважила вона, книжки чекають своїх власників у покинутих помешканнях і гинуть під обстрілами й у повенях, разом із бібліотеками та музеями, бо наші книжки і наших людей нападник ненавидить та боїться однаково.
"Ось чому назва найбільшої книжкової події країни – «Книжковий арсенал» – звучить сьогодні особливо влучно. Бо книжки дійсно стали нашим арсеналом, нашою культурною зброєю", - написала перша леді.

За її словами, під час відвідання відкриття заходу вона дивилася, як наші видавництва, які рік тому втратили свої потужності, наклади, людей, тепер заповнюють полиці книжками. "Кожен наш текст, роман, оповідання, вірш – опір знищенню. Доказ, що ми, українці, є та будемо на своїй землі. Тому що рятуємо, захищаємо й цінуємо одне одного. Тому що небайдужі та людяні", - сказала Зеленська.
За її словами, про все це розповідають нам нові книжки нашого спротиву: «Позивний для Йова. Хроніки вторгнення» Олександра Михеда, «За Перекопом є земля» Анастасії Левкової, «Мисливці за градами» Андрія Кириченка, «Таємні історії маленьких і великих перемог» Тані Стус, воєнні поезії Жадана та Вишебаби. Із особливим болем, зауважила перша леді, це засвідчує книга «Я перетворююсь… Щоденник окупації» Володимира Вакуленка – письменника, убитого окупантами в Ізюмі. "Слово автора знищити не вдалося, і воно обов’язково переживе вбивць", - додала вона.

Зеленська також зазначила, що усі ми просто зараз кожним своїм днем пишемо водночас і книгу власного життя, і біографію країни, і настане день – ми прочитаємо все це в підручниках з історії, історії перемоги.
"Обов’язково побачимося на тому самому «Книжковому арсеналі», де це станеться", - резюмувала вона.


Як повідомляв Укрінформ, Зеленський не вперше відвідує "Книжковий арсенал" за час свого президентства. Так, він був на книжковому фестивалі у 2019 році — через кілька днів після інавгурації. Тоді він порекомендував кожному українцю прочитати Конституцію та "Кобзар" Тараса Шевченка.
У 2021 році Зеленський радив прочитати "Черчилль і Орвелл. Битва за свободу" та "Імперія повинна померти".
Основне фото: Олена Зеленська,Телеграм