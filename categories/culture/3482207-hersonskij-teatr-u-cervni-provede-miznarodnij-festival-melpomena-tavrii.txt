Херсонський музично-драматичний театр 10 - 19 червня 2022 року проведе міжнародний фестиваль "Мельпомена Таврії". Театри гратимуть вистави у своїх містах і збиратимуть пресконференції, на яких говоритимуть про Херсон.

Про це в інтерв'ю Укрінформу розповів генеральний директор Херсонського обласного академічного музично-драматичного театру ім. Куліша Олександр Книга.
"Фестиваль за 24 роки існування ніколи не припинявся. Навіть у ковідний рік ми придумали формат, коли всі вистави грали під відкритим небом. Нині важко; херсонці, які залишилися на тимчасово окупованій території, потребують якихось позитивних меседжів. Тому ми оголосили, що фестиваль відбудеться. Заплановано - з 10 по 19 червня", - сказав Книга.
За його словами, ідея дуже проста: театри, які зголосилися і подали заявки у фестиваль, гратимуть вистави у себе вдома, під егідою «Мельпомени Таврії». Вони збиратимуть пресконференції, на яких говоритимуть про Херсон і висловлюватимуть підтримку мешканців усієї Херсонщини. Це виправдано і з тих позицій, що і грошей зараз нема, і логістика ускладнена.
Наразі свою участь у міжнародному фестивалі "Мельпомена Таврії" підтвердили колективи з Румунії, Грузії, Польщі, Португалії, Туреччини, очікують підтвердження з Узбекистана.
Із українських міст долучаться Хмельницький, Житомир, Дніпро, Кривий Ріг, Коломия, Івано-Франківськ, Львів та Київ.
Загалом зголосилися до участі уже 26 театрів.
Гендиректор театру додав, що сподівається "щось зробити" і в Херсоні, хоч наразі усі плани озвучувати зарано.
Як повідомляв Укрінформ, 23 березня російські загарбники влаштували обшук в будинку Олександра Книги в Олешках, а потім вивезли його до Херсона, де допитували в СІЗО. Пізніше йому з родиною вдалося виїхати на контрольовану українською владою територію.