В Одесі розробили мапу, на яку нанесені постраждалі через обстріли об’єкти культурної спадщини з охоронної зони ЮНЕСКО.

Про це повідомляє Одеська міськрада, передає Укрінформ.
«В Одесі створено мапу об’єктів культурної спадщини та історичних будівель у межах власності всесвітньої спадщини «Історичний центр Одеси», пошкоджених від ракетних атак Росії», - йдеться в повідомленні.

Зазначається, що 87 пам’яток архітектури в історичному центрі Одеси зазнали пошкоджень під час російських атак 20 та 23 липня, а також 14 серпня 2023 року. У цих будинках розміщувалися музеї, музична школа, дитячий садок, науковий центр, аматорський театр, квартири мирних громадян. Одна з ракет вразила містобудівну домінанту історичного центру – Спасо-Преображенський собор.
«Також через вибухову хвилю завдано шкоду декільком десяткам кварталів історичної житлової забудови – як на території об’єкта всесвітньої спадщини, так і в його буферній зоні», - додали в муніципалітеті.

Як повідомляв Укрінформ, у серпні 2022 року в МКІП ініціювали включення історичного центру Одеси до Списку всесвітньої спадщини ЮНЕСКО за прискореною процедурою. У жовтні Україна офіційно передала на розгляд ЮНЕСКО номінаційний файл «Історичний центр міста-порту Одеси» для включення до Списку всесвітньої спадщини, а Президент Володимир Зеленський закликав провести позачергову сесію Комітету Всесвітньої спадщини ЮНЕСКО щодо включення історичного центру Одеси до списку.
Остаточне рішення щодо включення історичного центру міста до списку всесвітньої спадщини ухвалили 25 січня 2023 року. Четвертого квітня Генеральна директорка ЮНЕСКО Одрі Азуле прибула до Одеси, де відвідала урочисту церемонію відкриття пам’ятної таблички про включення частини історичного центру Одеси до списку всесвітньої культурної спадщини.
Упродовж сесії Комітету всесвітньої спадщини ЮНЕСКО 10 вересня в Ер-Ріяді українська делегація проводила додаткові консультації з керівництвом Центру всесвітньої спадщини ЮНЕСКО щодо розширення меж зони ЮНЕСКО в Одесі. Межу охоронної зони вирішили розширити, її межа проходитиме по вулицях Старопортофранківській, Пантелеймонівській, Леонтовича та Лідерсівському бульвару.
Фото: Alex Levitskiy