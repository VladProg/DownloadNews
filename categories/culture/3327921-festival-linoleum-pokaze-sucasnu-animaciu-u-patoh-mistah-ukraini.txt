У жовтні на жителів Миколаєва, Одеси, Запоріжжя, Дніпра та Харкова чекає насичена культурна програма від фестивалю LINOLEUM.






Як передає Укрінформ, про це повідомляє пресслужба Держкіно.
«За підтримки Держкіно та онлайн інституту Projector у кожному з цих міст відбудеться низка заходів, що познайомлять містян із різними аспектами актуальної анімації та візуальної культури. Вхід на всі покази та лекції вільний за умови попередньої реєстрації на подію», - ідеться в повідомленні.
Щодо показу української програми фестивалю LINOLEUM 2021 зазначається, що цього року у фестивалі взяли участь 10 надзвичайно сильних робіт. Створений за підтримки Держкіно фільм Анни Дудко "Глибока вода" вже став номінантом престижного фестивалю Animafest Zagreb та отримав спецвідзнаку журі LINOLEUM за "Розширення горизонтів української анімації". А підтримані Держкіно "Непотрібні речі" Дмитра Лісенбарта та "Тигр блукає поруч" Анастасії Фалілеєвої отримали визнання на фестивалі у Лос-Анджелесі.
А в добірці фільмів міжнародної програми LINOLEUM 2021 глядачі побачать переможця цьогорічного фестивалю - французький анімаційний фільм "Трона Піннаклс". Він розповідає історію дівчинки Ґабріель, яка застрягла в Долині Смерті між двох батьків, які більше не розмовляють одне з одним.
Також серед тріумфаторів LINOLEUM - "Нічний автобус". Член журі міжнародного конкурсу Фабіан Дрірхост похвалив цей фільм за "щільний наратив, захоплюючу атмосферу та мужність у використанні жанрових рамок". Загалом куратори програми відібрали 7 найбільш несподіваних та цікавих стрічок з 45 фільмів, що боролися цьогоріч за головний приз міжнародного фестивалю LINOLEUM.
Освітня лекція у колаборації з онлайн інститутом Projector буде присвячена специфіці роботи у сфері Visual Art. В Одесі та Миколаєві глядачі зустрінуться з Олегом Маламужем – аніматором та режисером з понад 20-річним досвідом роботи (серед його проєктів касовий хіт "Викрадена принцеса" та анімаційний фільм "Мавка. Лісова пісня"). Він є деканом факультету Visual Arts та завкафедри анімаційного напрямку в Projector. На лекції він розкаже, з чого почати в анімації та як втілити свої мрії, а також проведе воркшоп зі швидкого малюнка.
Інформація щодо лекційної програми у Запоріжжі, Дніпрі та Харкові невдовзі з’явиться на сторінці фестивалю.
Покази фестивалю LINOLEUM відбудуться: Миколаїв – 9 та 10 жовтня; Одеса – 9 та 10 жовтня; Запоріжжя – 16 та 17 жовтня; Харків – 17 та 18 жовтня; Дніпро – 23 та 24 жовтня.
Міжнародний фестиваль актуальної анімації та медіамистецтва LINOLEUM – найбільший міжнародний анімаційний фестиваль в Україні, який існує з 2014 року. Щороку LINOLEUM пропонує учасникам та відвідувачам переглянути найкращу національну та світову анімацію, відвідати спеціальну освітню програму та взяти участь у воркшопах визнаних і відомих представників анімаційної індустрії країни та світу. Головна мета фестивалю – просування незалежної анімації в Україні.
Фото: facebook.com/LinoleumFestival