У Національному музеї народної архітектури та побуту України завершилася реставрація центральної вхідної групи (входу), яка тривала майже два роки.

У відкритті взяв участь очільник МКІП Олександр Ткаченко, повідомляє кореспондент Укрінформу.
"Я рада всіх вітати в оновленому вході, який ми гордо іменуємо "етнопорталом". Тому що це вхід, через який ви входите з урбанізованого технікою й гаджетами світу в нашу автентику, нашу історію. Я ще не зустрічала нікого, хто прийшов би до нас у музей, і в нього не тьохнуло серце: у когось на першій хвилині, у когось - на 21-й, але тут всі починають відчувати себе, свої корені", - зазначила директорка музею просто неба Оксана Старак-Повякель.
Для побудови входу використали сосну, смереку та дуб, а також метал і бетон. Аби композиція поєднувалася з іншими спорудами музею, використали графітовий колір. Також біля входу відремонтували оглядовий майданчик і огорожу. Реконструкція входу відбулася у межах тристороннього Меморандуму від 27 липня 2021 року між Міністерством культури та інформаційної політики, музеєм у Пирогові та компанією у галузі аграрних та харчових технологій МХП.
"Ми задумували цей проєкт до війни та планували його завершити до 2022 року... І нарешті ми його завершили, попри війну. І це справді європейський вхід (якщо хтось пам'ятає, тут раніше був металевий шлагбаумчик)", - зазначив Ткаченко.






У музеї в Пирогові відкрили відреставрований центральний вхід – «етнопортал» / Фото: Павло Багмут. Укрінформ































Під час заходу представники МХП вручили Старак-Повякель новий ключ від музею, зроблений за допомогою 3D-технологій. Його розмістили на вході разом з його попередником: подібний ключ було передано у 1975 році під час заснування скансену його тодішньому директору.
Водночас голова наглядової ради благодійного фонду "МХП-громаді" Юрій Мельник зауважив, що сьогоднішнє відкриття входу є черговим етапом у розвитку музею. Своєю чергою, засновник і голова правління компанії МХП Юрій Косюк підкреслив, що після війни цей музей має стати взірцем в Україні, і компанія надалі докладатиме зусиль до того, щоб зробити скансен гордістю українства. Зокрема, на другому етапі передбачається відбудова млинів на території музею.
У межах відкриття на співочому полі музею відбулися виступи фольклорних колективів "Громиця" та "Ягілочка". Також свій концерт зіграв гурт Kozak System.
Як повідомлялося, реконструкція центрального входу музею стала першим етапом реалізації державної програми "Магніти України". НМНАПУ став одним із чотирьох учасників програми у 2020 році.