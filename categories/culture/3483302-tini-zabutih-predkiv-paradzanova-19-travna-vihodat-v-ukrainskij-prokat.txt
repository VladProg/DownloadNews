Знакова стрічка в історії українського кіно "Тіні забутих предків" виходить 19 травня в український прокат.

Про це повідомляє пресслужба Держкіно, передає Укрінформ.
Як зауважили у Держкіно, режисер стрічки Сергій Параджанов зумів передати на екрані самобутню культуру Карпат, ні з чим не зрівнянну фольклорну стихію гуцулів, їхні багатовікові звичаї та обряди. Цей фільм заклав основи українського поетичного кіно, а після акції проти арештів українських інтелектуалів став одним із головних символів дисидентського руху та боротьби українців із радянським режимом.
"Тіні забутих предків" покажуть у Києві, Львові, Одесі, Дніпрі та Сумах. Стрічку відреставровано та оцифровано Національним центром Олександра Довженка. Дистриб'ютор – KyivMusicFilm.

"Тіні забутих предків" - це екранізація однойменної повісті Михайла Коцюбинського. Поетична драма про велике кохання розгортається у серці Карпат, на Гуцульщині. Палійчуки та Гутенюки – два смертельно ворожі роди. Але поки батьки сипали прокльони, їхні діти, Іван і Марічка, покохали одне одного, та бути разом на цьому світі їм не судилося.
Фільм Сергія Параджанова здобув світову славу: стрічку показували на фестивалях у Венеції, Локарно, Барселоні, Нью-Йорку та Лондоні. Роль Івана стала знаковою для Івана Миколайчука і зробила його одним із символів українського кіно.
«Тіні забутих предків» зняті 1964 року на кіностудії імені Олександра Довженка.