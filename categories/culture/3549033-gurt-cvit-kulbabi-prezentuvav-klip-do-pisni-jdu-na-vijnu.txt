Гурт «Цвіт кульбаби» презентував кліп до пісні «Йду на війну», прем'єра якої відбулася ще весною після повномасштабного вторгнення рф в Україну.

Про це кореспондентові Укрінформу повідомив вокаліст гурту «Цвіт кульбаби» Василь Марущак.
«Тепер ми презентуємо відеокліп до пісні про цю страшну українську історичну подію, яку буде пам’ятати не одне наше покоління і наступному розповідати. Не забудемо, не пробачимо!», - зазначив він.

За словами Марущака, для нього це не просто пісня - а крик душі, сльози, сум за сім’ями і дітьми, які не побачать вільну весну. Тому робота була присвячена українцям, які постраждали від війни.
Оскільки в Києві наприкінці квітня ще було небезпечно, гурт вирішив знімати кліп у Івано-Франківську. Зйомки відбулися в Університеті права ім. Короля Данила Галицького.

«Щодо ідеї кліпу, були різні варіанти і різні міста, але я був категорично проти знімати відеороботу на руїнах. Мене підтримав і Віктор Скуратовський (режисер кліпу - ред.). Я відправив пісню Вікторові, і він відразу запропонував ідею, яка мені сподобалась. А ще в той час на Прикарпатті перебував відомий оператор Юрій Барсук, який також зголосився приєднатися до співпраці!», - додав Марущак.
Цвіт Кульбаби — український рок-гурт, створений 2008 року. Постійний учасник різних музичних фестивалів у багатьох містах України, Європи, та Північної Америки (Канада). Стиль музики – український етно-фолк-рок.