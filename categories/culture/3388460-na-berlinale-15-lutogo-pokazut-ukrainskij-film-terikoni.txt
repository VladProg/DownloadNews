Прем‘єра фільму "Терикони" українського режисера Тараса Томенка відбудеться в межах 72-го Берлінського кінофестивалю, у конкурсній секції Generation, 15 лютого.

Про це продюсер стрічки Володимир Філіппов повідомив на пресконференції в Укрінформі.
"Прем‘єра фільму "Терикони" відбудеться 15 лютого о 16:30. Це дійсно прем’єра світового масштабу", – сказав він, висловивши сподівання, що стрічка буде представлена і на інших міжнародних фестивалях.

Режисер Тарас Томенко зазначив, що у "Териконах" розповідається про життя дітей у "сірій зоні" на сході України.
"Це історія Насті. У 2015 році, 31 грудня, в її будинок прилетіло два снаряди. В результаті цього обстрілу загинув її батько, вона втратила все. Насправді це історія цілого покоління дітей. Ми знімали епізод, як діти йдуть у перший клас, і обпекла думка, що вже народилося ціле покоління дітей, які жодного дня не жили в мирному стані. Для нас важливо говорити про це світові", – сказав Томенко.

І додав, що для нього як режисера дуже важливо, що є нагода проговорити тему дітей війни на одному з найбільших міжнародних майданчиків. "Ми сподіваємося, що фільм буде помічений і матиме резонанс. Важливо не мовчати про цю тему", - зауважив режисер.

За його словами, фільм знімався у спосіб документального спостереження, тобто знімальна група не давала вказівок героям. "Це просто шматок життя, який ми вирішили показати. Це історія життя дітей, їхнього виживання, дорослішання… Це фільм про дитинство, яке триває під час війни", – підкреслив Томенко.
Режисер також розповів про намір організувати толоку задля відновлення будинку головної героїні Насті у місті Торецьк на лінії розмежування. "Можливо, це буде якийсь певний культурний центр. Ми хочемо залучити до цього інвесторів, спонсорів, щоб це було частинкою невеликого цивілізованого світу там", – сказав Томенко.
Фільм "Терикони" створено продюсерським центром "ІнсайтМедіа" за підтримки Державного агентства України з питань кіно.

Керівник міжнародного відділу Державного агентства з питань кіно Максим Александров поінформував, що цей проєкт став одним із переможців десятого конкурсного відбору Держкіно та отримав фінансування в обсязі 4 мільйони 659 тисяч 680 гривень. За його словами, йдеться про майже 98% державного фінансування.
Як повідомлялося, 72-ий Берлінський міжнародний кінофестиваль проходитиме 10 - 20 лютого.