У Києві 9 жовтня біля Офісу Президента України, поблизу ігрового майданчика, за мотивами робіт художниці Марії Примаченко відбудеться показ мультфільмів українського виробництва.

Як передає Укрінформ, про це повідомляє Офіс Президента у Фейсбуці.
"Сьогодні, 9 жовтня, біля Офісу Президента України, поблизу ігрового майданчика за мотивами робіт художниці Марії Примаченко, з 15:00 до 21:00 відбудеться показ мультфільмів українського виробництва", - йдеться у повідомленні.
Діти та їхні батьки зможуть переглянути анімаційну стрічку-фентезі «Викрадена принцеса», а також перший і другий сезони українського мультсеріалу «Ескімоска» про пригоди дівчинки Ескімоски та її друзів.
"Запрошуємо приєднатися до перегляду та весело провести час усією родиною!", - йдеться у повідомленні.
Вхід на показ вільний.
Як повідомлялося, у Києві, біля будівлі Офісу Президента України, відкрився для відвідувачів ігровий артпростір, об’єкти якого створені за мотивами робіт відомої української художниці Марії Примаченко.
Артмайданчик орієнтований як на дітей, так і на дорослих і доступний для людей з обмеженими можливостями. Його було створено Національним комплексом «Експоцентр України» (ВДНГ) у співпраці з Благодійним фондом «Творча спадщина родини Марії Примаченко» за підтримки Офісу Президента.
Фото: Ельдар Сарахман