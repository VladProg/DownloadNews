В Ужгороді 5-10 жовтня відбудеться Карпатський гірський міжнародний кінофестиваль (CMIFF).

Про це кореспондентові Укрінформу повідомив засновник кінофестивалю та його співорганізатор Дмитро Грешко.
«Цьогоріч в Ужгороді вдруге проводимо Карпатський гірський міжнародний кінофестиваль (CMIFF). Його місія — привернути увагу до збереження Карпатських гір та популяризувати Закарпаття, яке має неймовірний потенціал для кіновиробництва», - зазначив Грешко.
За його словами, у межах кінофестивалю планують офлайн та онлайн покази фільмів із конкурсної програми, майстер-класи та творчі зустрічі з представниками кіноіндустрії (акторами, режисерами, сценаристами, кінознавцями та продюсерами), також тематичні вечірки, спеціальні події та інші заходи. Оскільки Карпатський гірський міжнародний кінофестиваль (CMIFF) відбувається повністю на волонтерських засадах, усі заплановані активності – безкоштовні, наголошують організатори.
Під час фесту проведуть фотоконкурс «Збереження пралісів та дикої природи Карпат». Конкурс відбувається у співпраці з Франкфуртським зоологічним товариством (ФЗТ) в рамках програми «Збереження Карпатських пралісів».
Основною локацію фесту обрали заклад Smart Point Hub в центрі Ужгорода (вул. Швабська, 25а).
Цьогоріч географія країн, з яких були надіслані фільми на конкурс фестивалю, охоплює Європу, Канаду, Бразилію, Нову Зеландію.
Фото: Суспільне Закарпаття