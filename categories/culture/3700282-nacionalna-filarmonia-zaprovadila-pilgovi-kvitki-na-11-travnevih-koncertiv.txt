Студенти, пенсіонери, люди з інвалідністю 1 або 2 групи, військовослужбовці строкової служби та учасники бойових дій можуть забронювати квиток за пільговою вартістю - фіксованою сумою 100 гривень - на концерт у Національній філармонії.

Про це повідомила кураторка комунікаційного напрямку Національної філармонії України Ольга Стельмашевська у коментарі кореспонденту Укрінформу.
"Ми давно планували запровадити пільгові квитки. Паралельно з цим плануванням ми запустили онлайн-анкету для відвідувачів, і вона досить активно почала заповнюватися. Одним із питань анкети було: "чого нам не вистачає?". І багато користувачів писали саме про пільгові квитки. Тому ми відповіли на ці прохання", - сказала вона.
За її словами, у філармонії заплановано 11 концертів. І хоча анонс про наявність квитків за пільговою вартістю опублікували кілька днів тому, люди активно почали їх бронювати - "від 10 до 15 замовлень на день". Водночас Стельмашевська зауважує, що кількість місць обмежена - близько 30 квитків на кожний концерт.
"Доступні різні концерти : і вокальна музика, і камерний оркестр, і національний духовий оркестр, і національний симфонічний оркестр з солістом-піаністом Євгеном Громовим, і органна музика, і ансамбль народних інструментів, і за жанрами твори різняться. Тобто, коли ми підбирали 11 концертів, ми намагалися зробити так, щоб слухач задовольнив свої смаки - від Баха й Бетхвена до Дебюссі й Бортнянського", - зазначила Стельмашевська.
Вона зазначила, що придбати пільгові квитки можуть особи пенсійного віку, люди з інвалідністю І або ІІ групи, військовослужбовці строкової служби, учасники бойових дій, за наявності відповідного посвідчення. Бронювання квитка відбувається лише по телефону - номери каси зазначені на сайті. Надалі відвідувач викуповує його в касі філармонії за фіксованою ціною - 100 грн.
"Це не останній ряд партеру. Ці пільгові квитки "розкидані" по центру партеру по два. Наприклад, якщо у людини є супроводжувач - непільговик, він може придбати квиток за повну ціну і сісти поруч з людиною, яка має посвідчення", - зауважила кураторка.
За словами Стельмашевської, ця практика триватиме принаймні до перемоги. В умовах, коли філармонія продає неповну залу - 160 місць замість довоєнних 600, пільгові квитки заохочуватимуть слухачів, а відтак - музиканти продовжать створювати концертні програми, а відвідувачі - "продовжать жити повноцінним життям і задовольняти свої культурні потреби".
Як повідомлялося, студенти мистецьких вишів можуть відвідати репетицію симфонічного оркестру в Нацфілармонії напередодні концерту.