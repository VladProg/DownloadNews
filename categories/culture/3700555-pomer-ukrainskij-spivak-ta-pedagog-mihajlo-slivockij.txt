Помер український співак та педагог з Прикарпаття Михайло Сливоцький.

Про це у Фейсбуці повідомила професорка Прикарпатського національного університету імені Стефаника Ганна Карась, передає Укрінформ.
«Сьогодні перестало битися серце нашого прикарпатського соловейка - Михайла Юрійовича Сливоцького... Невимовна втрата для української музичної культури, якій служив віддано і чесно, для колективу однодумців і для родини», - зазначила Карась.
Вона зауважила, що неповторний голос Сливоцького запам'ятовувався назавжди своїм неповторним тембром і щирістю.
Михайло Сливоцький — український співак та педагог, Заслужений діяч мистецтв України, професор. Декан музичного факультету Прикарпатського національного університету ім. В. Стефаника, контратенор — високий чоловічий альтовий голос, найвищий із чоловічих оперних голосів.
Виступав з інструментальним квартетом «Усмішка», вокальним квартетом «Легінь» , жіночим вокальним ансамблем «Росинка», ансамблем «Коло». З концертами побував у Німеччині, Франції, Японії, Фінляндії, США, Австралії, Канаді та інших країнах.