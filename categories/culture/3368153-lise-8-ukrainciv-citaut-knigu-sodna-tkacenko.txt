Щодня читає книжку лише вісім відсотків українців.

Про це сказав міністр культури та інформаційної політики Олександр Ткаченко під час пресконференції в Укрінформі.
"Ми починаємо говорити про читання на національному рівні. Зараз проходить обговорення Стратегії читання. Чому це важливо? Один з показників розвинутих країн - це кількість людей, які читають. Якщо в таких країнах, як Канада, з якої ми хочемо брати взірець, читає на тиждень 67% канадців, у Франції - 60% (населення - ред.), то в Україні цей показник лише 25%. Книжку кожного дня читає лише 8% українців", - сказав Ткаченко.
Водночас він звернув увагу, що читання розвиває не тільки критичне мислення, а і є одним з суттєвих показників успішності людини, передусім у професії.
Міністр зазначив, що кількість книжок, які видаються в розвинутих країнах світу, збільшується. За даними Penguin Random House, обсяг виданої дитячої літератури у 2020 році зріс на 30%. Щороку у провідних країнах реєструється збільшення на 5-8% кількості проданих книг, натомість в Україні, навпаки, спостерігається негативна тенденція, наголосив Ткаченко.
"Обсяг проданих книг впав на 50%. Але є й варіанти. У нас запрацювала сьогодні програма «єПідтримка». У межах цієї програми є КВЕДи, які передбачені на покупку саме книг", - зауважив міністр.
Як повідомляв Укрінформ, 13 грудня стартує пілот проєкту «єПідтримка», який дасть змогу отримати тисячу гривень за вакцинацію проти коронавірусу.
Для тих українців, хто не братиме участь у бета-тестуванні проєкту «єПідтримка», послуга буде доступна з 19 грудня. Заявку можна подати до кінця терміну дії програми, тобто до 18 грудня 2022 року.
На витрату 1000 грн є чотири місяці з моменту їх зарахування на картку.
Виплату може отримати виключно громадянин України, який досяг 18 років і має в застосунку Дія «зелений» COVID-сертифікат вакцинації.