Комісія Міністерства культури та інформаційної політики з приймання-передачі державного майна завершила роботу та підписала із Національним заповідником “Києво-Печерська лавра” акт, яким підтвердила передачу державного майна у користування заповідника.

Як передає Укрінформ, про це повідомив у Телеграмі очільник МКІП Олександр Ткаченко.
“Вчора, 5.06.2023 року Комісія МКІП з приймання-передачі державного майна Лаври завершила свою роботу та підписала із Заповідником акт приймання-передачі державного майна Національного заповідника “Києво-Печерська лавра”, яким підтвердила передачу державного майна у користування Заповідника”, - зазначив він.

За словами Ткаченка, загалом комісія перевірила та повернула у власність держави 79 об’єктів. “Всі в різних станах. УПЦ МП допущено самовільну перебудову, добудову, перепланування пам’яток культурної спадщини та будівництво новобудов на території Заповідника. З всім цим ще будемо розбиратись”, - додав міністр.
Як зауважив очільник МКІП, тепер, після того, як заповідник направив вимогу УПЦ МП про невідкладне звільнення, припинення користування та повернення заповіднику його майна, остання має протягом трьох робочих днів із дня їх отримання це зробити. У випадку відмови - буде суд для ухвалення відповідного рішення щодо усунення перешкод заповідника в користуванні майном.
Крім того, Ткаченко повідомив, що у вівторок, 6 червня, представники монастиря відмовилися через канцелярію прийняти акт прийому-передачі державного майна, тому заповідник відправив усі документи поштою та в електронному форматі.
Міністр подякував колегам за проведену роботу і наголосив: “Це дійсно історичне рішення та непроста робота - але Лавра має бути українською, і вона повертається до держави”.
Як повідомляв Укрінформ, Національний заповідник "Києво-Печерська лавра" оголосив про розірвання договору про оренду з Українською православною церквою московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.
Фото: Марія Ковальчук