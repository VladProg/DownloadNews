Олена Зеленська розповіла про «ательєнормально» - майстерню для художників та художниць, у тому числі із синдромом Дауна.

Відповідний допис дружина Президента розмістила в Телеграмі, передає Укрінформ.
«Ательєнормально» – це майстерня для художників та художниць з синдромом Дауна і без. Та насамперед це історія потужної взаємопідтримки. Приклад інклюзії, яким хочеться ділитися, аби подібні історії розвивалися в Україні», - написала перша леді.
За її словами, за кілька тижнів до повномасштабного вторгнення художник Стас Туріна, куратор «ательєнормально» розсилав батькам своїх колег брошуру «Що робити під час війни та надзвичайних ситуацій», адже хотів попередити їх. Сам зі своєю нареченою Катею Лібкінд вирішив залишатися у Києві, навіть за найстрашнішого сценарію - окупації міста.
Удвох вони волонтерили у Павлівській психіатричній лікарні, згодом - у Пуща-Водицькому психоневрологічному інтернаті, де відкрили художню майстерню.

Частково команда «ательєнормально» виїхала за кордон. Один із художників, Женя Голубєнцев опинився в окупації у селі Вабля, що на околицях Бородянки. На щастя, йому вдалося вибратися, і тепер Женя працює у творчій майстерні Кельна.
Зеленська зауважила, що зараз митцям «ательєнормально» не так легко бачитися - графіки зустрічей переривають тривоги, та й сил небагато. Художникам із синдромом Дауна не просто повертатися додому, всі вони живуть з батьками і потребують підтримки.
«Ми багато волонтерили, допомагаючи і тим, в кого були знищені домівки, і друзям у війську, і людям з інвалідністю, як була потреба. Тепер, коли Київ видихає, ми думаємо знову про мистецтво, і звісно - про інклюзію», - наводить перша леді слова Туріна, який також наголосив на тому, як важливо створити у країні умови і для роботи художників майстерні, і для їх повернення додому.
Зеленська додала, що Арт-брют — мистецтво людей з ментальними порушеннями, Україна з ним лише знайомиться, хоч у світі цей напрям доволі розвинений. «Сподіваюся, подібні творчі проєкти із одиничних прикладів і у нашій країні стануть нормою. Бо показують нам, наскільки розмаїтим може бути поняття «нормально», - підкреслила дружина Президента.
Як повідомлялося, у 2020 році Володимир Зеленський підписав указ «Про забезпечення створення безбар’єрного простору в Україні», ухвалено Національну стратегію безбар'єрності, План заходів із подолання бар’єрів, з’явилася Рада безбар’єрності при Кабінеті Міністрів.
На основі запропонованого дружиною Президента бачення безбар’єрного суспільства великі компанії-працедавці об’єднались у спільноту «Бізнес без бар’єрів». З громадськими організаціями розроблено електронний «Довідник безбар’єрності» – перший посібник із коректного спілкування. Реалізовано також кілька інфраструктурних проєктів безбар’єрних просторів у громадах і культурних закладах.
Фото: Олена Зеленська, Телеграм