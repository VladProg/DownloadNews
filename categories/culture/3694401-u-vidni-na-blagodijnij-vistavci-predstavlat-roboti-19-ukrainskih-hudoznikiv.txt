В історичному центрі Відня з 15 по 17 квітня відбудеться виставка українського мистецтва ART ON THE BATTLEFRONT.

Як передає Укрінформ, про це Міністерство культури та інформаційної політики повідомляє у Телеграмі.
Роботи 19 художників покажуть в оновленому приміщенні Künstlerhaus, де розташований один із найвідоміших у світі музеїв сучасного мистецтва — Albertina Modern.
"Виставка являє собою рефлексії українських художників стосовно сьогодення та фіксує відчуття актуальних подій", - зазначили у МКІП.
Також протягом виставки можна бути придбати роботи українських художників. Всі кошти від продажу будуть передані у фонд реабілітації жінок-військових, створений українською громадською організацією "Жіночий ветеранський рух".
Виставку ініціювала редакція українського Vogue, вона стане підсумком однойменного віртуального артпроєкту. Партнерами виставки стали компанія Admixer, Künstlerhaus та Office Ukraine та МКІП.
Як повідомляв Укрінформ, у Брюсселі відбудеться виставка, що розповість про українців, які щодня чинять спротив росіянам на тимчасово захоплених територіях.