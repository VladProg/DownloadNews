Український бренд Litkovska продемонстрував свою нову колекцію у Парижі.

Цього разу дизайнерка Лілія Літковська вибрала для шоу незвичайну локацію – карусель у саду Тюїльрі, а сама колекція під назвою "Веснянка" стала історією про новий початок, передає Укрінформ з посиланням на Vogue.
Назва "Веснянка" – це данина традиційним українським веснянкам, пісням, що зустрічають весну та прославляють життя. В новому сезоні бренд досліджує красу життя та його етапів, розглядаючи дорослішання не лише як частину індивідуального розвитку людини, а і як прогрес культур та націй.






Український бренд Litkovska показав колекцію в Парижі / Фото: vogue.ua








































"Для Litkovska «Веснянка» — це візуальна оповідь про надії на завтрашній день, страхи та невідворотність вибору. Натхненна метафорою переходу до нового життя, колекція оспівує безстрашний крок до нового світанку, нової весни, нового світу", – розповідає дизайнерка.
За словами Літковської, вона бачить Україну невгасимим джерелом натхнення: молода нація, що бореться за свободу.
Для нової колекції дизайнерка поєднала моду із глибоким символізмом. Деякі елементи колекції прикрашені вишивкою тексту "Молитви українського патріота" – твору, написаного політичним в’язнем кров’ю на стінах камери у 1930-х роках.
Алюзії на традиційний український костюм – ще одна примітна риса робіт Лілії Літковської, що знайшла місце і у новій колекції. Елементом одного з образів для показу колекції на Паризькому тижні моди стала спідниця-запаска, знайдена дизайнеркою підчас експедиції до українських Карпат.
Використання аутентичних народних аксесуарів не випадкове. Поєднуючи витвір українських майстринь минулого із власним сучасним дизайном, Літковська підкреслює тяглість поколінь та глибокий зв’язок із корінням, який став ще більш відчутним та важливим для українців сьогодні.
Нейтральна палітра кольорів варіюється від натурального льону до сміливих чорних речей – витончений спосіб підкреслити різноманітність вибору. Невагомі сукні з торочками та в’язані аксесуари поєднуються з брючними костюмами та складним вечірнім вбранням.
Як повідомлялося, відомі українські дизайнери та модні бренди з перших днів війни росії проти України налаштували свої виробництва на пошиття військового одягу та взуття. Вони намагаються максимально забезпечити українських воїнів на фронті теплими та зручними речами, а також зберегти робочі місця для своїх працівників.