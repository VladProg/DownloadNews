Американський стрімінговий сервіс Netflix відмовився транслювати 20 російських федеральних каналів через напад Росії на Україну та війну.

Про це повідомляє Politico з посиланням на представника Netflix, передає Укрінформ.
Як зазначається, через нові зобов’язання в Росії з 1 березня Netflix повинен був транслювати 20 російських пропагандистських телеканалів, зокрема "НТВ", "Первый канал", канал РПЦ "Спас" тощо.
«Враховуючи поточну ситуацію, ми не плануємо додавати ці канали до нашого сервісу», - заявив представник Netflix.
Як повідомляв Укрінформ, Walt Disney, Warner Bros. та Sony Pictures призупиняють показ своїх фільмів у кінотеатрах РФ через її напад на Україну та війну.
24 лютого президент РФ Володимир Путін оголосив про початок вторгнення в Україну. Введено воєнний стан. Глава Української держави Володимир Зеленський підписав указ про загальну мобілізацію.


Фото: Getty Images