Національний театр імені Марії Заньковецької у Львові віддав свою сцену та фойє театру для потреб волонтерів.

Як передає Укрінформ, про це повідомляє МКІП в Телеграмі.
«Нас не перемогти, бо кожен українець готовий дати відсіч ворогу. Бо Україна об'єднана і кожен на своєму фронті підтримує наші славні ЗСУ. Культурний фронт не виключення. Національний театр імені Марії Заньковецької у Львові віддав свою сцену та фойє театру для потреб волонтерів. Актори плетуть сітки та проводять збір усіх необхідних речей для військових та людей, які через окупантів були вимушені покинути свої домівки», - йдеться у повідомленні.
Зазначається, що театр у колаборації з Львівським музеєм історії релігії запустили спільний проєкт і створюють плакати.
«Коли кожен в Україні приєднується до боротьби, силу нашого завзятого рою не перемогти ніяким шершням-колорадам!», - наголошують у МКІП.
Як повідомлялося, 24 лютого президент РФ Володимир Путін оголосив про початок вторгнення до України. Російські війська обстрілюють та руйнують ключові об'єкти інфраструктури, проводять масовані обстріли житлових районів українських міст та сіл з використанням артилерії, реактивних систем залпового вогню та балістичних ракет.
В Україні запроваджено воєнний стан та оголошено загальну мобілізацію.