У Львівській опері відбувся допрем’єрний показ модерн-балету «Тіні забутих предків» у постановці Артема Шошина на музику Івана Небесного, лібрето Василя Вовкуна.

Про це повідомляє кореспондент Укрінформу.
«Задум та втілення модерн-балету «Тіні забутих предків» у Львівській національній опері – це ще одна спроба створення сучасного українського культурного продукту та його репрезентація в контексті європейського культуротворення», – зазначив на брифінгу автор лібрето, режисер-постановник та керівник проєкту Василь Вовкун.
За словами творців, головним викликом стала популярність літературного першоджерела і його численні втілення у кінематографі, живописі, драматичному і музичному театрах. Команда прагнула створити власну, неповторну історію.
«У нашому прочитанні легендарної повісті ми виходимо за ранг поетичного та ліричного і натомість заходимо у сферу драматургії, побудованої на протистоянні природи і людини, суспільства і особистості», – зазначив диригент-постановник Юрій Бервецький.






Допрем’єрний показ балету «Тіні забутих предків» / Фото: Анастасія Смольєнко, Укрінформ




















































Музична партитура Івана Небесного, що містить в основі ритміку гуцульського танцю та мелодику автентичних піснеспівів, занурює глядача у мальовничу атмосферу Карпат та світ міфічних уявлень гуцулів.
Балетмейстер-постановник “Тіней забутих предків” Артем Шошин зауважив, що переосмислив сюжет повісті у неокласичній хореографії з елементами класичного балету, контемпорарі та модерну, при цьому прагнучи зберегти впізнаваність першоджерела.
«Насамперед я намагався зробити так, щоб глядач міг побачити, відчути та зрозуміти сюжет відомої повісті Михайла Коцюбинського», - сказав Шошин.

Для оригінального художнього вирішення вистави було запрошено відомого литовського сценографа і художника зі світла Арвідаса Буйнаускаса. Його досвід роботи у різних жанрах із застосуванням інноваційних технологій дозволив створити візуальну концепцію, що підкреслила філософсько-психологічні акценти постановки. Художниця з костюмів Наталія Міщенко майстерно поєднала у вбранні героїв автентику гуцульського краю і сучасні дизайнерські тенденції.
Балет «Тіні забутих предків» реалізовано в межах творчої програми розвитку Львівської національної опери «Український прорив» генерального директора - художнього керівника театру Василя Вовкуна.
Прем’єрні покази вистави відбудуться 2, 3, 7 та 8 грудня.
Кошти від премʼєрного показу вистави 2 грудня, а також донати, збір яких буде відбуватися цього ж дня під час онлайн-трансляції, передадуть на потреби ЗСУ.
Під час прем’єри балету «Тіні забутих предків» у фоє театру представлять виставку автентичних строїв Гуцульщини з приватної колекції Роксоляни Шимчук. Її приватне зібрання налічує декілька тисяч зразків одягу, прикрас, головних уборів та інших аксесуарів з різних куточків України.
Як повідомляв Укрінформ, у жовтні в Львівській національній опері відбулася прем'єра театралізованого музичного дійства «Псальми війни» Є.Станковича, яка в музиці передає події війни та емоції сьогодення для наступних поколінь.