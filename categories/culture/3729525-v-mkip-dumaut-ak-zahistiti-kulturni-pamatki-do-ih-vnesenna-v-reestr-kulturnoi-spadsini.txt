МКІП опрацьовує рішення про збереження об'єктів культурної спадщини до їх внесення в державний реєстр нерухомих пам'яток України.

Про це Міністерство культури та інформаційної політики повідомило в Телеграм, передає Укрінформ.
"Ситуація навколо мозаїки 1970 року, присвяченої вогнеборцям, у павільйоні ДСНС на ВДНГ вкотре засвідчила нагальну потребу поглибленого дослідження, інвентаризації та невідкладного правового захисту об‘єктів, створених на території України протягом XX століття... З нашого боку працюємо над удосконаленням законодавчої бази, а також внутрішніх процедур прийняття рішень, котрі повинні бути прозорими, професійними та неупередженими", - йдеться у повідомленні.
В МКІП зазначили, що взяття об'єктів на облік зараз можливе у разі наявності документів та консолідованої позиції фахової спільноти. Наразі у міністерстві працюють над оптимальним та оперативним рішенням, яке б дозволило долучити експертну спільноту і зберегти об’єкти до їхнього внесення в реєстр.
Як повідомлялося, 26 червня в Києві на території Експоцентру на будівлі, що належить ДСНС прибрали мозаїчне панно, на якому були зображені вогнеборці. Згодом в ДСНС повідомили, що мозаїку відновлять.