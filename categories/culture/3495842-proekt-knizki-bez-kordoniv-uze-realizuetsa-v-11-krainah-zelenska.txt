Проєкт “Книжки без кордонів” реалізується в 11 країнах світу і налічує 80 тисяч надрукованих книжок.

Про це повідомила дружина Президента Олена Зеленська в Фейсбуці, передає Укрінформ.
"Яка ваша улюблена дитяча книжка українською? Якби я була зараз малою, то точно закохалася б у «Таке велике слоненя», або в «Кошеня і Сонечко», або в «Казку про Старого Лева»… Діти, які полишили домівки через війну, не брали із собою книжок. Їхні сім’ї часто евакуювалися взагалі без нічого. І тепер дитяча книжка рідною мовою може стати частинкою дому, миру, хвилинкою спокою. Саме для цього наш проєкт «Книжки без кордонів»... Проєкт реалізується вже 11 країнах і налічує 80 тис. надрукованих книжок", - написала Зеленська.

За її словами, проєкт працює так: українські видавництва надають готові макети своїх яскравих і чудово оформлених книжок, а далі посольства України ведуть переговори/шукають партнерів серед закордонних друкарень, які ці книжки випускають.

"У цього яскравого світу, населеного слоненятами й чарівними левами, немає й не може бути кордонів. Він лише розширюватиметься, бо саме зараз до проєкту приєднуються десятки країн", - написала дружина Президента.

Вона зазначила, що в процесі приєднання до проєкту вже Франція, Нідерланди, Італія, Румунія, Фінляндія, Велика Британія, Туреччина.

"Мине багато років, і хтось запитає в мами чи тата: «А яка у вас улюблена дитяча книжка?» І вони назвуть одну з тих, які отримали у вимушеній розлуці з Батьківщиною. Та це буде вже вдома, в Україні", - додала Зеленська.
Як повідомлялося, за даними Управління верховного комісара ООН у справах біженців (УВКБ), кількість біженців з України, які внаслідок російського вторгнення змушені були залишити свої домівки та виїхати за кордон, сягнула понад 6,5 мільйона осіб. Зокрема, станом на 22 травня територію України залишила 6 552 971 особа.
Фото: Олена Зеленська