У Львівському національному музеї Івана Франка (Дім Франка) презентували оновлений вебпортал з оцифрованими у межах проєкту "FrankoData: відкритий цифровий музей" понад 1200 одиницями артефактів.

Про це повідомляє Міністерство культури та інформаційної політики в Телеграмі, передає Укрінформ.
«1200 одиниць зберігання було оцифровано, частина з яких була успішно відреставрована. Проєкт «FrankoData: відкритий цифровий музей» реалізовується Домом Франка у співпраці з Інститутом франкознавства ЛНУ імені Івана Франка та за підтримки Українського культурного фонду», - йдеться у повідомленні.
Зазначається, що на презентацію були запрошені керівник проєкту Віктор Мартинюк, розробник сайту Рінат Ботченко та адміністратор цифрової бази даних Микола Ковалишин.
Як повідомляв Укрінформ, у львівському музеї Івана Франка відкрили виставку «Врятовані» у межах проєкту "FrankoData: відкритий цифровий музей" за підтримки УКФ. Виставка з музейних артефактів включає 116 відреставрованих артефактів. З них 110 паперових і шість дерев’яних.
Мультитематична експозиція складається з документів, пов’язаних із Іваном Франком та його сучасниками, містить матеріали, що стосуються вершинних творів Франка та тривалої історії їх інтерпретації – як наукової, так і мистецької.
Фото: МКІП