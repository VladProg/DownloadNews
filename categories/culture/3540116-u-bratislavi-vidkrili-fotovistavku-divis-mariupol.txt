У Братиславі (Словаччина) відкрилась фотовиставка «Дивись! Маріуполь!».

Про це в Телеграмі повідомив міністр культури та інформаційної політики, передає Укрінформ.
"Днями у столиці Словаччини Братиславі відкрилась фотовиставка «Дивись! Маріуполь!». Презентація цього проєкту стала можливою завдяки співпраці двох провідних музеїв наших країн – Національного музею історії України у Другій світовій війні та Словацького національного музею", – зазначив Ткаченко.

Він розповів, що ця виставка оповідає трагічну історію Маріуполя – міста-героя, міста героїв, міста Марії та міста-мученика. "Міста, куди разом з російськими ордами загарбників прийшло концентроване зло, яке, здавалося б, мало назавжди лишитися у кривавому двадцятому столітті", — додав міністр.
За його словами, основою виставки стали фотографії маріупольця, журналіста В’ячеслава Твердохліба, які він зробив на звичайний смартфон, коли намагався вижити в умовах гуманітарної катастрофи. Ткаченко уточнив, що останнє фото було зроблене 22 березня 2022 року. Він підкреслив, що на цих фотографіях – моторошна реальність, яку принесло Маріуполю російське вторгнення.
"Світ має бачити правду, щоб трагедія, яка спіткала Маріуполь, більше ніколи не повторилася в історії людства", – наголосив урядовець.
Як повідомлялося, агресія росії спричинила в Маріуполі одну з найбільших гуманітарних катастроф. Місто практично повністю зруйноване внаслідок ворожих обстрілів.
Маріуполь на сьогодні без нормального постачання електрики, води, газу. Від початку російського вторгнення у місті загинули близько 22 тис. мирних жителів. Понад 50 тисяч були депортовані до росії та тимчасово окупованих територій Донецької області.
Нині у заблокованому місті залишаються понад 100 тис. жителів. Маріуполю загрожують екологічна катастрофа та спалах інфекційних хвороб.


Колаборанта Костянтина Іващенка російські загарбники оголосили «мером» Маріуполя та створюють картинку «відновлення життя міста».
Жителі міста чинять спротив «владі» - розповсюджують по місту наліпки та листівки з українською символікою.