Режисерський дебют Даші Трегубової "Її б звали Марта" був підтриманий із боку Словенського урядового центру кіно та приватної кінокомпанії Viba Film.

Як передає Укрінформ, про це повідомляє пресслужба Держкіно.
"У квітні ми познайомилися зі словенським продюсером Брана Срдічем, який одразу зауважив, що наш сюжет матиме попит у Європі. Як на мене, отримана підтримка з боку урядового кіноцентру також підтверджує це. Навіщо Словенії включатися в український продукт? Через підтримку з боку словенців ми перенесли пролог стрічки з Італії до цієї країни. Отже, якщо фільм “вистрілить”, неймовірні словенські краєвиди побачить багато глядачів. Я пишаюся тим, що нам вдалося зацікавити словенських партнерів та стати піонерами від України на цьому ринку. Вже зараз ми розробляємо ідеї для наступних спільних проєктів", - сказав продюсер фільму Олександр Омельянов.

Загальна сума підтримки з боку словенських партнерів становить близько 5,5 млн гривень. Стрічка стане першим фільмом, створеним у копродукції України та Словенії.
Містичний трилер "Її б звали Марта" розповідає історію українця, який повертається додому разом із родиною після довготривалої роботи за кордоном. Сім’ю зобов'язують пройти обсервацію у військовому санаторії через епідемію COVID-19. У перший же день поселення дружина безвісти зникає. Чоловік починає пошуки, однак усі, що відбувають самоізоляцію разом із ним, стверджують, що до санаторію він приїхав один.

Кінопроєкт став одним із переможців 14-го конкурсного відбору Держкіно. Виробництвом фільму займається українська кінокомпанія JOYFILMS, продюсери – Олександр Омельянов, Артем Колюбаєв, Максим Лещанка. Міноритарним співвиробником виступила словенська компанія A Atlanta Film. Нині проєкт перебуває на етапі препродакшну.
Початок знімального процесу запланований на березень 2022 року.
Як повідомлялося, з 9 грудня в широкий кінопрокат виходить фільм режисера Тараса Дроня "Із зав'язаними очима".
Фото в тексті: usfa.gov.ua