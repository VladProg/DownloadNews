Французький режисер документального кіно Гійом Рібо, який представив в Україні свій фільм про Голодомор 1932-1933 років, вважає помилкою те, що досі не були офіційно засуджені злочини радянської влади в СРСР.

Про це він розповів в інтерв'ю Укрінформу.
Зокрема, на запитання журналіста про те, чому на його думку у світі так мало знімають фільмів про злочини радянської влади. Натомість, про злочини нацистської Німеччини у роки Другої світової війни є дуже багато кінопродукції.
"Так, справді набагато більше фільмів знімається про нацистські злочини, зокрема й документалістики. Але важливіше за фільми те, що ці злочини були офіційно засуджені на Нюрнберзькому процесі 1945 року. Завдяки цьому Німеччина, яка була звільнена від нацизму, змогла побудувати нове суспільство і вийти на новий початок. На жаль, не було подібного «Нюрнберга» для злочинів Радянського Союзу. Злочини комуністів у СРСР ніколи не були офіційно засуджені. І Росія завжди могла заперечити ці злочини, як правонаступниця Радянського Союзу", - сказав Рібо.
Крім того, він зауважив і на відсутності достатньої кількості фото і відеоматеріалів, архівних документів, які б фіксували злочини радянського періоду.
"Щоб зробити документальне кіно про якусь подію, потрібно працювати з архівними даними – фото-, відеоматеріали, текстові документи. Із них уже потім можна робити якісне документальне кіно. Голокост та інші нацистські злочини були дуже гарно висвітлені, часто навіть самими німцями. Тобто є багато фото-, відеоматеріалів, відзнятих нацистськими солдатами, збереглося чимало свідчень і живих свідків тих злочинів. Тому коли мова йде про Голокост – є і матеріали, й свідки. А коли ми кажемо про Голодомор в Україні – збереглося лише 26 справжніх фотографій тих подій. Уявіть, було близько 4-5 мільйонів жертв, а фотографій – лише 26", - додав режисер із Франції.
Він пригадав, що навіть під час розвінчування культу Сталіна у 1956 році на з’їзді партії в Радянському Союзі був лише один злочин, про який тоді радянська влада нічого не розповідала. Саме Голодомор в Україні 1932-1933 років.
Повну розмову із французьким режисером-документалістом Гійомом Рібо читайте на сторінках Укрінформу. Із інтерв'ю ви дізнаєтесь про те, як у французького митця виникла ідея створення фільму "Зерна голоду. Україна 1933", чому світ лише зараз починає офіційно визнавати Голодомор геноцидом українського народу та чим нинішній президент Росії нагадує йому найкривавішого керівника Радянського Союзу Сталіна.
Фото: Міли Софович, "Миколайчук OPEN"