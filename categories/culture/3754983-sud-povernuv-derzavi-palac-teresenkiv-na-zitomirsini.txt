Господарський суд Житомирської області ухвалив повернути державі маєток Терещенків у смт Червоне, який перебував у власності Житомирської єпархії УПЦ (МП).

Про це повідомляє кореспондент Укрінформу.
Суд на засіданні 30 серпня задовольнив усі вимоги Бердичівської окружної прокуратури. Відомство у своєму позові просило, зокрема, визнати недійсною укладену 2000 року угоду між ВАТ «Червоненський цукровик» та Житомирським єпархіальним управлінням УПЦ про безкоштовну передачу маєтку Терещенка; скасувати свідоцтво від 02.10.2012 про право приватної власності на будівлі Свято-Різдва Христового Червоненського монастиря; витребувати з володіння монастиря на користь держави в особі Міністерства освіти та науки нерухоме майно (нежитлову будівлю монастиря площею 2802,7 кв. м та дві господарські будівлі площею 1264,7 і 394,5 кв. м).
Представник відповідача Марина Шолодько назвала рішення суду незаконним і заявила, що воно буде оскаржене.
Раніше Верховний суд підтримав позицію Житомирської обласної прокуратури щодо незаконності передачі палацу Терещенків у смт Червоне у власність Житомирської єпархії УПЦ (МП) і ухвалив направити справу до суду першої інстанції для продовження розгляду та прийняття законного рішення на захист державних інтересів.
Палац Терещенків побудований у 1861 році Адольфом Грохольським, після його смерті перейшов у власність відомого мецената та цукрового промисловця Миколи Терещенка. Після приходу більшовиків там облаштували сирітський притулок, а згодом – фабрично-заводське училище.
Об’єкт є пам’яткою архітектури місцевого значення.
У 2000 році ВАТ «Червоненський цукровик» безкоштовно передав маєток у власність Житомирської єпархії. У 2001 році в частині плацу створили Червоненський Свято-Різдва Христового жіночий монастир, підпорядкований Житомирській єпархії УПЦ (МП). Охоронного договору на пам’ятку архітектури єпархія не мала.
Бердичівська окружна прокуратура встановила факт протиправного вибуття майна державної форми власності – садиби Терещенка і звернулася до суду з позовом про повернення втраченої нерухомості державі. Усі судові рішення про відмову прокуратура оскаржила.