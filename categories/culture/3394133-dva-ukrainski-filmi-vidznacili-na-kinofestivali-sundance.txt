Українська режисерка Марина Ер Горбач отримала нагороду за кращу режисуру світового художнього кіно на кінофестивалі Sundance. Також нагороду фестивалю здобув спільний дансько-українсько-шведський фільм.

Як передає Укрінформ, про це повідомляється на сайті фестивалю.
У фільмі Марини Горбач - "Клондайк" йдеться про війну на Донбасі та авіакатастрофу малайзійського боїнга рейсу MH17. У центрі сюжету місцева родина: Ірка та Толік, які очікують на народження першої дитини, жінка відмовляється евакуюватись, навіть коли село захоплюють озброєні бойовики.

Також на фестивалі була представлена документальна стрічка «Будинок зі скалок». Це фільм спільного виробництва Данії, Швеції, Фінляндії та України. У стрічці оповідається про декількох соціальних працівників на сході України, які працюють в особливому дитячому будинку та створюють безпечний простір для дітей. Режисер фільму Сімон Леренг Вільмонт отримав нагороду за кращу режисуру світового документального кіно.
Як повідомлялося, у США розпочався щорічний міжнародний кінофестиваль «Санденс», в конкурсі якого вперше в історії бере участь український ігровий фільм - драма «Клондайк» режисерки Марини Ер Горбач.
У 2020 році кінопроєкт «Клондайку» переміг на міжнародному конкурсі сценаріїв 12 Puntо медіахолдингу TRT, який гарантував телевізійну трансляцію фільму в ефірі найбільшого турецького мовника. Також фільм отримав приз індустріальної секції Antalya Film Forum. У листопаді «Клондайк» було представлено у секції Work in Progress cocoWIP 2021 кінофестивалю у Котбусі (Німеччина).
Фото: credo