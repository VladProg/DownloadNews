У Чернівцях знімають короткометражний фільм «Жовта зірка» про дружбу єврейської та української родин у часи Другої світової війни. У зйомках задіяли близько 300 акторів.

Про це у Фейсбуці повідомляє Чернівецька обласна державна адміністрація, передає Укрінформ.
«Історія двох родин – єврейської та української – у часи Другої світової війни. У Чернівцях за підтримки Буковинського культурного фонду знімають короткометражний фільм «Жовта зірка», - йдеться у повідомленні.
Тематика стрічки – Голокост. Автор ідеї та сюжету – відомий буковинський кінорежисер Сергій Скобун.

«Це історія про відносини та почуття. У центрі подій дві сім’ї. Вони живуть у одному місті. Діти цих родин дружать між собою, в результаті й дорослі починають підтримувати зв’язок», – розповів Скобун.
Він також зазначив, що основна локація зйомок – центральні вулиці Чернівців. У кадр також потраплять приміщення, де є юдейська автентика.
«Акторський склад «Жовтої зірки» налічує близько 300 осіб. Атмосферу часів Другої світової війни глядачам передаватимуть не лише через їхню професійну гру та локації, а й за допомогою реквізиту. Його збирали в музеях області, приватних колекціях. Деякі речі шили», - зазначили у Чернівецькій ОДА.
Презентують кінострічку у 2022 році. Її побачать не лише у Чернівцях, а й в інших містах України. «Жовту зірку» також планують показати на великих світових фестивалях.