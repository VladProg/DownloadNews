У Скарбниці на території Києво-Печерської лаври відбулася презентація окремих артефактів з колекції «Крим: золото й таємниці Чорного моря», яка вже в Україні.

Про це повідомляє кореспондент Укрінформу.
Захід відкрив т.в.о. міністра культури та інформаційної політики України Ростислав Карандєєв.
«Україна повертає своє. Так само як Збройні сили України борються за те, щоб повернути окуповані території, цивільні, які виконують свій обов'язок на державній службі, працівники музеїв, українські дипломати, ті, хто працює сьогодні в інтересах країни за кордоном, роблять все необхідне для того, щоб повернути українські цінності. Ті, які були незаконно вивезені з території України, вкрадені, або які належать Україні і мають бути саме тут», - сказав Карандєєв.






У Києві показали частину повернутого в Україну «скіфського золота» / Фото: Павло Багмут, Укрінформ


































Він наголосив, що повернення «скіфського золота» - це перший за історію українсько-російської війни випадок такого великого за розміром і значенням повернення цінностей до нашої країни.
Т.в.о. міністра культури та інформаційної політики нагадав, що колекція понад 10 років знаходилась за межами України.
«З 2013 року вона була сформована і направлена спочатку до Німеччини, потім до Нідерландів з метою експонування в провідних європейських українських музеях. Після початку війни між Україною і Росією постало питання повернення цінностей саме в Україну, але, на жаль, не на територію тимчасово окупованого Криму», - розповів Карандєєв.
Він зауважив, що наразі колекція знаходиться саме у Скарбниці на території Києво-Печерської лаври, оскільки саме у цьому місці знаходиться найбільша колекція скіфських предметів, «скіфського золота» зокрема.
«565 предметів, які повернулися зараз, будуть долучені до колекції, але обов'язково після повернення Криму, після того, як ми відновимо роботу кримських музеїв під прапором України, ці предмети будуть передані саме туди, звідки вони свого часу розпочали свій європейський шлях», - зауважив т.в.о. міністра культури та інформаційної політики.
У презентації також взяли участь заступниця міністра юстиції Ірина Мудра, перша заступниця міністра закордонних справ Еміне Джапарова, посол Нідерландів Йеннес де Мол, представники Служби безпеки України, Державної митної служби України, Офісу Генерального прокурора, Бюро економічної безпеки, а також онлайн керівництво Музею Алларда Пірсона та юридичні радники України міжнародної юридичної фірми «Bergh Stoop & Sanders N.V.».
Мудра зауважила, що цей кейс - знакове рішення не тільки з точки зору того, що зло має бути покаране і справедливість має бути відновлена, а з точки зору встановлення певних юридичних фактів. Зокрема, того факту, що Крим - це Україна.
Посол Нідерландів Йеннес де Мол висловив сподівання, що предмети найближчим часом будуть повернені на свою Батьківщину - звільнений Крим.
Після офіційної частини т.в.о міністра культури та інформаційної політики України разом з уповноваженим представником Музею відкрили один з боксів та показали частину колекції, яка невдовзі буде експонована на виставці.
Як повідомляв Укрінформ, в Україну з Нідерландів повернулися предмети з колекцій кримських музеїв, представлені на виставці «Крим: золото й таємниці Чорного моря».
26 січня 2022 року так звані російські кримські музеї в тимчасово окупованому Криму подали касаційну скаргу на рішення Апеляційного суду Амстердама щодо повернення колекції “Скіфського золота” Україні.
“Скіфське золото” мають повернути Україні. Таке рішення ухвалив Апеляційний суд Амстердама 26 жовтня 2021 року.
Юридична війна за експонати почалася після того, як ще до окупації півострова Росією, 2013 року, цінну колекцію було вивезено з Криму на виставку в Нідерланди. Виставка «Крим: золото і таємниці Чорного моря» складалася з колекцій п’яти музеїв, один з яких розташований у Києві, а чотири - у Криму (Сімферополь, Керч, Бахчисарай і Херсонес). Виставка проходила у музеї Алларда Пірсона в Амстердамі.
9 червня Верховний суд Нідерландів ухвалив остаточне рішення повернути "Скіфське золото" Україні. Він підтвердив рішення апеляції дворічної давності на користь Києва.