Верховна Рада ухвалила в першому читанні законопроєкт щодо стимулювання розвитку українського книговидання і книгорозповсюдження.

Як передає кореспондент Укрінформу, відповідний проєкт №6287 підтримали 277 народних депутатів.
Зокрема, проєктом закону пропонується внести зміни до законів "Про видавничу справу" і "Про державну підтримку книговидавничої справи в Україні", запровадивши надання державної субсидії для відшкодування кваліфікаційних витрат на найм (оренду) нерухомого майна, що використовується суб'єктом видавничої справи як спеціалізований магазин для торгівлі книгами.
Суб’єкти видавничої справи, які відповідатимуть визначеним цим законопроєктом вимогам (зокрема, продаватимуть книги українською мовою та/або мовами Європейського Союзу і мовами корінних народів України з використанням РРО у книгарнях) отримають гарантоване право на державну субсидію для відшкодування кваліфікаційних витрат на оренду приміщення. Сума субсидії не може перевищувати вартість оренди, а також не може бути більшою за 20% суми доходу, отриманого з продажу книг у відповідній книгарні. Законопроєкт також встановлює обмеження площі і вартості квадратного метра оренди з градацією відповідно до чисельності населення громади, в якій знаходиться книгарня.
Передбачається, що зазначена субсидія надаватиметься щоквартально починаючи з першого кварталу 2023 року на книгарні, що відповідають встановленим законопроєктом вимогам, на підставі звернень книгорозповсюджувачів до Українського інституту книги у встановленому законом порядку.
Окрім того, проєктом закону пропонується передбачити надання громадянам України натуральної допомоги у вигляді сертифіката на придбання книг на визначену законопроєктом суму (0,3 розміру прожиткового мінімуму для працездатних осіб). Такий сертифікат надаватиметься при отриманні свідоцтва про народження, а також при отриманні особи, яка досягла 14-річного віку, паспорта громадянина України. Сертифікат зможе бути використаний виключно для придбання книжкових видань державною мовою у розповсюджувача видавничої продукції, що відповідає встановленим законопроєктом вимогам.
Видача сертифікатів відбуватиметься з 1 січня 2023 року.
Зазначається, що розмір видатків державного бюджету в 2023 та наступних роках залежатиме від кількості книгарень, що відповідатимуть встановленим законопроєктом вимогам, і подаватимуться на отримання субсидії.
Відповідно до положень законопроєкту, максимальний розмір державної субсидії на одну книгарню, виходячи з вартості оренди нежитлових приміщень у цінах 2021 року, та розміру прожиткового мінімуму, встановленого законом станом на 01.01.2021, становить від 54,5 тис. гривень на рік (для територіальних громад з кількістю постійного населення до 30 тис. осіб) до близько 1,2 млн. грн. на рік (для міста Києва). Для книгарень у більшості обласних центрів максимально можлива сума субсидії становить 435,8 тис. грн. на рік.
Очікувана частка книгарень, що відповідатимуть встановленим законом критеріям і претендуватимуть на отримання субсидії впродовж 2023 року, становитиме від 60% до 80%, а розмір наданих субсидій – від 80% до 100% максимально можливої для відповідної книгарні суми.
Таким чином, очікувана сума видатків з державного бюджету на надання субсидій книгарням у 2023 році становитиме від 52 до 86 млн. грн.