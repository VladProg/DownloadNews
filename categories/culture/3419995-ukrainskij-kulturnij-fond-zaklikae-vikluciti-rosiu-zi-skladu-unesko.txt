Український культурний фонд закликає виключити Російську Федерацію зі складу ЮНЕСКО.

Як повідомляється на сайті УКФ, про це розповів виконавчий директор фонду Владислав Берковський в ефірі шведського суспільного мовника SVT, передає Укрінформ.
«Російські окупанти продовжують нещадно знищувати українську культурну спадщину, публічно говорячи, що ніякої української культури не існує і не існувало. Вони продовжують розграбовувати українські музеї, нищити українські театри. Ми закликаємо світову культурну спільноту виключити Росію зі складу ЮНЕСКО, оскільки замість захисту чи відродження матеріальної і нематеріальної культурної спадщини Росія її лише нищить. З агресором не може бути жодних спільних цінностей чи співпраці», - сказав Берковський.
Зазначається, що Український культурний фонд спільно з культурною спільнотою країни продовжує звертатися до міжнародних організацій з вимогою припинити будь-яку співпрацю з РФ.
Як повідомлялося, президент країни агресора Володимир Путін 24 лютого оголосив війну Україні і розпочав масштабне вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.
У країні запроваджено воєнний стан і оголошено загальну мобілізацію.
Україна спрямувала позов проти Російської Федерації до Міжнародного суду ООН у Гаазі.