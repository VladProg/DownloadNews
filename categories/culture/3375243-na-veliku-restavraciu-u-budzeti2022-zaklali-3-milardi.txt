На реалізацію програми Президента «Велика реставрація» у державному бюджеті на 2022 рік закладено 3 мільярди гривень.

Як передає Укрінформ, про це написав міністр культури та інформаційної політики Олександр Ткаченко у Фейсбуці.
«Затверджений бюджет на програму «Велика реставрація» на 2022 рік – становить 3 млрд грн. На ці кошти ми реалізуємо ще 100 нових проєктів у 2022 році. І обов’язково завершимо розпочаті у 2021-му.Така кількість відреставрованих об’єктів по всій Україні дозволить вдихнути життя в регіони, де вони знаходяться. Це налагодження інфраструктури, туристичних потоків, нові робочі місця. А також це й збереження нашої історії, яка є безцінною», - написав Ткаченко.
Він зазначив, що у 2021-му Велику реставрацію профінансували на 711,1 млн грн. Із них: 435,7 млн грн - на об’єкти державної форми власності; 275,4 млн грн – на об’єкти комунальної форми власності.
За його словами, наразі зріз по ремонту\консервації\реставрації державних об’єктів на 2021 рік виглядає так: завершено на 100% - 40% об’єктів (13 проєктів); готовність 99-80% – 13% (4 проєкти) – завершення у першому кварталі 2022 року; готовність 79-60% – 10% (3 проєкти) – завершення протягом 2022; готовність 59-40% – 18% (6 проєктів) – завершення протягом 2022; готовність 10-39% - 21% (7 проєктів) – завершення протягом 2022.
«Щодо комунальних об’єктів, можливість їм подаватися на програму відкрилася лише нещодавно. Бюрократія влаштувала нам неприємний виклик. Але у кожного з відібраних 26 об’єктів є план реалізації, а заплановані заходи на цей рік по більшості об'єктів – завершені. На деяких об'єктах, щоправда, досі виникають питання в складності робіт, непрості і довготривалі тендерні процедури. Важлива і спроможність керівників закладів та керівників областей організувати процес. Але все одно, проєкт рухається і рухається впевнено вперед», - написав міністр.
Ткаченко додав, що впродовж найближчих трьох років «Великою реставрацією» планується охопити близько 150 об’єктів матеріальної культурної спадщини.
Як повідомлялося, програма «Велика реставрація» розрахована на 2021-2023 роки. Вона допоможе перетворити об'єкти матеріальної культурної спадщини на один з основних ресурсів розвитку України, а також перетворити об’єкти на туристичні «магніти» і покращити умови для виховання майбутньої мистецької еліти. Реалізацію та координацію програми «Велика реставрація» здійснює Міністерство культури та інформаційної політики.