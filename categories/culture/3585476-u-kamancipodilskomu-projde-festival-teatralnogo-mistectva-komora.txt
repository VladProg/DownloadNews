У Кам’янці-Подільському на Хмельниччині впродовж 6-9 жовтня триватиме VIII фестиваль театрального мистецтва «Комора».

Про це у Фейсбуці повідомляє Кам’янець-Подільська міська рада, передає Укрінформ.
Відкриття фестивалю відбудеться у четвер, 6 жовтня. Цього дня театральна студія «Тандем» покаже драму «Сховище» за п’єсою Асі Волошиної «Щоденник Анни Франк». Незалежний музичний театр «Art. Razom» запрошує на ліричну оперу «Ведмеді» автора І. Губаренко. Театр «На Зарванській» пропонує глядачам психологічно-побутову трагедію «Плаха» за мотивами однойменного роману Чингіза Айтматова.

У програмі на п’ятницю, 7 жовтня, драма на дві дії «Замазура» за п’єсою Януша Гловацького від театру-студії «Діалог», вистава-роздум «Я ще людина» за поемою Григорія Чубара «Вертеп» від зразкового театру-студії «Бешкетники», пластичний перфоманс «Вибір» за мотивами роману Оскара Уальда «Портрет Доріана Грея» від Чернівецького народного театру «Темп» та театральної студії школи сценічного мистецтва «Grate Stage», комедія «Моя парижанка» за п’єсою Робера Ламуре від народного театру «Тандем».
У суботу, 8 жовтня», «Deboshteatr» запрошує на «Епос за Жаданом», автор сценарію якого Сергій Жадан. Київський театр «Veritas» спільно з НЦТМ ім. Леся Курбаса покажуть поетичну виставу «В очікуванні світанку. Листи кохання» за сценарієм Олександри Кравченко. Майстерня Позняка А.В. і Колпащикової А.Г. поставлять комедію «Кожні сім років» за сценарієм Джорджа Акселрода. Т.І.Н.А (Театр Щирих Непрофесійних Акторів) представить драму «CRUCIFIXUS» за новелою Миколи Хвильового «Сентиментальна історія».
У неділю, 9 жовтня, театр-студія «Чародій» покаже сімейну казку «Шахова легенда або коварна стратегія маркізи де Карі» за сценарієм Ірини Туєзової. КТВЗК (КОМУНАЛЬНИЙ ТЕАТРАЛЬНО-ВИДОВИЩНИЙ ЗАКЛАД КУЛЬТУРИ)
Театр української традиції «Дзеркало» готує для глядачів сторітелінг «Мавка. Таємниці лісової пісні» за сценарієм Володимира Петранюка. Театр «Зграя» запрошує на поетичну виставу «Ти теж говори…» за віршами Пауля Целана та сценарієм Світлани Попович. Театр юних чернівчан та дитяча театральна студія «Бу-бу-бу» представлять п’єсу-казку «Марко з Котигорошівки» за п’єсою Надії Симчич.
Цього року участь у фестивалі візьмуть театральні колективи з Кам’янця-Подільського, Калинівки, Києва, Чернівців, Луцька та Одеси.