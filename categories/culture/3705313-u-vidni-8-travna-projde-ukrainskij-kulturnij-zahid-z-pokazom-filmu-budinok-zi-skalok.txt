У Відні в День пам’яті та примирення 8 травня пройде український культурний захід, у межах якого на площі відбудеться публічний показ фільму "Будинок зі скалок".

Про це повідомляє кореспондент Укрінформу.
"8 травня ми нагадаємо Австрії та Європі загалом, що війна, яка колись закінчилися, повторюється знову. Що "ніколи знову!" більше не працює. Все це ми маємо знову", - зазначив організатор заходу Андрій Каріотті.
За його словами, основний фокус буде на дітях, їхньому житті і стражданнях в умовах російської агресії.
"Найбільше ця війна впливає на дітей. І під час заходу ми згадаємо про життя дітей та складні події, які з ними траплялися у Другу світову війну, про те, які їх боронили наші захисники з України, а також проведемо паралелі з тим, що роблять наші захисники сьогодні. І загалом, захід буде про те, як діти сьогодні переживають цю війну", - зазначив український активіст.
Захід, який розпочнеться о 13.00, проходитиме на Шварценбергплатц - площі, де встановлений пам’ятник воїнам-визволителям Австрії від нацизму з великою стіною у кольорах українського прапора позад нього. Заплановані артвиставки, у т.ч. "Нескорений Херсон". Також буде так званий "Лабіринт миру", де показані жахи війни в Україні й те, як мир може швидко зникнути через сусіда-терориста.
Очікується, що під час акції "Gedenken statt Feiern“ ("Вшанування пам’яті замість святкування") виступлять австрійські політки та парламентарії, відбудуться виступи українських музикантів.
А о 20.00 на встановленому на площі екрані буде показано стрічку "Будинок зі скалок". Дансько-українсько-шведський документальний фільм, створений за підтримки Держкіно, розповідає про те, як виживає дитячий будинок в Україні під час війни. Стрічка увійшла у шортлист премії "Оскар".
Фото Wikipedia