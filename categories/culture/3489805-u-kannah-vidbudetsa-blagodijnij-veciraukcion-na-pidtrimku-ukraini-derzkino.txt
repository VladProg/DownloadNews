У межах Українського національного павільйону в Каннах відбудеться благодійний вечір-аукціон із унікальними кінематографічними та мистецькими лотами, усі зібрані кошти підуть на підтримку України.

Як передає Укрінформ, про це повідомляє Держкіно у Фейсбуці.
"Для підтримки української кіногалузі Державне агентство України з питань кіно та Український національний павільйон / The Ukrainian Pavilion at Marche du Film 2022, за сприяння мерії Канн, організовують благодійний вечір-аукціон із унікальними кінематографічними та мистецькими лотами", - йдеться у повідомленні.
Зокрема, на аукціоні будуть представлені: оригінальний сторіборд до стрічки "Тіні забутих предків" Сергія Параджанова; постери до найвидатніших українських фільмів XX століття; картина Владислава Шерешевського Cats, написана 19 березня 2022 року після обстрілів і руйнування житлових будинків Маріуполя російськими військами – діти тоді вибігали з домівок, тримаючи в руках лише домашніх тварин – та інші роботи.
Ще одним значущим лотом, зауважили в Держкіно, стануть картини Івана Марчука "Виходять мрії з берегів" та "Замріяні копички", які має представити сам відомий автор.



Гостям благодійного вечора також покажуть відеопрезентації про українських кінематографістів, які зараз змушені захищати Україну зі зброєю в руках замість роботи над фільмами. Подію підтримає своїм виступом відомий український гурт KAZKA& Kadebostany.
"Кожен запрошений зможе зробити свій внесок у збереження свободи й незалежності української держави. Усі зібрані кошти будуть використані на підтримку України", - розповіли в Держкіно.
Як повідомляв Укрінформ, на Каннському кінофестивалі відбулася світова прем’єра фільму Дмитра Сухолиткого-Собчука «Памфір».