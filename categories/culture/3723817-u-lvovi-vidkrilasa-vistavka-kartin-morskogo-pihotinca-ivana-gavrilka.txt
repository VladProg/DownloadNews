У Львові морський піхотинець Іван Гаврилко презентував виставку своїх картин “Флешбеки”.

Як повідомляє кореспондент Укрінформу, для тричі пораненого військового живопис став психотерапією та можливістю допомогти побратимам.
«Багато почав малювати після другого поранення в липні. Був великий осколок у хребті. Після операції мав відпустку і два місяці на реабілітацію, почав займатися арттерапією, і це захопило. Спочатку малював для себе, потім на благодійні аукціони - першу мою картину за 7 тисяч гривень продали волонтери, і ми змогли за ці гроші заправити автомобілі, які привезли на фронт. І я зрозумів, що мало того, що моє малювання допомагає мені, то може працювати і на користь іншим. А потім друзі кажуть: «Не роздавай, давай зробимо виставку». Я спочатку вагався, але вони наполягли», - розповів Гаврилко.

Виставка “Флешбеки” складається з картин на різну тематику. Вони викликані спогадами, пов’язаними з війною, які часто приходять художнику у снах. Проте він використовує рекомендації психологів, щоб позбутися травми.






У Львові морський піхотинець Іван Гаврилко презентував виставку своїх картин “Флешбеки” / Фото: Анастасія Смольєнко, Укрінформ








































«Військовим важливо звертатися до психологів, бо ПТСР сам по собі не проходить... Я знаю багато людей, які, щоб вийти з цього стану, займаються спортом, він добре допомагає. Хтось вишиває бісером, я – малюю. Зараз навчаюся технік живопису, консультуюся з професійними художниками та викладачами», - додав Гаврилко.
Виставку можна оглянути за адресою Вірменська, 25.
Іван Гаврилко (позивний «Геолог») воює з 2014 року. Після важкого поранення, яке дістав поблизу Донецького аеропорту у жовтні 2022 року, він перебуває у «вимушеній відпустці». Загалом від початку повномасштабного вторгнення захисник тричі був поранений.