На кіноринку Marché du Film 75-го Каннського міжнародного кінофестивалю 17 - 25 травня працюватиме Український національний павільйон.

Як передає Укрінформ, про це повідомляє пресслужба Держкіно.
Зазначається, що павільйон представить світовій кіноспільноті потужності вітчизняної кіногалузі та можливості для співпраці, порушить важливі питання часів війни, а також проведе благодійний вечір-аукціон на підтримку України.

«Цьогоріч організація Українського павільйону відбувалася за надзвичайно складних умов, і ми дуже вдячні українській кіноспільноті за єдність, розуміння та кооперацію зусиль. Україна у Каннах продовжить відстоювати свої інтереси на культурному фронті, а українська кіноіндустрія представить виробничі та контентні потужності та продемонструє відкритість до міжнародної співпраці», - заявила голова Держкіно Марина Кудерчук.

Зазначається, що спеціально для роботи павільйону підготовлений інтерактивний каталог українських проєктів і сервісів, які може надавати закордонним партнерам наша держава. Загалом до нього включено понад 200 проєктів, що поділені за категоріями. Це готові стрічки 2020–2022 років виробництва, серед яких 48 повнометражних ігрових фільмів, 21 документальний, 24 короткометражні та один анімаційний проєкт.

Крім того, до частини каталогу Works in progress увійшло 24 повнометражні, 12 документальних, 4 короткометражні і один анімаційний проєкти. Категорія Works in development (проєкти для міжнародної копродукції, що перебувають у стадії девелопменту та вже мають сценарій) включає 52 повнометражні ігрові, 8 документальних, один короткометражний і п’ять анімаційних проєктів. Четверта частина каталогу – Services and cooperation opportunities – містить інформацію про 30 українських провідних компаній і сервіси, які вони можуть надавати світовій індустрії.

Програма Українського павільйону включатиме різноманітні заходи. Зокрема, 19 травня відбудеться дискусія Cancelling Russian Culture: Cinema as an Instrument of Russian Propaganda and War; 20 травня - презентація Discover Ukraine, де представлять також спеціальний рахунок для пожертв, створений з метою порятунку української аудіовізуальної індустрії та забезпечення роботою кінематографістів. На 22 травня запланована дискусія Women In Industry, а 24 травня павільйон запросить гостей фестивалю на благодійний вечір-аукціон для збору коштів на підтримку України.
Як повідомляв Укрінформ, 75-й Каннський міжнародний кінофестиваль відбудеться 17 - 28 травня 2022 року. Український національний павільйон на Каннському кіноринку Marché du Film організовано спільними фінансовими зусиллями держави та представників кіноіндустрії: Держкіно, Асоціації кіноіндустрії України, FILM.UA Group, компаній "Кіноквартал", Solar Media Entertainment, "УкрКіноФест", Trident Production Network, Prime Story Pictures та "Спілка підприємців теле- та кіноіндустрії".
Фото: Держкіно