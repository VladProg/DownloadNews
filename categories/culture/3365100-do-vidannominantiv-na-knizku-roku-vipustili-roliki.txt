У межах Всеукраїнського рейтингу “Книжка року” визначили короткі списки найкращих книжок, виданих українськими видавцями за перші вісім місяців 2021 року, - загалом це 168 книжок у проєкті “Лідери півріччя”, які були відібрані із довгого списку в 441 видання.

Як повідомили Укрінформу в Українському інституті книги, до кожної з восьми номінацій, серед яких “Хрестоматія”, “Красне письменство”, “Софія”, “Обрії”, “Минувшина”, “Дитяче свято”, “Візитівка»”, “Нонфікшн”, за підтримки Українського інституту книги було виготовлено відеоролики, які можна переглянути на фейсбук-сторінці Всеукраїнського рейтингу “Книжка року”.
"“Книжка року” — сплав світового “преміального” досвіду і соціологічних практик вивчення читацької спільноти. Це — пристрій для пришвидшення роботи ринку в оптимальному режимі. Щось на кшталт мобільного додатку, який створює зручності для всіх — для користувачів і для надавачів послуг видавців, книгопродавців", — зазначив засновник Всеукраїнського рейтингу "Книжка року" Костянтин Родик.




За словами керівниці напрямку промоції читання Українського інституту книги Анастасії Ярошик, УІК підтримує проєкти, спрямовані на промоцію української книжки та відбір книжок, що привернули увагу фахової спільноти. “Це перший крок до того, аби книжками від українських видавців зацікавилася широка громадськість, а читачі включили їх у свої списки читання. Наступний етап — це уважне читання, обговорення та поширення цих книжок, зокрема через державні закупівлі, аби вони були доступні зацікавленим читачам по всій країні», — впевнена вона.


Найкращі книжки українських видавців по номінаціях визначила експертна рада, до складу якої входять близько 100 книгознавців, літературознавців, дослідників дитячої літератури, журналістів, письменників і політологів.

Оцінювання відбувається за низкою параметрів: якість тексту; художньо-технічний рівень підготовки видання, якість редактури, впорядкування довідкового апарату; актуальність появи даного твору на книжковому ринку.

Назви номінацій були сформовані відповідно до основних секторів українського книжкового ринку.

Лавреатів у кожній з номінацій визначить чотириденна експертна сесія Рейтингу-2021, що працюватиме наприкінці грудня цього року з повним списком книжок за 12 місяців.

Як повідомлялося, Всеукраїнський рейтинг «Книжка року» заснований 1999 року і щорічно визначає кращі українські книжки поточного року, видані вітчизняними видавцями самостійно або у співпраці з іноземними партнерами.

Український інститут книги — державна установа при Міністерстві культури та інформаційної політики України, покликана формувати державну політику у книжковій галузі, провадити промоцію книгочитання в Україні, підтримувати книговидавничу справу, стимулювати перекладацьку діяльність, популяризувати українську літературу за кордоном. У 2020 році УІК закупив 380,9 тис. книг для публічних бібліотек і видав 81,4 млн грн для підтримки видавничої галузі.