Одеський театр опери й балету розглядає можливість припинення співпраці з головним диригентом В’ячеславом Чернухо-Волічем після його виступу у Баку, де він також сфотографувався з очільником бакинської опери Юсіфом Ейвазовим - чоловіком підсанкційної російської співачки Анни Нетребко.

Про це Укрінформу повідомила очільниця Одеського національного академічного театру опери та балету Надія Бабіч.
«Це репутаційні втрати Одеської опери, я вважаю, що таких прецидентів не мало би бути і надалі не буде. Коли В’ячеслав Іванович повернеться з відрядження, ми поспілкуємося, але я не можу пропонувати йому подальшу співпрацю», - сказала Бабіч.
Фото з виступу в Національній опері Баку оприлюднила артистка театру Афак Абассова. На одному з них головний диригент Одеської опери позує поруч з новим очільником Бакинської опери Юсіфом Ейвазовим.

«В’ячеслав казав, що не знав про призначення Ейвазова. Каже, що призначення відбулося сьомого квітня, а диригував він восьмого», - зауважила Надія Бабіч.
У коментарі Українській правді головний диригент Одеської опери повідомив, що про виступ у Баку домовлявся з попереднім очільником театру. Він зазначив, що співпрацював з Бакинською оперою понад 10 років, а від початку повномасштабної війни відмовився співпрацювати з російськими артистами.
"Якщо ідеться про дружину Юсіфа Ейвазова, то у нас син за батька і чоловік за дружину не відповідає. Є презумпція. Я не бачив публічних заяв нового очільника Бакинської опери про його підтримку війни в Україні. Натомість на початку повномасштабного вторгнення він написав у соцмережах, що засуджує будь-яку війну і має в Україні багатьох друзів", – заявив Чернухо-Воліч.
Голова профспілки Одеського національного академічного театру опери та балету Віталій Сивоглаз зазначив, що був здивований, побачивши фотографії Чернухо-Воліча з Ейвазовим.
"Попри те, що Ейвазов нещодавно був призначений директором, але все ж таки, якби я дізнався, то скасував би цей виступ. В даний час це неприпустимо, коли наша країна в стані війни з росією. Тим паче це - головний диригент Національного театру. Зараз колаборації не повинно бути в жодному разі. Але до того ж – ми перші театри країни, яких не так багато, і повинні керуватись законами,.. показувати приклад, не допускати таких ситуацій", – сказав Сивоглаз УП.
Громадянин білорусі В’ячеслав Чернухо-Воліч з 2019 року є головним диригентом Одеської опери. До цього, у 1995 - 2019 роках, він диригував у Національному театрі опери та балету Білорусі.
Співпрацює з театрами та симфонічними оркестрами різних країн світу Гастролював у Німеччині, Франції, Великої Британії, Іспанії, Італії, Португалії, Австрії, Греції, Швейцарії, Польщі, Латвії, Литві, Японії, Китаї та Таїланді.
Юсіф Ейвазов - азербайджанський оперний співак, драматичний тенор, народний артист Азербайджану, директор Азербайджанського державного академічного театру опери та балету. Його дружиною є російська оперна співачка Анна Нетребко, яка потрапила під санкції в Україні 7 січня 2023 року.
Фото: uk.wikipedia.org