Російські загарбники пошкодили і зруйнували 113 об'єктів культурної спадщини Харківщини, серед них - знаковий для України музей Сковороди.

Про це повідомив у Телеграмі голова Харківської обласної військової адміністрації Олег Синєгубов, передає Укрінформ.
"Окупанти пошкодили і зруйнували 113 об'єктів культурної спадщини Харківщини. Зараз об'єкти культури під великою загрозою, адже росія воює проти української ідентичності", - зазначив голова ОВА.
Він додав, що про збереження української культурної спадщини в умовах бойових дій ішлося під час робочої поїздки міністра культури та інформаційної політики Олександра Ткаченка на Харківщину.
Посадовці відвідали низку об'єктів, що постраждали від російських обстрілів, та спільно оцінили масштаби руйнувань. Окремо обговорили долю зруйнованого окупантами музею Сковороди в Сковородинівці.
Як поінформував Олександр Ткаченко під час брифінгу, наразі складно визначити, скільки коштів потрібно на реставрацію музею.

"На Харківщині є один спеціальний об’єкт особливого значення – це Сковородинівка, музей, який було розбомблено, ми переконані в цьому, спеціально. Адже це приміщення розташовується в селі, і поруч не було військових об’єктів, але саме в нього потрапила російська ракета", – заявив міністр.
Ухвалено рішення, що для реставрації музею Григорія Сковороди, який постраждав внаслідок російських обстрілів, буде розроблено проєкт.
Нагадаємо, 6 травня ракета окупантів поцілила в пам'ятку національного значення – меморіальний музей Григорія Сковороди, колишній будинок поміщика Андрія Ковалівського. Внаслідок обстрілу будівля повністю згоріла.
Фото: EPA-EFE