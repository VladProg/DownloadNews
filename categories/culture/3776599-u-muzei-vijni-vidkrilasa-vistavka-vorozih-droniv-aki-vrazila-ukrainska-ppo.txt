У Києві, 20 жовтня, у Національному музеї історії України у Другій світовій війні відбулась презентація виставки "Загроза з неба".

Про це повідомляє кореспондент Укрінформу
«Загроза з неба» – проєкт-застереження про небезпеку, яку несуть українцям ворожі безпілотники, націлені на сили оборони, цивільні обʼєкти, зокрема критичну, економічну, соціально-культурну інфраструктуру тощо.
Водночас це нагадування про необхідність допомагати українським захисникам, зокрема й для забезпечення їх новітніми засобами виявлення та ураження цілей, серед яких дедалі більшу роль відіграють БпЛА.

На виставці представлено безпілотні літальні апарати різних типів, які використовують російські агресори для розвідки та ураження наземних цілей.
“Ми дуже свідомі, що це абсолютно новий вид зброї про який ми довідалися і відчули його терор нещодавно. Серед таких дат можна згадати 17 жовтня 2022 року, тоді російські війська вперше завдали удару цими безпілотниками по Києву”, - сказав директор музею Юрій Савчук.

Він зазначив, що частину експонатів до музею передали із Запорізького напрямку, частину отримали від Головного управління розвідки.
На виставці представлено 17 експонатів, серед них: двигун від БПЛА Shahed 136 ("Герань-2"), БпЛА "Орлан-10", DJI Phantom 4 Pro WM331A, розвідник ZALA 421-16Е2 тощо.






У Музеї війни відкрилася виставка ворожих дронів, які вразила українська ППО / Фото: Геннадій Мінченко, Укрінформ





























































Унікальним артефактом є безпілотний літальний об’єкт, переданий до фондів Музею Головнокомандувачем Збройних сил України Валерієм Залужним. Цей БпЛА був здобутий у бою влітку 2022 року на південному напрямі фронту військовослужбовцями 1129-го зенітного ракетного полку. Оздобила ворожу зброю українським петриківським розписом знана майстриня з Дніпропетровщини, член Національної спілки художників Ірина Кібець. У цей мистецький акт вона заклала глибокий сенс – віщування перемоги українських життя й свободи над рашистською смертоносною зброєю.
“Хочу закликати не сприймати ці експонати як слабкість нашого ворога. Це чудові безпілотники. Вони нас вбивають і будуть вбивати якийсь час, допоки ми не переможемо у цій війні. Закликаю відповідально ставитись до повітряних тривог, не знімати роботу ППО і продовжувати підтримувати нашу армію”, - наголосив військовослужбовець ЗСУ, представник фонду “Повернись живим” Олексій Дубинка.
Як повідомляв Укрінформ, іранські безпілотники-камікадзе типу “Шахед”, які Росія застосує для ударів по Україні, є непростою і малопомітною ціллю для сил протиповітряної оборони, ворог їх також удосконалює на предмет захисту від засобів РЕБ.