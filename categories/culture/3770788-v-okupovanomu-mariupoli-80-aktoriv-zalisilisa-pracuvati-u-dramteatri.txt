У тимчасово захопленому російською армією Маріуполі 80% акторів місцевого драмтеатру залишилися працювати в окупації.

В Україні роботу маріупольського театру відновили в Ужгороді, куда переїхала частина його співробітників.
Про це на брифінгу повідомила начальниця управління культури і туризму Донецької облдержадміністрації Вікторія Точена, передає кореспондент Укрінформу.
«Якщо ми говоримо про наш театр (Донецький академічний обласний драматичний театр міста Маріуполь – ред.), який залишився в Маріуполі, то 80% акторів і, скажемо так, трупи театру залишилися на території і не вийшли з Маріуполя - залишились працювати там», - сказала Точена.
Вона зазначила, що торік у червні була відновлена робота цього маріупольського театру, який евакуювався в місто Ужгород.
«Ми відновили роботу цього театру, поклавши обовʼязки виконуючого директора театру на режисерку, яка працювала в театрі - Людмилу Колосович. За невеликий час до театру приїхало всього семеро людей, які працювали (до повномасштабного вторгнення Росії в Україну – ред.) в театрі, і вони відновили свою роботу. Зараз театр працює на сцені Ужгородського обласного театру в Закарпатській області, де люб'язно нам надали таку можливість», - розповіла Точена.
За її словами, сьогодні в Ужгороді трупа складається з 34 акторів і, «на превеликий жаль, саме маріупольських акторів, які раніше працювали в театрі, на сьогодні там чотири актори, які продовжують працювати і продовжують піднімати дух».
Точена нагадала, що першою виставою, коли театр в Ужгороді відновив свою роботу, була вистава про життя і долю Василя Стуса «Крик нації», а наразі у репертуарі театру вже є вісім вистав.
«Це було щось своєрідне для нашого театру, для нашої Донеччини. «Криком нації» ми передали всі свої емоції, які хотіли сказати. Сьогодні театр активно гастролює, в нього в постановках вже вісім вистав, які є його наробками, і це нові вистави, з новою трупою», - сказала керівниця управління.
Вона також повідомила, що нині Колосович з акторами працює над новою постановкою за мотивами віршів маріупольських авторів. «Не буду спойлерити, премʼєра 14 жовтня. Ми плануємо привезти ще її 27 жовтня в Київ», - додала Точена.
Як повідомлялося, агресія Росії спричинила в Маріуполі одну з найбільших гуманітарних катастроф. Місто майже на 90% зруйноване внаслідок ворожих обстрілів. Пошкоджені та зруйновані житлові будинки, лікарні, школи, дитсадки, підприємства, музеї тощо.
Драматичний театр Маріуполя, який використовували як бомбосховище, 16 березня 2022 року розбомбила російська авіація, тоді загинули, за різними оцінками, від 300 до 600 людей.
Фото ілюстративне: Вікіпедія