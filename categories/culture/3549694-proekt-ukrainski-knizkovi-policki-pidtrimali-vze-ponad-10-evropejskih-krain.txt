Саме через українські книжки діти, які залишили Україну через російську агресію, триматимуть зв'язок з Батьківщиною. Наразі проєкт «Українські книжкові полички» підтримали вже понад 10 країн Європи.

Про це написав міністр культури та інформаційно політики Олександр Ткаченко в Фейсбуці, передає Укрінформ.
"Діти, які вимушені були покинути Україну через російську агресію потребують зв'язку зі своєю батьківщиною. Саме через українські книжки діти триматимуть цей зв'язок. І ми робимо все можливе, щоб наші книжкові проєкти ширились світом. Завдяки проєкту «Книжки без кордонів» для українських дітей-біженців вже надруковано 160 тисяч примірників дитячих книжок", - написав Ткаченко.

Він також зазначив, що проєкт «Українські книжкові полички» підтримали вже понад 10 країн Європи. Крім того, триває акція «Українським дітям – українську книгу». В її рамках вітчизняні видавництва вже передали майже 1 млн примірників. Мета акції – безкоштовне забезпечення дітей-переселенців підручниками, навчальними посібниками та художньою літературою.
"Нехай діти поринають у світ книжок, і хоч в цей час забувають, що вони далеко від дому, де йде війна", - додав міністр.
Як повідомлялося, до проєкту “Книжки без кордонів” ще долучилися Казахстан та Японія.
Проєкт "Книжки без кордонів" реалізується під патронатом першої леді Олени Зеленської, спільно із МКІП, Міністерством закордонних справ та Українським інститутом книги.
У межах проєкту кожна закордонна громада може самотужки зібрати кошти та надрукувати книжки з макетів, наданих українськими видавцями, або закупити готові книжки в українських дистрибуторів.
Фото: Олександр Ткаченко, Фейсбук