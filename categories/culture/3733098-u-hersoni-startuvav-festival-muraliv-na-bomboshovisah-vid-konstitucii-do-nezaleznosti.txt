У Херсоні стартував арт-фестиваль муралів на бомбосховищах «Від Конституції до Незалежності».

Про це у Телеграмі повідомила Херсонська МВА, передає Укрінформ.
«Запрошуємо до участі у відкритому арт-фестивалі муралів на бомбосховищах «Від Конституції до Незалежності». Одним із завдань арт-фестивалю є привернення уваги громадськості до вирішення безпекової ситуації у місті Херсоні, а також залучення до його організації митців, волонтерів, громадян міста та України», - йдеться у повідомленні.

Фестиваль має за мету підтримати херсонців засобами арт-терапії та додати позитивного настрою та естетики на вулицях міста, популяризувати українське мистецтво і надати об’єктам безпекової інфраструктури (бетонним укриттям) емоційно привабливого образу.

Арт-фестиваль муралів на бомбосховищах «Від Конституції до Незалежності» проводять управління культури Херсонської міської ради спільно із закладами спеціалізованої мистецької освіти та ГУ ДСНС України у Херсонській області. Він триватиме по 24 серпня 2023 року.
Взяти участь в арт-фестивалі можуть усі бажаючі: професійні митці, студенти ВНЗ, учні мистецьких шкіл, члени творчих аматорських об’єднань тощо. Кожен учасник або група можуть подати необмежену кількість робіт.

Тематика арт-фестивалю довільна, проте перевага буде надаватися напрямам «Херсон незламний», «З Україною в серці», «Херсон квітучий», а також «Херсон – місто сонця», «Флора, фауна Херсонщини» і «Спадщина Поліни Райко».
Учасники малюватимуть мурали на вуличних бомбосховищах, встановлених на вулицях Херсона.
Як повідомляв Укрінформ, художник Павло Гусєв намалював в Іршанську на Житомирщині ще два мурали «Лісова пісня» та «Мальви».
Фото: Мост