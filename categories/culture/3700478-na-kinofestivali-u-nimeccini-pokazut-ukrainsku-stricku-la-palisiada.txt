На кінофестивалі у німецькому Вісбадені 27 та 28 квітня покажуть український фільм “Ля Палісіада”.

Як передає Укрінформ, про це Державне агентство України з питань кіно повідомляє у Фейсбуці.
“Німецька прем'єра фільму “Ля Палісіада” Філіпа Сотниченка відбудеться у головному конкурсі кінофестивалю goEast Film Festival у Вісбадені 27 та 28 квітня. Новруз Хікмет актор та другий режисер представить фільм особисто”, — ідеться в повідомленні.
La Palisiada — повнометражний дебют режисера в жанрі пострадянського нуару. Історія розгортається в Україні в 1996 році, за кілька місяців до підписання протоколу №6 Європейської конвенції з прав людини, що передбачав відмову від смертної кари.

У центрі сюжету — судовий психіатр, чиє життя змінюється, коли він має взяти участь у заплутаній історії вбивства міліціонера. Герой починає сумніватися у правильності системи правоохоронних органів, коли бачить усю беззаконність проведення судових експериментів над підозрюваним.
Стрічку створили кінокомпанії Студія “ВІАТЕл” та “Сучасне українське кіно”. Розробку проєкту підтримав Український культурний фонд, фінансова підтримка виробництва була отримана від Держкіно, постпродакшн профінансував Гетерборзький кінофонд (Швеція).
У Держкіно додали, що кожного року goEast Film Festival перетворює Вісбаден на один із найважливіших міжнародних центрів кіно Центральної та Східної Європи. Близько 110 художніх, документальних, короткометражних фільмів і VR-проєктів демонструються, щоб зацікавити як професійних відвідувачів, так і місцевих кіноглядачів.
Цьогоріч фестиваль проходитиме з 26 квітня до 2 травня.
Як повідомляв Укрінформ, у Німеччині з 27 квітня розпочнеться показ україномовної версії мультфільму “Мавка. Лісова пісня” у кінотеатрах, трансляція анімації відбуватимуться з німецькими субтитрами.