Співачка YAGODA з піснею «Пообіцяй» здобула перемогу на цьогорічному національному фестивалі «Українська пісня», що відбувся у Львові.

Про це повідомляє кореспондент Укрінформу.
«Для нас переможець – це той, хто буде завтра в інформаційному просторі України. Для журі було важливо, щоб пісня була хітовою та концептуальною і щоб було розуміння того, що цей артист не зупиниться, виступивши один раз на великій сцені. Ми хочемо дати цьому артисту майбутнє. Ми відібрали вісім фіналістів і за оцінками журі перемогу здобула YAGODA з піснею «Пообіцяй»», - сказав генеральний продюсер національного проєкту «Українська пісня» Тарас Курчик.


Фіналістами конкурсу стали також: Oks, Polina Dashkova, T.Hutsuls, 7teen's, Yogen, Zelenooka і Zhuravel. Загалом було 200 заявок від учасників.


Співачка YAGODA, за словами продюсера, отримає запис власної композиції на музичному лейблі Monoton, промоцію на FM-станціях України, а також її виступ увійде в телевізійну версію концерту.

Для YAGODA перемога в конкурсі стала несподіванкою.
«Я жодного конкурсу ніколи не вигравала в житті. Я насправді така не фартова. Але сподіваюся, що моя фортуна відсьогодні зміниться. Я здивована надзвичайно. І дуже вдячна за цю можливість і підтримку української пісні, яка зараз так важлива», - сказала співачка.

Після нагородження відбувся великий концерт за участю відомих українських співаків. Хедлайнерами цього року стали: NK, KAZKA, Jerry Heil, Sowa, Tayanna, Анна Буткевич, Marietta, Alekseev, Арсен Мірзоян, Іво Бобул, а також багато молодих та перспективних українських музикантів, які продовжують розвивати та просувати українську музику у світі.





Захід мав також благодійну мету. Під час концерту охочі могли задонатити кошти на закупівлю медичного обладнання в госпіталі Запоріжжя. Частину коштів із проданих квитків на «Українську пісню» скерують на підтримку ЗСУ. Ще 30 тисяч гривень один із глядачів пожертвував за український прапор, підписаний усіма артистами концерту, а інший - 10 тисяч за футболку, які ведучі продавали зі сцени. Ці кошти організатори також скерують на потреби армії.

Як повідомляв Укрінформ, 17 червня у Львові відбувся національний фестиваль «Українська пісня». Хедлайнером проєкту став гурт TVORCHI, який цьогоріч представляв Україну на Євробаченні.
Торік фестиваль "Українська пісня" проходив у польському Гданську, але цього року організатори вирішили провести музичну подію у Львові, на території FESTrepublic.