Письменниця та поетеса Ліна Костенко підписала й подарувала книгу студентці з Харкова Дарині Вдовенко, яка влітку вийшла на одиночний пікет проти виступу Світлани Лободи.

Збірку “300 поезій” у вівторок в Харкові передали дівчині кореспонденти Укрінформу.
Книгу надало видавництво “Абабагаламага”, а авторка у дарчому написі побажала Дарині “щасливої долі і світлих обріїв буття”, а її рідному “Харкову - відродження”.
Дарина повідомила, що цього літа вступила до Харківської державної академії дизайну і мистецтв і навчається за спеціальністю “станковий живопис”. Зізнається, що й досі її подеколи впізнають, хоча про акцію не жалкує, увага суспільства все ж викликає суперечливі почуття.

Вона розповіла, що одразу ж після її протестної акції отримала величезну підтримку від українців. За кілька днів отримала багато подарунків - здебільшого книг, а також солодощі. Книги, зокрема, подарували письменники Руслан і Людмила Горові, Андрій Кокотюха, Вахтанг Кіпіані.

“Дуже цікавою для мене стала книга про Марію Примаченко - з її життєписом і роботами. Це дуже красиве колекційне видання, яке подарував Олексій Данілов, секретар РНБО. Звичайно, була несподіванка. Ще маю подарунок від Любові Загоровської, укладачки книги “Моя УПА”, якою я цікавилася і якраз збиралася придбати”, - зазначила Дарина.
Наразі дівчина шкодує, що на прочитання всіх книг, які вона отримала в дар і купила влітку, не вистачає часу.
“Сконцентрована на навчанні. А ще намагаюся частіше відвідувати всілякі культурні заходи у Харкові, зокрема, виставки, бо, попри ракетні удари, які знову переживає місто, в нас відбувається багато цікавого”, - зауважує студентка.

Вона поділилася, що дуже хоче, аби навчання живопису проходило в офлайн-форматі.
“Звісно, у ситуації з Харковом, це бажання нероздільне з мрією про перемогу України. Бо лише після перемоги ми можемо повернутися до звичного формату навчання та життя загалом”, - говорить Дарина.
Як повідомлялося, 25 червня 16-річна Дарина Вдовенко прийшла на виступ Світлани Лободи в харківському саду ім. Шевченка з плакатом “Харків без Лободи”. Попри те, що співачка чіпала дівчину за плечі, волосся, запитувала, хто заплатив дівчині за протест і говорила, що з такими немає сенсу спілкуватися, Дарина не припинила свою одиночну акцію.
Після концерту дівчина назвала поведінку співачки неприйнятною. Лобода ж у соцмережах заявляла, що поважає позицію харків’янки.