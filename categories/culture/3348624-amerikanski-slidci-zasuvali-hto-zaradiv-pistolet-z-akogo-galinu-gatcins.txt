Прокурор, яка розслідує смертельний інцидент на зйомках фільму "Іржа", заявила, що слідство знає, хто зарядив пістолет, з якого Алек Болдуїн випадково застрелив оператора Галину Гатчінс.

Як передає Укрінформ, про це повідомляє ABC News.
В інтерв’ю телеканалу ABC "Доброго ранку, Америка", прокурор округу Санта-Фе Мері Кармак-Олтвіс відмовилася назвати ім’я людини, котра зарядила пістолет, оскільки слідство ще вирішує, чи порушувати кримінальну справу у зв'язку з цим інцидентом.
На запитання, чи знає слідство, хто зарядив смертельним набоєм пістолет актора Алека Болдуїна, Кармак-Олтвіс відповіла: "Знаємо, так".
Окружний прокурор також підтвердила, що на знімальному майданчику фільму "Іржа" були знайдені інші бойові набої, але відмовилася назвати їх точну кількість, посилаючись на незавершене розслідування.
Як повідомляв Укрінформ, 21 жовтня під час зйомок художнього фільму Rust ("Іржа") у штаті Нью-Мексико відомий актор та продюсер Алек Болдуїн випадково вбив операторку - 42-річну Галину Гатчінс (Андросович), яка мала українське походження. Окрім того, поранений 48-річний режисер Джоел Соуз.
Болдуїн вистрілив з реквізитної зброї, що мала бути заряджена холостим набоєм. Матеріали слідства свідчать про те, що помічник режисера Дейв Голлс передав зброю Болдуїну, запевнивши його у тому, що вона не заряджена бойовими набоями.