Українські митці-біженці транслюють все, що відбувається в Україні, через свою творчість.

Як передає Укрінформ, про це Міністерство культури та інформаційної політики зазначає в Телеграмі.

У МКІП нагадали, що 20 червня відзначається Всесвітній день біженців. Багато українців стали переселенцями ще 2014 році, коли росія анексувала Крим та почала війну на сході України. Вже після 24 лютого цього року через російську агресію мільйони українських громадян були вимушені покинути свої домівки.

“Безліч українських митців мали необхідність виїхати за межі свого міста чи навіть країни та продовжувати транслювати все, що відбувається, через свою творчість”, - ідеться в повідомленні.
У МКІП підкреслють, що розділяють цей біль та знають, як кожен українець чи українка сумує за Батьківщиною, як продовжує допомагати навіть далеко від дому та сподіватися скоріше повернутися.
“І ми віримо, що настане день і ми всією великою багатомільйонною родиною зберемося на своїй мирній квітучій землі і більше ніколи не будемо розлучатися”, - заявили в МКІП.
Як повідомляв Укрінформ, в Європі, станом на 16 червня, 3,207 млн біженців з України зареєстровані на тимчасовий захист або в подібних національних програмах захисту.
Також, за даними Управління Верховного комісара Організації Об'єднаних Націй у справах біженців від 16 червня, з України з початку війни виїхало 7,704 млн осіб, тоді як назад повернулися – 2,559 млн.