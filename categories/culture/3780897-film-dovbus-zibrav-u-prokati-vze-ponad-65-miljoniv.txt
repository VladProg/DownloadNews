Касові збори стрічки "Довбуш" за десять прокатних вікендів склали 65 220 222 грн.

Про це повідомило Державне агентство з питань кіно у Фейсбуці, передає Укрінформ.
"Після десятого прокатного вікенду касові збори фільму "Довбуш" склали 65 220 222 грн, а кількість проданих квитків становить 462 551", - йдеться в повідомленні.
Події фільму відбуваються в Карпатах на початку XVIII століття. Жорстоке правління польської шляхти змушує гуцулів тікати в гори. Двоє братів, Олекса та Іван Довбуші, опиняються поза законом і стають опришками.
У пошуках помсти панам за вбивство батьків Довбушів брати стають ворогами один одному. Один прагне грошей, другий — справедливості.
Гуцули починають повстання, яке очолює Олекса. Шляхта робить усе можливе, аби знищити Довбуша. Але він їх перехитрив.
Фільм створено кінокомпанією Pronto Film за підтримки Держкіно. Кінотеатральною дистрибуцією фільму на території України займаються компанії Kinomania Film Distribution і FILM.UA Distribution.
Як повідомляв Укрінформ, у Карпатах після виходу фільму набувають популярності маршрути слідами Довбуша - з легендарним опришком пов'язаний Чорногірський гірський хребет та гора Шпиці.