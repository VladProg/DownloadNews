Куплений квиток у музей є найкращим способом сьогодні допомогти музейній сфері.

Як передає Укрінформ, про це міністр культури та інформаційної політики Олександр Ткаченко повідомив у Фейсбуці.
«Світ відзначає Міжнародний день музеїв. З цієї нагоди хотілось би одразу привітати спеціалістів музейної справи України. Ваша мужність та відданість справі - те, що змушує сферу залишатися на плаву. Навіть в такі непрості часи», - заявив Ткаченко.

За його словами, сьогодні, коли військові росії обирають музеї своєю ціллю, запускаючи ракети, часом можуть опускатися руки, але варто памʼятати, що зруйновані будівлі та викрадені експонати - це питання часу.
«Ми обов’язково відбудуємо кожну з інституцій і повернемо все, що було насильно вивезено з наших музейних фондів. Кожен із цих злочинів МКІП фіксує та ретельно перевіряє. Без покарання ніхто не обійдеться», - підкреслив міністр.
Сьогодні Ткаченко відвідав Національний музей Тараса Шевченка, де поспілкувався з його директором Дмитром Стусом.
«Обговорили питання щодо відкриття музею найближчим часом. Сам характер відкриття та експозиція будуть досить унікальними та інтерактивними. Підтримав музей в цьому починанні. А також поговорили нагальні виклики, які стоять перед спадщиною під час війни та окремо про вшанування памʼяті Василя Стуса», - зазначив Ткаченко.
Також він нагадав, що це чудовий привід відвідати музей у містах, де це безпечно. Наразі деякі з музеїв уже відкрили двері для відвідувачів.
Зокрема працюють: Львівська національна галерея мистецтв імені Бориса Возницького і заповідник «Підгорецький замок» в її складі, музей-заповідник «Жовківський замок», музей-заповідник «Олеський замок» на Львівщині.
У Києві працює Національний заповідник «Софія Київська», музеї «Золоті ворота», «Кирилівська церква», «Андріївська церква», відкрита територія Софійського собору. Відсьогодні починає роботу Національний музей народної архітектури та побуту України у Пирогові.
«До речі, сьогодні Музей Шевченка проводить безкоштовно пішу прогулянку для всіх охочих по всіх місцях Шевченка в Києві. І в подальшому проводитиме подібні ініціативи, тож слідкуйте за повідомленнями на сайті музею», - зазначив Ткаченко.
Як повідомляв Укрінформ, Міністерство культури та інформаційної політики станом на 14 травня зафіксувало 331 епізод воєнних злочинів росіян проти культурної спадщини України.
Фото: Фейсбук Олександра Ткаченка