Організаційний комітет Національного відбору на участь у Євробаченні-2022 ухвалив рішення про припинення участі у відборі співачки Аліни Паш.

Як передає Укрінформ, про це повідомляє Суспільне.

Відповідне рішення оргкомітет ухвалив сьогодні на позачерговому засіданні.
Співачка не представлятиме Україну на Євробаченні-2022.
Пункт 3.4. Правил Національного відбору на участь у пісенному конкурсі "Євробачення-2022" передбачає, що у разі встановлення Суспільним факту подання учасником недостовірної інформації або приховання інформації чи інших істотних обставин щодо учасника Суспільне має право припинити участь у відборі учасника в будь-який час.
Підставою для прийняття такого рішення оргкомітетом стала офіційна відповідь Державної прикордонної служби від 16 лютого 2022 року щодо недостовірності інформації, яка була надана Суспільному мовнику.
Артистка висловила згоду з таким рішенням.
Як ідеться в повідомленні, Суспільний мовник керується виключно законодавством України та Правилами Нацвідбору.
Згідно з пунктом 3.4 Правил, "у випадку припинення Суспільним участі у відборі учасника, який визначений / оголошений переможцем відбору, Суспільне має право прийняти рішення про визначення представника від України на конкурсі з числа інших фіналістів".
Як повідомляв Укрінформ, Аліна Паш із піснею "Тіні забутих предків" перемогла у Національному відборі на Євробачення-2022. Гурт Kalush з композицією "Стефанія" у загальному підсумку зайняв друге місце.
Раніше в інтернеті з'явилася інформація, що Паш виступала в окупованому Криму. Люди пригадали інтерв'ю Катерині Осадчій, де співачка сказала, що перетнула кордон з Росії, летівши до Криму з Москви. Це розцінили як порушення правил участі в нацвідборі. Невдовзі співачка заявила, що їхала до Криму автобусом з України.
Організатори Нацвідбору 14 лютого повідомили про готовність дискваліфікувати Паш, якщо підтвердиться, що співачка в'їжджала в окупований Крим не з боку України.
15 лютого Державна прикордонна служба України поінформувала, що не створювала і не надавала документ, який Паш передала Суспільному мовнику в межах її участі у відборі на Євробачення.
Менеджерка Паш пояснила, що довідку про перетин адмінмежі з Кримом надавала не співачка особисто, а "член команди".
16 лютого сама артистка попросила в українців вибачення через скандал навколо підробленої довідки про поїздку в тимчасово окупований Крим та заявила про розрив відносин зі своїм директором. Також Паш повідомила, що передала відповідь на запит до Державної прикордонної служби України Суспільному мовнику.
Пізніше співачка заявила, що знімає свою кандидатуру як представниці України в конкурсі.