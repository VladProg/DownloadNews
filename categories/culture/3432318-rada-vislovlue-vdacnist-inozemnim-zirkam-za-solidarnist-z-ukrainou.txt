Верховна Рада висловлює вдячність іноземним зіркам за підтримку і солідарність з Україною.


Повідомлення зі словами вдячності оприлюднено в офіційному Телеграм-каналі українського парламенту, передає Укрінформ.
Зазначається, що Голова ВР Руслан Стефанчук, перший заступник Голови ВР Олександр Корнієнко, заступниця Голови ВР Олена Кондратюк дякують Ілону Маску, Річарду Бренсону, Герцогу і Герцогині Кембриджським, Девіду та Вікторії Бекхем, Райану Рейнольдсу і Блейк Лайвлі, Мілі Куніс та Ештону Кутчеру, Леонардо Ді Капріо, Анджеліні Джолі, Шону Пену, Бенедикту Камбербетчу, Дженніфер Еністон, Ендрю Гарфілду, Крістен Стюарт, Джиму Керрі, Емілії Кларк, Стівену Кінгу, Джоан Роулінг, Стінгу, Арміну ван Бюрену, Тому Оделлу, Леді Газі, Полу Маккартні, Роберту де Ніро, Мадонні за підтримку в боротьбі проти російської агресії.

"Український парламент цінує, що у цей вирішальний час вони стоять пліч-о-пліч з народом України та підтримують щирими словами та надзвичайними діями", – наголошується в повідомленні.
Як повідомляв Укрінформ, низка іноземних зірок підтримали Україну в боротьбі проти російської федерації.
Зокрема, Ілон Маск забезпечує Українську державу модемами супутникового інтернет-зв’язку Starlink. Він також викликав президента рф володимира путіна на поєдинок за Україну.
Британський актор Бенедикт Камбербетч підняв український прапор на знак солідарності з Україною на церемонії вручення премії Cinema Vanguard під час 37-го щорічного Міжнародного кінофестивалю в Санта-Барбарі. Крім того, він заявив про намір прихистити вдома кількох українських біженців.
Американський актор і режисер, лауреат премії "Оскар" Шон Пенн 24 лютого прибув до України, аби зафіксувати події, що відбуваються, та розповісти світові правду про вторгнення РФ.