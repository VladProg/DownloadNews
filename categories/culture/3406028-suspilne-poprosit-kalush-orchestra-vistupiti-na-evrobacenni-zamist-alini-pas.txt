Суспільний мовник звернеться до гурту Kalush Orchestra з пропозицією представити Україну на Євробаченні.

Як передає Укрінформ, про це повідомляє Суспільне.
Сьогодні на позачерговому засіданні Організаційний комітет Національного відбору на участь у Євробаченні-2022 ухвалив рішення звернутися до гурту Kalush Orchestra з пропозицією представляти Україну на конкурсі.
На Нацвідборі Kalush Orchestra посів друге місце у фіналі та отримав 14 балів загалом, з них максимальні 8 балів від глядачів та 6 балів від суддів.
Наголошується, що Суспільний мовник стежить за дотриманням правил Нацвідбору та порядком визначення представника від України.
Так, згідно з пунктом 3.4 Правил у випадку припинення Суспільним участі у відборі учасника, який визначений/оголошений переможцем відбору, Суспільне має право прийняти рішення про визначення представника від України на конкурсі з-поміж інших фіналістів.
"Для мовника важливо зберегти довіру глядачів до пісенного конкурсу, тому Суспільне пропонує гурту, який посів друге місце у фіналі та отримав найбільшу підтримку глядачів, представити Україну на Євробаченні-2022, керуючись принципом дотримання рейтингової таблиці фіналістів Національного відбору", - зазначають у Суспільному.
Євробачення-2022 відбудеться в італійському місті Турин в Pala Olimpico за участю 41 країни спочатку у пів фіналах 10 і 12 травня, а потім у великому фіналі - 14 травня.





Як повідомляв Укрінформ, Аліна Паш із піснею "Тіні забутих предків" перемогла у Національному відборі на Євробачення-2022. Гурт Kalush з композицією "Стефанія" у загальному підсумку зайняв друге місце.
В інтернеті з'явилася інформація, що Паш виступала в тимчасово окупованому Криму. Люди пригадали інтерв'ю Катерині Осадчій, де співачка сказала, що перетнула кордон з Росії, летівши до Криму з Москви. Це розцінили як порушення правил участі в відборі. Невдовзі співачка заявила, що їхала до Криму автобусом з України.
Організатори Нацвідбору 14 лютого повідомили про готовність дискваліфікувати Паш, якщо підтвердиться, що співачка в'їжджала в Крим не з боку України.
15 лютого Державна прикордонна служба України поінформувала, що не створювала і не надавала документ, який Паш передала Суспільному мовнику в межах участі у відборі на Євробачення.
Менеджерка Паш пояснила, що довідку про перетин адмінмежі з Кримом надавала не співачка особисто, а "член команди".
16 лютого сама артистка попросила в українців вибачення через скандал навколо підробленої довідки про поїздку в тимчасово окупований Крим та заявила про розрив відносин зі своїм директором.
Пізніше того ж дня Паш заявила, що знімає свою кандидатуру як представниці України в конкурсі.
Оргкомітет Національного відбору на участь у Євробаченні-2022 ухвалив рішення про припинення участі Паш у відборі.