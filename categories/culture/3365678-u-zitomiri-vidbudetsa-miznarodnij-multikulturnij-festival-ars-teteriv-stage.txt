У Житомирі упродовж 11-26 грудня триватиме перший міжнародний мультикультурний фестиваль Ars Teteriv Stage.

Про це організатори заходу повідомляють у Фейсбуці, передає Укрінформ.
«З 11 до 26 грудня в Житомирі відбуватиметься перший міжнародний мультикультурний фестиваль Ars Teteriv Stage, темою якого є проблема межі: межі епох та стилів, допандемічного та нинішнього часу, межі етики та культурних цінностей, живого та штучного в мистецтві», - йдеться у повідомленні.
Зазначається, що програмні блоки фестивалю розмежовані на категорії класичної, нової та альтернативної музики, виставки сучасних художниць, диспути та презентації, міждисциплінарні перформативні проєкти, створені спеціально для цього заходу.
У програмі фестивалю понад десять подій. Зокрема, 11 грудня відбудеться персональна виставка польської художниці Патриції Півош «Гідра Лернейська». На 12 грудня запланований концерт вокально-фортепіанної музики Людвіга ван Бетховена та Йоганнеса Брамса за участі соліста Андрія Кошмана та музиканта Ігоря Рябова. 14 грудня відбудеться творча зустріч із композитором і диригентом Володимиром Рунчаком.
Фестиваль є ініціативою громадської організації «Мистецька Ліга» та відбуватиметься в межах комплексної цільової програми «Культурний простір Житомирської міської територіальної громади».
Фото: Ars Teteriv Stage, Фейсбук