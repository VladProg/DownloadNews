Україна клопотатиме про включення історичного центру Одеси до списку всесвітньої спадщини ЮНЕСКО за прискореною процедурою.

Про це заявив міністр культури та інформаційної політики Олександр Ткаченко за підсумками зустрічі з генеральним директором ЮНЕСКО Одрі Азуле і її заступником з питань культури Ернесто Оттоне, передає Укрінформ із посиланням на сайт МКІП.

"Внесення історичного центру Одеси до Списку всесвітньої спадщини ЮНЕСКО має бути прискорено. Це дасть змогу краще захистити світову культурну спадщину. Об'єкт визнаний і охороняється українською державою. Він розташований лише за кілька десятків кілометрів від лінії фронту й вже зазнав артилерійського обстрілу, а 24 липня росіяни зруйнували частину великого скляного даху та вікон Одеського художнього музею 1899 року", - зазначив Ткаченко.
На прохання України ЮНЕСКО вже мобілізувала міжнародних експертів для надання технічної підтримки, щоб ця номінація могла бути терміново розглянута державами-членами, що входять до Комітету всесвітньої спадщини, та включена до Списку всесвітньої спадщини та до Списку всесвітньої спадщини, що перебуває під загрозою.
Комітету всесвітньої спадщини також буде запропоновано включити об'єкти всесвітньої спадщини ЮНЕСКО у Києві та Львові до списку всесвітньої спадщини, що перебуває під загрозою.
Генеральний директор ЮНЕСКО оголосила, що організація збільшить свою підтримку Одесі. Зокрема, профінансує відновлення Одеського художнього музею та Одеського музею сучасного мистецтва. Також підтримає оцифрування близько 1000 витворів мистецтва в Одесі й документальної колекції Державного архіву Одеси шляхом надання установі відповідного обладнання. Заразом Одеській військовій державній обласній адміністрації буде передано устаткування для захисту культурних об'єктів на місцях: захисні панелі, мішки з піском, вогнегасники, вогнетривкі тканини та протигази.
Як повідомляв Укрінформ, Ткаченко поінформував, що узгоджено дії щодо прискорення фінансування з боку ЮНЕСКО конкретних потреб культурної сфери України цього року.
Фото: МКІП