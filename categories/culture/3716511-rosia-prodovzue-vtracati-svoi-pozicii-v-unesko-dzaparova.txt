Країни-члени ЮНЕСКО не обрали Росію до допоміжного комітету Конвенції 1970 року про заходи, спрямовані на заборону і запобігання незаконному ввезенню, вивезенню та передачі права власності на культурні цінності.

Про це повідомила перша заступниця міністра закордонних справ України Еміне Джапарова у Фейсбуці, передає Укрінформ.
Вона зауважила, що під час 7-ї Конференції країн-учасниць Конвенції 1970 року про заходи, спрямовані на заборону і запобігання незаконному ввезенню, вивезенню та передачі права власності на культурні цінності відбулись вибори до Допоміжного Комітету цієї Конвенції на період 2023-2027 років.
«Україна разом з партнерами не допустила обрання Росії до Комітету», - підкреслила Джапарова.
За її словами, кандидатами від другої електоральної регіональної групи були РФ, Азербайджан та Литва. Україні вдалося провести активну агітаційну роботу з делегаціями країн-членів ЮНЕСКО, а також напередодні виборів виголосити заяву щодо недопустимості та цинічності обрання РФ, яка продовжує криваву агресію проти України, знищує та краде культурні цінності на тимчасово окупованих нею територіях нашої держави.
Як результат – на два вакантні місця були обрані Азербайджан (112 голосів) та Литва (78 голосів), наголосила перша заступниця міністра.
Як повідомляв Укрінформ, під час воєнних дій в Україні ЮНЕСКО працює у шести сферах, визначених Міністерством культури та інформаційної політики, основна з яких – моніторинг та оцінка руйнувань культурної спадщини.