Евакуйовані театри Маріуполя та Харкова дали вистави на 52-ому театральному фестивалі “Вересневі самоцвіти”.

Про це Укрінформу повідомив CEO PR Batteries Роман Мединський.
«Протягом тижня на сцені Кіровоградського академічного обласного українського музично-драматичного театру виступали запрошені евакуйовані колективи з Маріуполя та Харкова, а також запрошені театральні колективи з Чернігова, Вінниці, Києва. Цього року, в умовах російської агресії проти України, свято відбулося під гаслом ”Музи не мовчать”. Фестиваль пройшов без анонсів і афіш, а квитки не продавали у касі», - розповів Укрінформу CEO PR Batteries Роман Мединський.







Евакуйовані театри Маріуполя та Харкова дали вистави на фестивалі в Кропивницькому / Фото: Організатори фестивалю


























Відкрила фестиваль вистава Донецького академічного обласного драматичного театру (м. Маріуполь) ”Крик нації” про життя і долю закатованого радянським режимом поета-дисидента Василя Стуса.
Це саме той театр, що став відомим на весь світ, коли у березні на його будівлю скинули авіабомбу. Поміж сотень людей, які того дня шукали прихисток у “драмі”, були й актори, які вийшли на сцену кропивницького театру 20 вересня.
«Трупа Донецького обласного драмтеатру вперше в Театрі корифеїв – і це для нас велика честь. Ми знайшли в собі сили повернутися після виїзду до Ужгорода трохи назад, до центральної частини України, де загроза обстрілів більша. Ви можете собі уявити, наскільки це було для нас психологічним бар’єром”, – розповіла керівниця обласного Донецького театру Людмила Колосович.
У рамках свята «Вересневі самоцвіти»також було представлено спільний проєкт Харківського державного академічного українського драматичного театру (”Березіль”), який наразі знаходиться в евакуації, та Вінницького обласного академічного українського музично-драматичного театру ”Хлібне перемир’я” за драмою Сергія Жадана.
Вистава розповідає про історію двох братів, яка відбувається влітку 2014 року у Донецьку. До речі, сам автор брав участь у створенні постановки, робив коректуру в процесі у співпраці з режисером постановником Олександром Ковшуном.
Харківський театр евакуювався з-під обстрілів 3 березня. Саме вінницькі театрали надали прихисток харків’янам і тепер вони дають свої вистави разом.
«Для мене подібні фестивалі – це таке заземлення. Ми дуже вдячні тим, хто профінансував ”Вересневі самоцвіти” і організував їх. Можливо, це зараз ще більше потрібно, ніж у мирні часи – і глядачам, і акторам”, – додала керівниця літературно-драматургійної частини Харківського театру Маргарита Корнющенко.
Щодо проведення цьогоріч в організаторів фестивалю були сумніви. Питання безпеки та фінансування стояли на першому плані. Проте рада сільськогосподарських підприємств Кіровоградської області, місцеві підприємці та нардепи, благодійний Фонд Родини Довгих і інші меценати зголосилися фінансово підтримати участь у фестивалі театрів з інших міст, а сам захід завдяки такій підтримці пройшов без жодної копійки з обласного бюджету.
В театральному фестивалі також взяли участь Київський академічний драматичний театр на Подолі з виставою ”Сто тисяч” в постановці Віталія Малахова, Чернігівський обласний академічний український музично-драматичний театр ім. Т.Г. Шевченка з виставою ”Приборкання норовливого” за п’єсою Ярослава Стельмаха ”Кохання у стилі бароко”, Кіровоградський обласний академічний український музично-драматичний театр ім. М.Л. Кропивницького з постановкою ”Ціна життя” за п’єсою Карела Чапика ”Мати” та народний хореографічний ансамбль ”Світанок” з виставою-реквієм ”Тінь весни”.