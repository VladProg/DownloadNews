У Кропивницькому з 18 по 24 вересня пройде 53 Всеукраїнський фестиваль театрального мистецтва «Вересневі самоцвіти».

Як передає кореспондент Укрінформу, про це під час брифінгу повідомила директорка департаменту культури та туризму Кіровоградської ОВА Уляна Соколенко.
«Проводимо вже 53 Всеукраїнське свято театрального мистецтва «Вересневі самоцвіти». Першочергово ми маємо допомагати ЗСУ. Уже другий рік поспіль прийняли рішення проводити цей фестиваль без залучення бюджетних коштів. Сам фестиваль відбудеться з 18 по 24 вересня. Запрошуємо купувати квитки на вистави, бо маємо на меті направити 20% від кожного квитка на закриття потреб військових», – розповіла Соколенко.
Відкриють фестиваль 18 вересня виставою "Заборонений", присвяченою українському поету-дисиденту, знищеному системою КДБ Василю Стусу.
Це спільна вистава Кропивницького академічного обласного українського музично-драматичного театру та Херсонського обласного академічного музично-драматичного театру імені Куліша. Прем'єра 2023 року.
Протягом фестивалю вистави покажуть також Дніпровський, Миколаївський, Криворізький та інші театри.
Також охочі глядачі зможуть поспілкуватися з артистами та творчими колективами театрів, які візьмуть участь у фестивалі й відвідати інші мистецькі заходи.
Повну програму та інформацію щодо придбання квитків можна переглянути на сайті театру імені Кропивницького.
Як повідомляв Укрінформ, в Ужгороді з 13 по 18 вересня проходить театральний фестиваль "Монологи над Ужем", його не проводили останні два роки, 7 із 11 вистав - на тематику війни та людських доль.