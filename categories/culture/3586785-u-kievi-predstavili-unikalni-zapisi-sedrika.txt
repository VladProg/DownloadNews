У Києві у Музеї Миколи Лисенка вперше програли унікальні записи українського “Щедрика” до 100-річчя прем'єри пісні в США.

Про це повідомляє кореспондент Укрінформу.
У залі прозвучали грамофонні записи української пісні на раритетних платівках із США у виконанні найвідоміших американських музикантів: Westminster Choir (1941 р.), Fred Waring and his Pennsylvanians (1942 р.), Robert Show Chorale (1946 р.) New York Philharmonic (1956 р.).
«5 жовтня рівно сто років, коли «Щедрик» було виконано на сцені найпрестижнішої концертної зали Америки – Карнегі-Гол. Це був прем’єрний концерт і кульмінація світового турне хору Олександра Кошиця, який гастролював за дорученням уряду УНР та особисто головнокомандувача армії УНР - Симона Петлюри. Проводився з метою лобіювання міжнародного визнання щойно проголошеної Української народної республіки, підтримки західного світу у війні з росією та протидії російський пропаганді, яка оголосила, що українського народу не існує», - сказала дослідниця історії «Щедрика» Тіна Пересунько.






У Києві представили унікальні записи «Щедрика» / Фото: Євген Котенко, Укрінформ











































Вона зазначила, що упродовж 1919-1924 років «Щедрик» прозвучав у понад 200 містах 17 країн світу. За цей час на адресу України й української культури у західній пресі вийшло понад 300 схвальних рецензій 12 мовами світу.
Пересунько додала, що нинішня презентація - це нагода згадати про походження всесвітньо відомої пісні, про хор Олександра Кошиця, який вперше привіз цей твір до Америки, а також наголосити на авторстві Миколи Леонтовича, який написав цей шедевр.
Також під час заходу представили оригінал партитури Carol of the Bells (Нью-Йорк, Carl Fischer Music, 1936 р.) та ноти першої англомовної версії "Щедрика" - пісні The Bluebirds (Нью-Йорк, Witmark and Sons, 1933 р.).
Як повідомляв Укрінформ, музикознавиця зі США Лія Бетстоун стверджує, що «Щедрик» з музикою Леонтовича став частиною американської культури.