У Харкові попри постійні обстріли відкрився традиційний фестиваль класичної музики Kharkiv Music Fest. Музиканти виступали в метро, яке наразі служить укриттям для тисяч людей.

Про це повідомив у Телеграмі начальник Харківської ОВА Олег Синєгубов, передає Укрінформ.
"Вже місяць живемо під постійними обстрілами окупантів, але попри це ми не втратили віру. Сьогоднішній символічний KharkivMusicFest цьому доказ. Дякуємо організаторам за те, що повернули харків’ян хоч на кілька годин до звичного життя із рідними, з усмішками, із мистецтвом. У нескореному Харкові обов‘язково ще звучатиме музика", - написав Синєгубов.

Він також виклав відео, на якому музиканти на сходах станції метро "Історичний музей" виконують Гімн України у симфонічній обробці та пісню "Ой у лузі червона калина..."
Як повідомили організатори, "Концерт поміж вибухів" у метро став символічним відкриттям фестивалю. У програмі струнного квінтету були шедеври класичної музики - твори Баха, Шуберта, Дворжака, Скорика, а також обробки українських народних пісень, які були написані спеціально для цього концерту молодим харківським композитором та диригентом Володимиром Богатирьовим.
"Цього разу відкриття фестивалю відбулось не в урочистій атмосфері великої зали Харківської філамонії, і не публіка йшла до нас, а ми прийшли до слухачів у бомбосховища. Бо музика може дати так багато – надію, розраду, підтримку, і волю до перемоги", - зазначили організатори.
Як повідомляв Укрінофрм, через постійні обстріли з боку військ рф у метрополітені Харкова шукають укриття близько 15 тис. людей.
24 лютого президент рф путін розпочав широкомасштабне вторгнення в Україну. Російські війська обстрілюють та знищують ключові об'єкти інфраструктури, ракети влучають у житлові будинки.