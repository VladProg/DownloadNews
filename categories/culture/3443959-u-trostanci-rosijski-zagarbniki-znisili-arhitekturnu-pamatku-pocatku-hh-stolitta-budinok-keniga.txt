У Тростянці на Сумщині російські військові знищили модерну архітектурну пам'ятку початку ХХ століття - будинок Кеніга.

Про це у Фейсбуці повідомив архітектор Іван Биков, передає Укрінформ.
"У нашому багатостраждальному Тростянці, вже звільненому від російських орків, останні підпалили пам'ятку архітектури національного значення - Будинок управителя маєтками Л.Є.Кеніга. Ця прекрасна пам'ятка збудована в стилі модерн у парку "Нескучне" 1911 року і має охоронний номер 1548" - написав Биков.

За його словами, "рашисти лише і можуть, що воювати з мирними мешканцями, житловими будинками і пам'ятками, бо тікають від наших військових з підпаленими п'ятами!"
Як повідомлялося, місто Тростянець ЗСУ звільнили три дні тому, 27 березня. Російська армія зайняла 20-тисячне місто 1 березня та майже місяць територизувала місцеве населення, використовуючи їх як живий щит для захисту військової техніки. Відомо також, що варвари знесли ворота у Круглий двір, розбили картинну галерею та розбомбили залізничний вокзал.
24 лютого президент рф путін оголосив про початок вторгнення в Україну. Російські війська здійснюють масовані обстріли житлових районів українських міст та селищ з використанням артилерії, реактивних систем залпового вогню та балістичних ракет.