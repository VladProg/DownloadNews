Відкриттям Центру освітнього краєзнавства та театралізованим дійством під назвою "Стихії поета" у Миколаєві вшанували пам'ять відомого земляка, поета, есеїста, перекладача, лауреата Шевченківської премії, Заслуженого діяча мистецтв України Дмитра Креміня.

Про це повідомляє кореспондент Укрінформу.
Він помер у 2019 році, а 2023-й був оголошений роком Креміня в Україні. У зв’язку з цим та з нагоди 70-річчя поета в Миколаєві відбулася низка подій.
У Миколаївському обласному інституті післядипломної педагогічної освіти (МОІППО) відкрили меморіальну дошку на його честь. Саме у цьому освітньому закладі Кремінь працював останні роки життя, був професором кафедри теорії й методики мовно-літературної та художньо-естетичної освіти. Ще одну оригінальну художню меморіальну дошку встановили у Літературному сквері біля Центральної міської бібліотеки ім. Кропивницького за сприяння міської влади.
В МОІППО також відкрили Центр освітнього краєзнавства імені відомого земляка. Тут вперше представили колекцію його особистих речей та предметів. Також відвідувачі мали нагоду ознайомитися з виставкою портретів Креміня.
Яскраве театралізоване дійство "Стихії поета" підготував на честь ювілею поета і творчий колектив Миколаївського національного академічного українського театру драми та музичної комедії. У виконанні артистів театру звучали вірші та пісні Креміня.
Кремінь родом із Закарпаття, закінчив Ужгородський університет, звідки його розподілили на роботу у райцентр Казанківка на Миколаївщині викладачем української мови та літератури.






У Миколаєві відкриттям Центру освітнього краєзнавства та театралізованим дійством вшанували пам'ять поета Дмитра Креміня / Фото: Фото Павла Москальова та Миколаївського національного академічного українського театру драми та музкомедії

























За словами сина поета, уповноваженого із захисту державної мови Тараса Креміня, його батько був подвижником духовного відродження і національної культури, стояв біля витоків Народного руху, Товариства української мови та "Просвіти", українськомовної преси, школи і телебачення. Він друкувався за кордоном та перекладав вірші сучасників. "А коли прийшла війна, він серед перших вийшов на мітинг єдності 2014-го та закликав до боротьби проти російських злочинців. 2023-й оголошено роком Дмитра Креміня в Україні. Дай Бог, щоб цей рік став для нашої держави переможним", – висловив надію мовний омбудсмен.
У творчому доробку Дмитра Креміня – понад 20 збірок поезії. А разом з відомими композиторами – Тетяною Яровою, Анатолієм Мироновим, Євгеном Долговим та іншими – світ побачило близько 500 пісень його авторства, частина з яких стали хітами.
За багаторічну плідну працю Кремінь удостоєний низки високих відзнак, серед яких – лауреат культурологічної премії ім. Миколи Аркаса, Всеукраїнської літературної премії імені Володимира Сосюри, Міжнародної літературної премії Івана Кошелівця. У 1999 році він отримав Державну премію України імені Тараса Шевченка за книгу поезій та симфоній "Пектораль".