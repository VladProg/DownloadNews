Задокументовано 242 епізоди воєнних злочинів російських загарбників проти об’єктів культурної спадщини.

Як передає Укрінформ, про це уповноважена з прав людини Верховної Ради України Людмила Денісова повідомляє у Фейсбуці.
«Війська країни-агресора руйнують, знищують та викрадають пам’ятки культурної спадщини українського народу. Уже задокументовано 242 епізоди воєнних злочинів російських загарбників проти таких об’єктів», - заявила Денісова.
Вона зазначила, що зруйновано та пошкоджено 16 пам’яток національного значення, 72 - місцевого значення та 6 щойно виявлених.
За її словами, найбільше руйнувань зазнали об’єкти культурної спадщини в Харківській області - 84, в Донецькій - 45, в Київській - 38, в Чернігівській - 24, в Луганській - 17, в Сумській - 14.
Також російські загарбники знищили або пошкодили 92 релігійні споруди, з них 35 - пам’ятки історії, архітектури та містобудування, 29 меморіальних пам’ятників на честь історичних особистостей та подій ХІХ - початку XXI ст., 19 будівель та комплексів музеїв і заповідників, 33 будинки культури, театри, бібліотеки та інші об’єкти цінної історичної забудови.
Ворожими ракетами обстріляний відновлений в межах програми «Велика реставрація» музей на острові Хортиця в місті Запоріжжі.
Також зруйновано старовинні будівлі Лисичанської багатопрофільної гімназії та Лисичанського протитуберкульозного диспансеру, що входили до Бельгійського архітектурного ансамблю, створеного понад 100 років тому.
На Київщині пошкоджена будівля початку ХХ ст. - Макарівська публічна бібліотека, на Харківщині старовинний Будинок вчителя 1925 року.
«Знищуючи нашу культурну спадщину, рф намагається стерти національну ідентичність українського народу. Війська агресора порушують статті 4 та 5 Гаазької конвенції про захист культурних цінностей у випадку збройного конфлікту. Такі дії агресора відповідно до статті 8 Римського статуту міжнародного кримінального суду є воєнним злочином», - зазначила уповноважена.
Денісова звертається до Комісії ООН з розслідування порушень прав людини під час військового вторгнення рф в Україну врахувати ці факти воєнних злочинів та порушень рф прав людини в Україні.
Як повідомляв Укрінформ, Міністерство культури та інформаційної політики уже верифікувало понад 250 зруйнованих і пошкоджених через війну закладів культури.