Суспільне оголосило склад журі фіналу національного відбору на Дитячий пісенний конкурс Євробачення-2021.

Як передає Укрінформ, про це повідомляється на сайті Суспільного.
«До складу журі увійшли п’ять музичних експертів: співачка, представниця України на Євробаченні-2010 ALYOSHA; телеведучий і продюсер Ігор Кондратюк; музикознавиця Люба Морозова; головний редактор Karabas Live, музичний журналіст Ігор Панасов; представник України на Дитячому Євробаченні-2020 Олександр Балабанов», - ідеться в повідомленні.

Зазначається, що члени новообраного журі поділилися думками щодо критеріїв оцінювання учасників нацвідбору на Дитяче Євробачення-2021.
«На таких конкурсах переважає розважальний контент. Та я буду особливо чекати на пісні з якимось певним сенсом, сюжетом, такі, що містять якусь повчальну історію. Така пісня має бути виконана глибоко й трепетно. Для учасника, який представлятиме Україну на Дитячому Євробаченні, важливо мати не просто сильний вокал, а обертони, гармоніку, що розкривається в голосі, коли він звучить від душі та проходить крізь серця. Учасникам я дала б лише одну пораду: бути собою і не оцінювати, не порівнювати. Ваше «я» проявляється з самого вашого дитинства в першому бажанні щось створити. Оце і є ваше «я» — не зраджуйте йому, в цьому і є прояв суті та щастя у вашому житті», — поділилася ALYOSHA.
Ігор Кондратюк вважає, що для Дитячого Євробачення важливо, аби зміст виступу відповідав віку учасника. «У першу чергу я звертатиму увагу на адекватність пісні саме для Дитячого Євробачення. Часто чув абсолютно дорослі, і тому не зовсім адекватні саме в такому конкурсі пісні у виконанні дітей-конкурсантів. Крім пісні та її виконання, важливі також харизматичність, пластичність, оригінальність, яскравість артиста. Всім учасникам можу порадити бути самими собою. Нікого не грайте, бо граючи когось, ви втрачаєте свою оригінальність і стаєте нецікавими», — зазначив він.
Музикознавиця Люба Морозова наголосила на сильних співочих традиціях українського народу та важливості підтримки молодих вокалістів. «Особливо важливою, ба навіть необхідною, мені здається підтримка молодих вокалістів на старті їхньої кар’єри, демонстрація експертної уваги до них та щире захоплення. А ще хочу додати, що гарний вокал і вміння красиво рухатися — лише складова образу переможця. Завжди перемагає щось більше: досвід, щирість і внутрішня сила. Її я і бажаю усім учасникам, які за визначенням — уже переможці, адже дійшли до фіналу», — розповіла Морозова.
Музичний журналіст Ігор Панасов оцінюватиме передусім меседж, який нестиме конкурсант.
«Під час виступів я звертатиму увагу не лише на вокал, а й на те, як конкурсант переживає пісню загалом. Як це проявляється у його рухах, виразі обличчя, погляді тощо. Сучасний сильний виконавець — це, на мою думку, насамперед переконливий образ, а вже потім техніка співу. Саме загальним артистичним меседжем, серцевиною якого є пісня, можна захопити увагу будь-яких глядачів, у тому числі й Дитячого Євробачення. Усім учасникам Нацвідбору я хочу порадити одне — вірте у пісню, яку співаєте, живіть нею, впустіть її собі в саме серце. І тоді це обов’язково відчують ті, хто вас слухає», — порадив він.
Наймолодший член журі Олександр Балабанов дав поради конкурсантам із власного виконавського досвіду. «У першу чергу я оцінюватиму пісню, її оригінальність, ну і, звичайно, виконання артиста. Учасникам можу порадити бути собою, справжнім, стійким та витривалим, готовим до складного процесу підготовки до конкурсу. Головне — не хвилюватися і не думати про результат, просто кайфувати і насолоджуватися процесом. Ви вже є переможцями!», — порадив учасник конкурсу минулого року.
Як повідомляв Укрінформ, Суспільний телеканал «UA: Культура» транслюватиме фінал Дитячого пісенного конкурсу Євробачення-2021, який відбудеться 19 грудня у паризькому концерт-холі La Seine Musicale, розташованому на острові Іль-Сеґен посеред річки Сена.
Фінал національного відбору на Дитячий пісенний конкурс Євробачення відбудеться 24 жовтня о 17:00 в прямому ефірі з використанням відеозаписів виконання учасниками наживо однієї своєї оригінальної пісні або пісні, наданої Суспільним для тих, хто на першому етапі відбору не виконував оригінальної пісні. Відповідне рішення було ухвалене через стрімке погіршення епідеміологічної ситуації в Україні.
Ведучими нацвідбору будуть Віктор Дяченко і співачка, представниця України на Дитячому Євробаченні-2018 Даріна Красновецька.
Переможця нацвідбору Дитячого Євробачення-2021 визначать за результатами голосування журі та онлайн-голосування глядачів. Для участі в онлайн-голосуванні користувачі мають авторизуватися через свій обліковий запис в соціальних мережах «Фейсбук» або «Інстаграм». Онлайн-голосування відкривається після завершення трансляції відеозаписів виступів усіх фіналістів.