У Національній філармонії України 16 січня відбудеться унікальний проєкт, що має назву “Коляда-триб’ют”, звучатимуть чотирнадцять маловідомих колядок та щедрівок із Донеччини в сучасному аранжуванні.

Як передає Укрінформ, про це Національна філармонія повідомляє у Фейсбуці.
Зазначається що з 1990 по 2008 роки їх зібрала та записала фольклористка Олена Тюрикова, а композитор Євген Петриченко створив кавер-версії цих пісень.
Петриченко – відомий український композитор, автор симфонічної, камерної, вокальної, хорової музики та музики до театральних вистав. Його історія “Коляди” почалася ще зі студентських років.
“Коли був студентом консерваторії – разом з викладачкою-фольклористкою Тюриковою в межах навчального плану поїхали ми по селах донецьких з відповідальною місією – збирати фольклор регіональний”, - згадав він.
“Коляда-триб’ют” фактично інтегрує архаїчну пісенну спадщину Донеччини в сучасний світ. А ще наочно підтверджує те, що ця територія є невід’ємною частиною українського культурного простору.
16 січня у супроводі Ансамблю класичної музики імені Бориса Лятошинського Національного будинку органної та камерної музики України під орудою Богдана Пліша виступлять, зокрема, співаки ILLARIA, Іванна Пліш, Роман Меліш, Оксана Нікітюк, а також юні вокалісти з Києва, Рівного, Вінниці, Бахмута, Полтави та Кривого Рогу.