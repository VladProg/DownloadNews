Міністерство культури та інформаційної політики на сьогодні зафіксувало 396 епізодів воєнних злочинів росії проти української культурної спадщини.

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
Наразі МКІП відомо про повну руйнацію 9 об’єктів культурної спадщини у Донецькій, Київській, Сумській та Чернігівській областях.
“Загалом пошкоджено 123 об’єкти культурної спадщини. Постійні обстріли та ракетні удари призвели до руйнувань 21 пам’ятки національного значення, 95 – місцевого значення та 7 – щойно виявлених об’єктів культурної спадщини”, - зауважив Ткаченко.

Також пошкоджено чи знищено 100 об’єктів цінної історичної забудови і 144 релігійні споруди.
російська армія знищила в Україні 43 меморіальні пам’ятники, 31 будівлю музеїв і заповідників, 79 споруд будинків культури, театрів та бібліотеку.
Очільник МКІП нагадав, що руйнування об’єктів культурної спадщини – воєнний злочин за Гаазькою конвенцією 1954 року.
“Ми продовжуємо привертати до злочинів росіян увагу світової спільноти, щоб ця країна була покарана та відсторонена від культурного та інформаційного життя цивілізованого світу,” - заявив Ткаченко.
Як повідомляв Укрінформ, 4 червня росіяни обстріляли Святогірську лавру в Донецькій області. Знищено Всіхсвятський скит лаври.
Фото: DPA