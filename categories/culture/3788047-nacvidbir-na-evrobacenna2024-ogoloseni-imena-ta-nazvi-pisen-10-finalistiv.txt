Оголошені імена та назви пісень 10 фіналістів національного відбору на Євробачення-2024.

Як передає Укрінформ, про це повідомляє Суспільне Культура.
Почути обрані пісні українці зможуть у січні.
Серед учасників лонгліста, які не потрапили у список фіналістів за результатами прослуховування, проведуть рейтингове онлайн-голосування в мобільному застосунку "Дія" — воно визначить 11-го учасника фіналу. Повний список фіналістів оприлюднять до 29 грудня.
До фіналу національного відбору увійшли:

alyona alyona & Jerry Heil (Teresa & Maria),
Drevo (Endless chain),
Ingret (Keeper),
Melovin ( DREAMER),
Nahaba (GLASSS),
Nazva (Slavic English),
Skyller (Time is running out),
Yagody (Tsunamia),
Yaktak (Lalala),
Ziferblat (Place I Call Home).


Фото: Суспільне

За словами музичного продюсера національного відбору на Євробачення-2024 Дмитра Шурова (Pianoбой), "декілька учасників минулорічного лонгліста за рік зробили потужний ривок і довели, що вже готові виходити у “відкритий космос”, ще зазвучали нові артисти, а також повернулися з сильними піснями й новою мотивацією всім відомі обличчя.
Як заявив Шуров, це "об'єктивно найміцніші артисти, які максимального готові представити Україну на міжнародній сцені”.
Фінал нацвідбору відбудеться в лютому 2024 року у форматі телевізійного концерту. Як і в попередні роки, переможця або переможицю відбору, що представлять Україну на Євробаченні-2024, визначать за результатами голосування журі та глядачів. Склад журі фіналу оберуть українці через онлайн-голосування.
Офіційними медіапартнерами Євробачення є Суспільне Культура та Радіо Промінь.
Як повідомлялося, 68-й пісенний конкурс Євробачення відбудеться у травні 2024 року у шведському Мальме. Гранд-фінал проведуть на стадіоні Malmö Arena 11 травня. Півфінали, в одному з яких братиме участь і представник від України, відбудуться 7 та 9 травня.
Мальме прийматиме Євробачення вже втретє. До цього конкурс проводили в місті у 1992 та 2013 роках. Останнього року Україну представила Злата Огнєвіч з піснею Gravity. Тоді виконавиця посіла третю сходинку.
67-ме Євробачення відбулось у британському Ліверпулі від імені України та за участі Суспільного Мовлення. Гурт TVORCHI представив Україну з піснею Heart of Steel та посів шосте місце у фіналі.
Перше фото: eurovision.tv