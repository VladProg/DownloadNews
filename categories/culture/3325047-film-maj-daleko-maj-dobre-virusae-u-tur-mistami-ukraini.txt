Спеціальні покази фільму Ганни Ярошевич «Май далеко — май добре» відбудуться у Львові, Ужгороді, Києві та Чернігові.

Про це Укрінформу повідомили в компанії 86 PROKAT.
“Картина розповідає про рідкісних тварин Карпат водяних буйволів та німецького активіста Мішеля Якобі, що займається їх розведенням. Кожні 5 гривень з придбаного квитка будуть передані на розвиток ферми буйволів героя фільму”, - ідеться в повідомленні.
Розклад допрем'єрних показів: Львів - 4 жовтня, Форум Львів, Планета кіно (допрем’єрний показ за участі режисерки); Ужгород - 5 жовтня, фільм-відкриття Карпатського гірського міжнародного кінофестивалю CMIFF, фільм представлять режисерка Ганна Ярошевич та герой картини Мішель Якобі; Київ - 6 жовтня, кінотеатр «Жовтень» (допрем’єрний показ за участі знімальної групи); Чернігів - 16 жовтня, Multiplex Голівуд (спеціальний показ за участі продюсерки Альони Качкан)”, - ідеться в повідомленні.

Інформація про сеанси та міста, де можна подивитися фільм, - на сторінці фільму.
Режисерка фільму ― Ганна Ярошевич. Оператор ― Сергій Кірєєв. Продюсери ― Альона Качкан, Олена Яковицька, Олексій Москаленко, Ганна Ярошевич. Виробництво ― TABOR Production, Mental Drive.
Світова прем’єра фільму відбулася на Міжнародному фестивалі документального кіно про права людини Docudays UA у 2021-му році, де він здобув приз Андрія Амосова від організаторів. Офлайн-прем’єра відбулася на 50-му ювілейному КМКФ «Молодість» у межах спеціальної програми «Це справжнє життя» від Docudays UA. Стрічка мала міжнародну прем’єру в Італії на фестивалі Cervino Cinemountain. Триває її участь у закордонних фестивалях (Makedox у Македонії, Beldocs у Сербії, фестивалі CinEast, New Renaissance Festival London тощо). Фільм також бере участь у Національному конкурсі кінофестивалю Kharkiv MeetDocs та конкурсі документальних фільмів фестивалю операторського мистецтва “Кіноко”. Є фільмом-відкриття ​​Карпатського Гірського Міжнародного Кінофестивалю (CMIFF).
«Май далеко — май добре» - перший повнометражний документальний фільм Ганни Ярошевич, над яким вона працювала останні п‘ять років. У доробку режисерки короткометражні документальні фільми «Госпіталь», «Діана», «Де наш дім?», «Рік в Ізюмі». Виробництво - «Вавилон’13».
Як повідомляв Укрінформ, 7 жовтня фільм виходить у прокат в українських кінотеатрах.
«Май далеко — май добре» - це фільм про молодого німця Мішеля, який захоплений природою України і переїжджає до Карпат. У горах він розводить водяних буйволів, що опинилися на межі зникнення. Хлопець мріє присвячувати весь час улюбленій справі, але змушений регулярно повертатися до Німеччини, де працює в сімейному бізнесі й зустрічається з дівчиною Вєрою. Без належного догляду буйволи починають хворіти. До всього Мішеля спіткають негаразди в особистому житті: Вєра не впевнена, що зможе виховати двох маленьких дітей у віддаленому карпатському селі.