У Вінниці у вівторок, 27 вересня, відкриється новий 86-й концертний сезон виступом об'єднаного оркестру місцевої обласної та Маріупольської філармоній в межах V фестивалю класичної музики «Mariupol Classic».

Про це кореспондентові Укрінформу повідомили у пресслужбі Вінницької обласної філармонії ім. М. Д. Леонтовича.
«У Вінниці вперше, спеціально до Міжнародного Дня музики та відкриття 86-го концертного сезону Вінницької філармонії, симфонічний оркестр Вінницької обласної філармонії ім. М.Д. Леонтовича та камерний оркестр «Ренесанс» Маріупольської філармонії зійдуться разом на одній сцені», - повідомили у пресслужбі.
У відомстві зазначили, що об’єднаний оркестр двох філармоній та два їхніх диригенти, - заслужений діяч мистецтв України та культури Польщі Георгій Курков і заслужений діяч мистецтв України Василь Крячок, - презентують концертну програму із вибраних творів сучасних українських композиторів та світових класиків.
Цей концерт відбудеться в рамках V фестивалю класичної музики «Mariupol Classic» – єдиного фестивалю класичної музики, який було засновано в Приазовському регіоні до відкриття Маріупольської камерної філармонії, першої, яку відкрили за роки Незалежності України.
Як повідомлялось, фестиваль «Mariupol Classic» стає відправною точкою з відновлення роботи Маріупольської камерної філармонії, що з жовтня працюватиме в приміщенні Дніпровської та Київської філармоній. Фестивальний тур пройде п'ятьма містами: Гданськ (Польща), Львів, Івано-Франківськ, Вінниця та Київ.
Фото: vinbazar.com