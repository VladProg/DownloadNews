На Вінниччині створили тримовний віртуальний музей унікальної Барської кераміки.

Про це кореспонденту Укрінформу повідомив розробник медіаресурсу - керівник напрямку «Центр візуальних комунікацій» Агенції сталого розвитку «АСТАР» Олексій Буйницький.
«У Барі є громадська організація «Барський МХАТ», яка реалізує проєкт із відродження традицій Барської кераміки. Ми для них створили віртуальний 3-D музей, де представлені зразки виробів, виготовлених у цій унікальній техніці, які знайшли під час науково-пошукових експедицій Вінниччиною та музеями України. Унікальність експозиції в тому, що вона презентує експонати, які фізично знаходяться у фондах різних закладів, приватних колекціях чи серед робіт сучасних майстрів», - сказав Буйницький.
За його словами, у віртуальному музеї можна не тільки побачити зразки Барської кераміки, а й дізнатися про заклади і колекції, в яких вони зберігаються. Таким чином віртуальний музей надає доступ користувачам інтернету до найповнішого зібрання зразків Барської кераміки.
Інформація на сайті викладена трьома мовами - українською, польською та англійською. Вона містить науковий опис усіх представлених експонатів. А зображення у форматі 3-D дозволяє роздивитися їх з усіх боків. На створені об’ємні поверхні перенесено текстури з фотоматеріалу експонатів.
Проєкт зі створення віртуального музею Барської кераміки підтримав Український культурний фонд (УКФ), надавши ГО «Барський МХАТ» грант у розмірі грантом у розмірі 637 тис. грн.
Як повідомляло агентство, у XVІI-XIХ століттях гончарі з м. Бар виробили у своєму ремеслі унікальний стиль, особливість якого – оформлення виробів: біле тло з обов’язковим художнім елементом – зозулею на калині. Барська кераміка прирівнювалася за художньою значимістю до Бубнівської та Крищинецької. Але у ХХ столітті під час голодоморів, війн і репресій ці традицію та техніку було втрачено. У 2019 році в місті пройшов обласний пленер гончарів – хранителів традицій виготовлення Барської кераміки.
Фото: bar-city.com.ua