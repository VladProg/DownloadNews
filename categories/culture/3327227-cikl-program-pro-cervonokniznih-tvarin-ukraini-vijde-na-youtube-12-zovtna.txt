Проєкт для школярів «Червоні рюкзаки», присвячений захисту тварин, виходить безкоштовно на YouTube 12 жовтня.

Тим часом його автори презентували трейлер проєкту. Про це Укрінформу повідомили в кінокомпанії «Добранічфільм».
«Червоні рюкзаки» — це п’ять програм для дітей молодшого й середнього шкільного віку, що розповідають про диких тварин, птахів і риб, які занесені до Червоної книги України та перебувають на межі зникнення. Зйомки відбулися влітку в унікальному містечку Вилкове, Дунайській дельті та на Тузлівських лиманах. Програми присвячені таким тваринам: кіт лісовий, пелікан кучерявий, бджола медоносна, білуга звичайна, сиворакша”, - йдеться в повідомленні.

Як зазначається, виробництво проєкту здійснює кінокомпанія «Добранічфільм» за підтримки Українського культурного фонду. Показ телепрограм відбудеться безкоштовно на ютуб-каналі продакшена.
Аби зацікавити дітей темою охорони природи, на ролі ведучих обрали підлітка та його собаку — 12-річного Андрія Матешка та його пса Рея. Останній має сторінку в інстаграмі, де розповідає про програми @rey_redbackpacks.
Андрій Матешко дуже цікавиться захистом природи й екологічною тематикою, мріє досліджувати навколишній світ з позиції екоактивіста. Попри свій юний вік, він уже має досвід у кіновиробництві. Знявся у фільмах «Готель Едельвейс», «Сходознавець», «Фокстер і Макс» і серіалі «Гордіїв вузол», а також озвучив героя в мультфільмі «Victor Robot».
Режисеркою та сценаристкою «Червоних рюкзаків» є Анастасія Матешко — режисерка, сценаристка, письменниця, член Національної спілки кінематографістів України, лауреат Державної премії ім. Лесі Українки.
Як коментує Анастасія Матешко, “Бережіть природу!” — лунає звідусіль, але спершу їі треба полюбити.
“Мандриn fі захоплююча дружба з Червоною книгою — ось шлях. Дика природа — зовсім поруч і дружньо налаштована до людини. Відчути себе частиною Великого задуму - це дивовижні відчуття! В Україні є заповідники світового значення і місцеві колорити, варті досліджування. Бути бердвотчером, тобто спостерігачем за птахами, — це захоплююче хоббі, для якого потрібне тільки бажання. Чим більше знаєш про природу, тим більше її любиш і тим щасливішим стаєш сам. Червоні рюкзаки — подорож натуралістів заради розвитку громадянської науки, а ще це знайомство з місцевою кухнею і традиціями різних народностей, що живуть в Україні. Хлопець і собака - весела команда. Тому дітям буде цікаво, а батькам — пізнавально”, — вважає режисерка.
Продюсером проєкту є Світлана Рудюк, директорка Dobranichfilm, українська продюсерка, сценаристка та режисерка.
«Легка подача матеріалу, цікавий фактаж, веселі ведучі, дослідницька складова та тонкий гумор — таке поєднання точно не залишить нікого байдужими. Тому дивіться «Червоні рюкзаки» всією сім’єю та розповідайте про наші екопригоди друзям», — підкреслила вона.
Експертну підтримку у створенні серії програм надає WWF Україна. Науковою консультанткою виступила Інна Гоч, керівниця водного напряму у WWF Україна. У рамках цього напряму впроваджуються рішення з відновлення українського водного сектору, ревіталізація річок, збільшення відсотка вільно текучих рік, демонтаж застарілих перешкод, відновлення боліт, вивчення захисту осетрових тощо.
Фото: Максим Яковлев