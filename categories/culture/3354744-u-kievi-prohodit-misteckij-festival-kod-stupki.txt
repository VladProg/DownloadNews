На сцені Національного академічного драматичного театру ім. Івана Франка 20 листопада розпочався Перший міжнародний мистецький фестиваль «Код Ступки», присвячений 80-річчю легендарного українського актора Богдана Ступки.

Як повідомляє Укрінформ, країною - гостем першого фестивалю стала Грузія, Національний театр ім. Шота Руставелі показав виставу «Кінець гри» за п'єсою Семюеля Беккета у постановці Роберта Стуруа. Також виступили тбіліський колектив «Хорал», Національний хор України ім. Григорія Верьовки, етноджазовий проєкт DUDU Band (Україна - Грузія).
Зазначалося, що ідея міжнародного фестивалю належала саме Богданові Ступці, який мріяв запрошувати на нього театри Грузії, Польщі, Балтії та інших країн задля творення спільного мистецького простору. Фестиваль буде щорічним, його учасниками ставатимуть різні країни.
Голова Благодійного фонду Богдана Ступки, що є організатором фестивалю, Ірина Батько-Ступка зазначила: «Ми почали фестиваль з однієї країни. Але поєднали багато різних видів мистецтва. У нас, зокрема, в програмі спецпоказ фільмів за участі Богдана Ступки «Ступка: ретроспектива», 21 листопада - відкриття спільної виставки робіт художників України та Грузії».
Народний артист України Євген Нищук наголосив, що фестиваль важливий для майбутніх поколінь. «Вони мають знати, що були такі постаті, як Богдан Ступка, який був відомий на тільки всередині країни, а й далеко за її межами, який промотував Україну через театральне і кіномистецтво», - сказав він.
Водночас генеральний директор-художній керівник театру імені Івана Франка Михайло Захаревич зауважив, що проведення фестивалю саме в цьому театрі невипадкове. «Це перший фестиваль, присвячений Богданові Сильвестровичу Ступці. І він відбувається в тому театрі, де Ступка пропрацював з 1978 до 2012 року. І це символічна подія. Проходить час, й іменем Богдана Ступки називають вулиці в різних містах України, встановлюють пам’ятники. Він на це заслужив», - підкреслив Захаревич.
Як повідомляв Укрінформ, 27 серпня 2021 року з нагоди 80-річчя від дня народження актора Богдана Ступки у Києві відкрили меморіальну дошку-горельєф на будинку, де він мешкав. Крім того, в Національному музеї Тараса Шевченка відбулася виставка KOD STUPKA///КОД СТУПКИ.