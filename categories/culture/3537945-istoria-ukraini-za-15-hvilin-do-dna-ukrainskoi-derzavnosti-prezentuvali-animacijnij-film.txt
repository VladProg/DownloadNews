Український інститут національної пам'яті презентував анімаційний фільм про історію України.

Фільм до Дня Української Державності представили під час пресконференції, організованої Українським інститутом національної пам'яті на базі пресцентру Укрінформу.
"Продуктом, роботу над яким ми почали минулого року, а завершили цього, по суті, в умовах війни, є анімований фільм "Історія України за 15 хвилин", у якому протягом цього часу ми намагалися викласти всю історію нашої країни", - повідомив заступник голови УІНП Володимир Тиліщак.
Він зазначив, що ролик вийшов достатньо інформативним, хоча й не весь об'єм історичних фактів автори змогли помістити у 15 хвилин.
"Очевидно, що багато речей згадані у вигляді портретів чи коротких текстів. Але цей ролик допоможе всім нагадати ті основи, які кожний має знати про Україну", - зазначив Тиліщак.
Він також зауважив, що завдяки своїй ґрунтовності цей фільм стане в пригоді тим, хто "забажає прийняти громадянство України й буде готуватися до складання відповідного іспиту", а також громадянам України для актуалізації власних знань.
Мініфільм завдяки анімації, звуковому супроводженню та англійським субтитрам, розповідає про основні віхи з історії України "не лише українцям, а й усьому світові". Він охоплює період від найдавніших часів - VIII століття до н.е. - до 20-х років ХХІ століття, включно із повномасштабним російським вторгненням.
Продюсер проєктів студії Idea Media Group Олена Кравчук зауважила, що робота над роликом тривала довго й за участю відповідальної команди спеціалістів.
"Ми не поспішали, тому що відтворити історію, яка може тривати годинами, за 15 хвилин – складна справа", - сказала вона.
Як повідомлялося раніше, МКІП разом із гуртом ТНМК створили анімаційний кліп «Історія України – повна і безкомпромісна, без прикраси та попси». Відеокліп опубліковано на Ютуб-каналі Мінкульту.