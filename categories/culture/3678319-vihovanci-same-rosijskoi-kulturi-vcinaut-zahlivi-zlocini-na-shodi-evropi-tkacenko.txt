Очільник МКІП Олександр Ткаченко висловив підтримку українським музикантам і артистам, які відмовилися від участі у фестивалі у німецькому Вісбадені через виступ росіянки Анни Нетребко

Як передає Укрінформ, про це МКІП повідомляє у Телеграмі із посиланням на публікацію Ткаченка у NV.
Міністр підкреслив, що МКІП послідовно виступає проти будь-якого культурного діалогу з агресором до нашої перемоги.
За його словами, “Нетребко не є в’язнем сумління чи жертвою ситуації, а є ефективним інструментом російської пропагандистської машини, яка прагне змістити акценти із засудження агресії, яку розпочала її “улюблена батьківщина”.

Ткаченко зазначив, що “менеджери оргкомітету фестивалю, з одного боку, на щастя, не розуміють болю українців, бо Друга світова завершилася майже 80 років тому. З іншого боку, дуже шкода, що вони не відчувають болю українців, бо саме зараз у східній частині Європи представники саме російської культури, її вихованці, вчиняють жахливі злочини”.
“Коли хтось надає майданчик для артиста, музиканта чи танцюриста, який представляє країну-агресора, це не тільки акт підживлення російської пропаганди, це й акт підтримки кривавого диктаторського режиму”, - наголосив очільник МКІП.
Як повідомляв Укрінформ, панк-гурт Pussy Riot відмовився виступати на традиційному міжнародному травневому фестивалі в німецькому Вісбадені через заявлену участь у ньому російської оперної співачки Нетребко.