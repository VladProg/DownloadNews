В українських кінотеатрах 31 серпня вийде документальний фільм «20 днів у Маріуполі», створений із кадрів, знятих міжнародними журналістами в окупованому місті.

Про це Укрінформу повідомили у кінокомпанії «Артхаус Трафік».
Фільм «20 днів у Маріуполі», який показує облогу міста від 24 лютого 2022 року, - режисерський дебют воєнного кореспондента фотографа, відеографа та письменника Мстислава Чернова. Також до створення картини були залучені фотограф Євген Малолєтка та продюсер і журналіст Василіса Степаненко. За роботу в Маріуполі вони отримали Пулітцерівську премію.

Члени команди Associated Press були останніми міжнародними журналістами в оточеному Маріуполі. Вони продовжили роботу в облозі та зняли кадри, які пізніше стали визначальними образами війни: смерті дітей, масові поховання, розбомблений пологовий будинок та інші російські злочини.
Чернов і Малолєтка стали лауреатами багатьох міжнародних нагород, зокрема Deutsche Welle Freedom of Speech Award (Німеччина), Knight International Journalism Awards (США), Biagio Agnes Award (Італія), Bayeux Calvados-Normandy Award (Франція), а також українських премії імені Георгія Ґонґадзе та премії «Української правди».
Вперше картина була показана на «Санденсі» — одному з головних фестивалів незалежного кіно у США — у секції World Cinema Documentary Competition і здобула Приз глядацьких симпатій.
Українська прем'єра відбулася на фестивалі Docudays UA, де «20 днів у Маріуполі» став найкращим фільмом Національного конкурсу, а також володарем призу глядацьких симпатій.
Також картина отримала нагороди Міжнародного кінофестивалю у Клівленді (США), DocAviv (Ізраїль), Sheffield DocFest (Велика Британія), DocEdge (Нова Зеландія), Премій Cinema for Peace (Німеччина) та Royal Television Society (Велика Британія).
Як повідомлялося, агресія Росії спричинила в Маріуполі одну з найбільших гуманітарних катастроф. Місто майже на 90% зруйноване внаслідок обстрілів.