Національний центр «Український дім» представить з 9 по 29 вересня виставковий проєкт «30х30. Сучасне українське мистецтво» в межах програми до 30-річчя Незалежності України.

Про це Укрінформу повідомили у пресслужбі Українського дому.
“Куратор виставки - мистецтвознавець Валерій Сахарук сформував експозицію з 30 робіт, які відображають та представляють українське мистецтво за 30 років Незалежності країни. Особливістю проєкту є рівнозначність художніх творів та кураторського тексту у межах виставкового простору”, - йдеться у повідомленні.


Як зазначається, за кожним твором стоїть видатна особистість, з якою пов’язані неповторність манери, стилю, а то й цілого художнього напрямку. Серед авторів виставки Олег Голосій, Микола Трох, Федір Тетянич, Олександр Гнилицький, Стас Волязловський, Олександр Ройтбурд. Твори одних сформували образ радикальних 1990-х, інші викривають розгубленість нульових, а заангажованість 2010-х знайшла вираз у роботах молодих авторів.
Повідомляється, що виставка базується на дослідженні мистецтвознавця, яке стало основою для створення однойменної книги - «30х30. Сучасне українське мистецтво», що буде презентована під час виставки.
«Жоден твір, який увійшов у проєкт, не претендує на визначення «найвидатніший». Більшість взагалі перебувала поза активним мистецтвознавчим обігом, поступаючись місцем так званим «блакитним фішкам», котрі заволоділи інформаційним простором. А головним критерієм відбору слугувало суголосся з часом», – наголошує Сахарук.
Організатор проєкту - Національний центр «Український дім». Автор ідеї та керівник проєкту – Ігор Абрамович.
Партнер проєкту – засновник інвестиційного фонду Adventures Lab Руслан Тимофєєв.
Проєкт реалізується у співпраці з ABRAMOVYCH.ART.
Графік роботи виставки: 9-29 вересня з 11:00 до 19:00, понеділок – вихідний.
Вартість квитка: 80 грн – повний та 50 грн – пільговий. Квитки можна придбати в касі Українського дому або на сайті Kontramarka.ua