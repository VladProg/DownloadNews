У столиці Туреччини Анкарі розпочався благодійний CinemAid Ukraine Charity Film Marathon на підтримку України.

Як передає Укрінформ, про це повідомляє пресслужба Держкіно.
«У Національній бібліотеці Туреччини 31 березня відбувся показ фільму Михайла Іллєнка "Толока". Захід відбувся під патронатом Посольства України в Турецькій Республіці, співорганізатором від України виступила Асоціація "Дивись українське". Всі отримані від продажу квитків кошти буде спрямовано до фонду "Повернись живим"», - ідеться у повідомленні.

Зазначається, що з відеозверненнями на показі виступили голова Державного агентства України з питань кіно Марина Кудерчук та режисер фільму Михайло Іллєнко.

«Сьогодні "толока" відбувається по всій Україні. Армія, волонтери, звичайні люди, наші іноземні партнери – всі працюють на благо України. Я впевнений, що після перемоги ми зберемося вже для того, щоб відбудувати наші зруйновані міста», - сказав у своєму слові посол України в Турецькій Республіці Василь Боднар.
Повідомляється, що наступні покази благодійного кіномарафону на підтримку України відбудуться в Ізмірі, Анталії та Стамбулі.
CinemAid Ukraine Charity Film Marathon – серія показів українського кіно за кордоном на підтримку України. Благодійний кіномарафон ініційований Державним агентством України з питань кіно спільно з Українською кіноакадемією, Асоціацією "Дивись українське", Українською Кіноасоціацією, ГО "УкрКіноФест", ГО "Спілка підприємців теле та кіноіндустрії", ГО "Нарешті", БО БФ "Двері" та ГО "Центр розвитку креативних індустрій".
Фото: usfa.gov.ua