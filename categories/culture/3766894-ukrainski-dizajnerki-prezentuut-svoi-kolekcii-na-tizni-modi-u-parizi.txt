Український жіночий альянс модної індустрії, в який об’єдналися п'ять дизайнерок, відкрив шоурум у Парижі, в якому презентуватиме свої колекції упродовж Тижня моди у французькій столиці.

Про це повідомляє кореспондент Укрінформу у Франції.
"Наш альянс – про створення, в нас у всіх команди в Україні, вночі наші працівниці – під обстрілами, а зранку вони ідуть на роботу створювати красу! Якщо росіяни руйнують, то ми – про створення, і ми вміємо підтримати один одного та об’єднуватись в такі скрутні часи", – зазначила дизайнерка Надя Дзяк.

Жінки-засновниці брендів Nadya Dzyak, Chereshnivska, Grie, Sayya та Tamar Keburia за підтримки Програми USAID "Конкурентоспроможна економіка України" будуть показувати свої колекції весна-літо-2024, особисто спілкуватися із гостями та ділитися деталями діяльності й виробництва, яке продовжує працювати і в Дніпрі, і в Харкові, і в інших містах під обстрілами.



За словами Ірини Коханої (бренд Chereshnivska), колективному західному світу цікаво дивитися на сильну Україну, тому важливо акцентувати увагу не лише на тому, як складно, а й на тому, яку красу можуть творити українки.

Особливостями нових колекцій стануть upcycle-моделі з переробленого деніму, речі, виготовлені із зітканих вручну тканин, прозорі сукні, на які перекладені картини української художниці Поліни Райко, втілені у принтах та кольорах яскраві образи Девіда Хокні, різні маніпуляції з фактурами тканин та формами, а також сумки, які виробляють в студії у Києві за сімейними технологіями, що передаються із покоління в покоління.

В офіційній програмі Тижня моди в Парижі, який триватиме до 3 жовтня, свої колекції на подіумі покажуть також українські дизайнерки Лілія Літковська та Анна Октобер.
Фото: Лідія Таран