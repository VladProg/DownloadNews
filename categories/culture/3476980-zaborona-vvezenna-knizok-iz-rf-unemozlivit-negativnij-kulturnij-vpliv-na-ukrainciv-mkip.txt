Заборона ввезення книжок з російської федерації унеможливить негативний культурний та інформаційний вплив на українців.

Про це заявила заступниця міністра культури та інформаційної політики Лариса Петасюк під час онлайн-зустрічі за участю народного депутата Євгенії Кравчук, першого заступника голови Держкомтелерадіо Богдана Червака та суб’єктами книговидавничої сфери, передає Укрінформ із посиланням на пресслужбу МКІП.
Під час обговорення йшлося про дозвільний механізм ввезення з території росії та тимчасово окупованих територій України видавничої продукції, а також подальші законодавчі ініціативи в цьому напрямку.
«Повна заборона ввезення видавничої продукції з російської федерації, тимчасово окупованих територій України, республіки білорусь на постійній основі унеможливить негативний культурний та інформаційний вплив на наших громадян, а також сприятиме подальшому розвитку українського книговидавничого ринку», - сказала Петасюк.
Зазначається, що законодавчі зміни вже напрацьовані. Вони стосуються вилучення з продажу всієї ввезеної з території рф та тимчасово окупованих територій України книжкової продукції за раніше виданими дозволами.
Як повідомлялося, МКІП працює над вилученням російської літератури з бібліотечних фондів.
Фото: facebook.com/georgiy.kasianov