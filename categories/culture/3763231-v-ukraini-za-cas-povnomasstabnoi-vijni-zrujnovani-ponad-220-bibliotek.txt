В Україні за час повномасштабного вторгнення РФ зруйновано понад 220 бібліотек та знищено 187 млн примірників книжкового фонду.

Про це повідомив тимчасовий виконувач обов'язків міністра культури та інформаційної політики Ростислав Карандєєв під час відкриття 13-го Львівського міжнародного бібліотечного форуму «Бібліотека вільних людей», передає Укрінформ із посиланням на пресслужбу МКІП.
«Українці, кожен та кожна на своєму місці, прагнуть витіснити агресора з нашої території. Програма звільнення книжкових полиць від ворожої літератури чи не найважливіша в контексті культурної деокупації. Так само важливою є програма розширення сфер використання української мови, програма залучення до читання дітей і дорослих, а також відновлення бібліотек на деокупованих територіях. Бібліотечна спільнота сьогодні демонструє єднання. Завдяки цьому, переконаний, нам вдасться подолати всі виклики та модернізувати бібліотеки в потужні багатофункціональні культурно-інформаційні центри», – зазначив Карандєєв.
За його словами, на цей час відомо про руйнування загарбниками в Україні понад 220 бібліотек та пошкодження близько 400. Орієнтовний обсяг втрат бібліотечного фонду становить понад 187 млн примірників.
Т.в.о. міністра підкреслив, що для стимулювання інтересу до читання і підтримки бібліотек наступного року в Україні будуть реалізовані нові програми підтримки книговидавничої справи та читання. Вони передбачають надання адресної грошової допомоги для придбання книг та державних субсидій розповсюджувачам видавничої продукції.
Львівський міжнародний бібліотечний форум триватиме до 22 вересня.
Як повідомляв Укрінформ, за період повномасштабної війни в Україні зазнали збитків 1624 об’єкти культурної спадщини, майже третина з них - зруйновані.