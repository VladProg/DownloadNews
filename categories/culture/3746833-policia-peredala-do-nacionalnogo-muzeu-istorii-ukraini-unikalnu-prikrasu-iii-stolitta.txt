Нацполіція передала на зберігання до Національного музею історії України унікальну прикрасу, а саме – пояс, який датується III століттям.

Про це у Телеграмі поінформувала пресслужба НПУ, передає Укрінформ.
«8 серпня правоохоронці передали Національному музею історії України на відповідальне зберігання пояс III століття, який у найближчому часі можна буде побачити на представленій виставці. Памʼятку пов’язують із військовою культурою давніх германців, які в той час мігрували через територію сучасної України», - йдеться в повідомленні.
За даними НПУ, у лютому цього року поліцейські вилучили скарб після його незаконного продажу на Інтернет-форумі. У відомстві розповіли, що аналогами знайденої старожитності є найвідоміші експонати в головних музеях Данії та Швеції.
Як поінформували у поліції, експерти музею провели атрибутацію археологічної знахідки і визначили достовірність та автентичність її походження.
Як повідомлялося, 8 лютого співробітники Департаменту стратегічних розслідувань спільно зі слідчими Головного слідчого управління НПУ викрили на протиправній діяльності так званого «чорного археолога», який на території Хмельниччини відкопав оздоблений сріблом мідний пояс, датований III століттям.
Правоохоронці вилучили скарб після його незаконного продажу на Інтернет-форумі. «Чорному» археологу повідомили підозру за ст. 193 (Незаконне привласнення особою знайденого або чужого майна, що випадково опинилося у неї) та ст. 198 (Придбання, отримання, зберігання чи збут майна, одержаного злочинним шляхом) Кримінального кодексу України.
Фото: пресслужба НПУ