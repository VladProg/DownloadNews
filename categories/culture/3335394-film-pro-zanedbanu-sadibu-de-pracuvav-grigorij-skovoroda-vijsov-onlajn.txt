В Інтернет виклали фільм про руйнування садиби, в якій працював український філософ і поет Григорій Сковорода.

Як повідомляє «Читомо», стрічку оприлюднили на ютуб-каналі фолкгрупи «Грайна», передає Укрінформ.
«Фільмом-фантазією «Григорій Сковорода у Бабаях. Мрії…» хочуть привернути увагу до руйнування садиби Щербініних, що у селі Бабаї Харківського району Харківської області. Будівля, що має статус пам’ятки історії місцевого значення, вже багато років - у напівзруйнованому стані. У садибі Щербініних Григорій Сковорода працював вчителем і написав збірку «Байки Харківські», - йдеться у повідомленні.

Як зазначається, більшість зйомок стрічки провели у самій будівлі. Крім акторів, у ньому зняли спів фольклорного гурту «Фарби» Харківської державної академії культури та виступ настоятеля Іоано-Богословського храму (Харків) Віктора Маринчака під час Другого Сковорода Фесту у Бабаях. Тривалість фільму − 9 хвилин.
Як повідомлялося, у травні Міністерство культури та інформаційної політики оприлюднило список об’єктів культурної спадщини, що пройшли відбір у межах державної програми «Велика реставрація», серед них і ті, що пов’язані з літературою.
Фото: Olesya Hudyma, Facebook