На офіційній сторінці України в Instagram вийшов новий епізод ілюстрованого серіалу #WitnessingTheWar - проєкт у форматі коротких відео та сторіз для соціальних мереж, що розповідає персональні історії від імені українців, постраждалих від воєнних злочинів російських військових.

Про це повідомляє Міністерство закордонних справ України, передає Укрінформ.
Як зазначається, нову серію, де йдеться про жорстокий ракетний удар рф по місту Кременчук 27 червня, внаслідок якого трагічно загинула 21 людина, озвучила Віра Фарміга, голлівудська акторка українського походження.
Історія про пару з Кременчука стала сьомою в рамках креативного проєкту #WitnessingTheWar, який втілюється Brand Ukraine та комунікаційною агенцією plusone social impact у співпраці з МЗС. Аудиторія серіалу вже перевищила 1 мільйон людей, зауважило міністерство.
“Наше ключове завдання в цьому проєкті — донести факти воєнних злочинів до іноземної аудиторії через людські історії, щоб спільними зусиллями світу досягти перемоги світла над темрявою у повномасштабній війні та домогтися справедливого покарання для воєнних злочинців”, — зазначає державний експерт зі стратегічних комунікацій МЗС, керівник Ukraine.ua, співзасновник Brand Ukraine Ярослав Турбіль.













Переглянути цей допис в Instagram






















Допис, поширений Ukraine.ua (@ukraine.ua)



“Ми робимо все, щоб історії українців були почутими, і світ продовжував слухати. Тому в роботу над кожною серією залучаємо найкращих ілюстраторів країни та щоразу знаходимо цікаві рішення для анімації”, — розповіла про створення серіалу креативна директорка plusone social impact Надія Рокитянська.
Усі серії оформлені українськими ілюстраторами в унікальному стилі, який допомагає передати емоції та спогади людей, які стикнулися з російським варварством і терором у різних містах України. Це й дівчина-підліток з Маріуполя, і сім’я, яка рятувалася від обстрілів у Харкові, і історії про поранення, катування та вбивство мирних українців у Бучі. Кожна з них базується на інтерв’ю, спогадах, публікаціях героїв, які вижили. На перший погляд, може здатися, що історії є художнім вимислом, проте це страшна правда про воєнні злочини, які вчиняє російська армія на території України проти мирного населення.
МЗС поінформувало, що всі опубліковані історії можна переглянути на сторінках України в Instagram та Facebook на вкладці “Відео”, а також прочитати в текстовому форматі на офіційному сайті України war.ukraine.ua у розділі, присвяченому темі воєнних злочинів рф.
Як повідомлялося, 24 лютого росія розпочала новий етап війни проти України – повномасштабний наступ. Ворог здійснює масовані обстріли та бомбардування українських міст та сіл. Сили оборони України чинять спротив російським військам і завдають їм великих втрат.