У селі Гальчин Житомирської області пройшов гастрономічний тур II фестивалю «Білий борщ і не тільки», який мав на меті популяризацію нематеріальної культурної спадщини Житомирщини, відновлення її традицій та локальної пам’яті.

Про це повідомляється на сайті Житомирської ОВА, передає Укрінформ.
“Управління культури та туризму Житомирської обласної військової адміністрації спільно з КУ «Житомирський обласний туристичний інформаційний центр» Житомирської обласної ради в рамках Всесвітнього дня туризму забезпечило організацію гастрономічного туру II фестивалю «Білий борщ і не тільки» в с. Гальчин, що на Житомирщині”, - йдеться в повідомленні.

Зазначається, що захід провели на території садиби, поруч з одноповерховим палацом в класицистичному стилі XVIII і ХІХ ст., що належали Міхалу Чайковському, польсько-українському письменнику, польському та турецькому політику.
Гришковецька територіальна громада підготувала смачні частування для всіх охочих, представила технологію приготування національної поліської страви та презентувала технологічну карту «Білий борщ».

В облраді поінформували, що у гастрономічному турі взяли участь більш як 500 людей різних вікових категорій.
Учасники мали змогу долучитися до конкурсної програми, подивитися та придбати роботи майстрів художніх промислів і посмакувати стравами локальної кухні.
Як повідомляв Укрінформ, у серпні кременецькі гречані вареники поповнили перелік нематеріальної культурної спадщини України.