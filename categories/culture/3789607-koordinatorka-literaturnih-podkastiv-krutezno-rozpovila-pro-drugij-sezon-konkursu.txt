Результатом другого сезону всеукраїнського конкурсу літературних подкастів "КрутеЗНО" стали 193 літкасти.

Про це Укрінформу повідомила координатор проєкту «КрутеЗНО: Письменники у твоєму плеєрі» Ірина Плехова.
«Для нас дуже важливо підтримати освітянську сферу цікавим і сучасно поданим контентом. І ми дуже щасливі, що цьогорічний конкурс "КрутеЗНО" привабив ще більше учасників, ніж перший. Учасники надсилали креативні біографічні нариси, цілі художні замальовки, подорожні записки й навіть радіовистави», - сказала Плехова.
Найчастіше авторами літкастів цьогоріч ставали жителі Харківщини, Одещини, Сумщини, Запоріжжя, Житомирщини та Полтавщини. Декілька аудіо надійшло і з тимчасово непідконтрольних територій.
Героями «КрутеЗНО: Письменники у твоєму плеєрі» стали 49 персоналій — фундатори, новатори, експерименталісти, представники «Розстріляного Відродження» та емігранти.
Лідери за кількістю конкурсних аудіо — Леся Українка (14 літкастів) та Ольга Кобилянська (11 подкастів). Третє місце поділяють Іван Франко та Григорій Сковорода (по 10 літкастів).
Але, за словами Плехової, найбільш неочікуваними стали інші аудіо.
«Найоригінальніші з точки зору подання біографічних даних — літкасти про Віру Вовк та Аттилу Могильного. Авторка першого, Софія Самборська, дослідила життя поетеси, використовуючи іноземні джерела. Аліна Мірошниченко, яка підготувала аудіо про Аттилу Могильного, змогла дуже детально відтворити життя поета, попри те, що в Мережі вкрай обмаль біографічних фактів», - зазначила координатор проєкту.
Формат літкаста для конкурсу "КрутеЗНО-2023", як і торік, передбачав повну творчу свободу. Єдине, за що технічна комісія з відбору аудіо не допускала до участі, — це спотворення інформації.
Як повідомляв Укрінформ, конкурс літературних подкастів "КрутеЗНО" співорганізували Київська мала академія наук, соцмережа літературних подкастів LitCom та творча агенція «Баляндраси». Призовий фонд становив 200 000 гривень. Також учасники отримали спецпризи та відзнаки від амбасадорів і партнерів конкурсу.
За підсумками двох сезонів аудіоколекція КрутеЗНО налічує понад 300 аудіо про твори та біографії українських письменників. Їх можна безкоштовно прослухати у мобільному застосунку LitCom.