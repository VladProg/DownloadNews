Міністерство культури та інформаційної політики уже верифікувало понад 250 зруйнованих і пошкоджених через війну закладів культури.

Про це міністр культури та інформаційної політики України Олександр Ткаченко заявив під час презентації спільного інформаційного проєкту Укрінформу та Медіа Центру Україна.
"Ми верифікуємо усі дані про ті заклади культури, які постраждали (від воєнних дій - ред.) і зруйновані. Наскільки я пам'ятаю, таких закладів зараз понад 250. Різний ступінь руйнувань", - сказав він.
Міністр зазначив, що МКІП уже працює над тим, аби на визволених територіях почати відбудовувати ці заклади. "Сподіваюсь, що найближчим часом у нас така можливість з'явиться", - підкреслив він.
24 лютого російська федерація розпочала новий етап війни проти України - повномасштабне вторгнення, російські загарбники обстрілюють та бомбардують мирні міста й села України, катують і вбивають мирне населення, руйнують і знищують культурні пам'ятки України.
Раніше МКІП повідомляв, що було зафіксовано 242 епізоди воєнних злочинів російських загарбників проти культурної спадщини України.