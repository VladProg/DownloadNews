У Національному музеї історії України у Другій світовій війні 8 липня о 16:00 відбудеться презентація виставки GUERRE EN UKRAINE французького вуличного художника Крістіана Ґемі, відомого як C215.

Як передає Укрінформ, про це Міністерство культури та інформаційної політики повідомляє у Телеграмі.
На виставці будуть представлені найновіші роботи митця, створені в Україні під час повномасштабної російсько-української війни.
«Вони є рефлексією автора на жорстокість агресора та хоробрість українського народу в боротьбі за свою свободу й мирне майбутнє всієї Європи», - зазначили у МКІП.
Частина експонованих робіт С215 створена на артефактах війни, зібраних музеєм під час експедицій до постраждалих регіонів України. На відкритті виставки буде можливість безпосередньо зустрітися та поспілкуватися з митцем.
Проєкт реалізований за ініціативи Міністерства культури та інформаційної політики України.
Як повідомляв Укрінформ, в Українському національному інформаційному агентстві «Укрінформ» відкрилася фотовиставка «Збройні сили України» у межах проєкту «Нескорена нація. Національно-визвольна війна України проти Росії (2013–2023)».
Фото: МКІП