Військові ЗСУ евакуювали до Краматорська книжкові фонди кількох бібліотек з прифронтовного міста Сіверськ, що у Бахмутському районі.

Про це повідомляє пресслужба Міністерства культури та інформаційної політики у Телеграмі, передає Укрінформ.
"Евакуацію книжкового фонду з місцевих бібліотек ми розпочали кілька тижнів тому - за цей час встигли вивезти українські книги з кількох вщент зруйнованих бібліотек міста. На відміну від російських загарбників, ми тут на своїй землі - тут житимуть і вчитимуться наші діти й онуки, тому ці книжки їм ще знадобляться", — зауважили військові.


Водночас у МКІП повідомляють, що за час повномасштабної війни росії проти України від рук окупантів постраждало більше 500 бібліотек, а з тимчасово окупованих територій Донеччини загарбники вивезли майже 10 тисяч видань.

Як повідомляв Укрінформ, станом на лютий 2023 року через російську військову агресію пошкоджені майже 1 300 об’єктів культурної інфраструктури України.
Фото: МКІП