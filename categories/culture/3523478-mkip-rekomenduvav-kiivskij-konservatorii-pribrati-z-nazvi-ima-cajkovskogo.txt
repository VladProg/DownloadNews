Експертна рада Міністерства культури та інформполітики з питань подолання наслідків русифікації та тоталітаризму рекомендувала Національній музичній академії України розглянути на зборах трудового колективу питання вилучення імені Чайковського з назви навчального закладу.

Як передає Укрінформ, про це повідомляє пресслужба МКІП.
«Абсурдно виглядає ситуація, коли дві консерваторії у світі – у Москві та Києві, носять ім’я Чайковського, а фрагмент його першої симфонії є офіційно затвердженим гімном, який звучить під час виступу російської олімпійської команди під нейтральним прапором, фактично будучи символом нинішньої росії як держави», - зазначає МКІП.
Водночас, МКІП наголосив, що постать Чайковського може й надалі функціонувати в суспільно-культурному просторі України, оскільки «він не був імперським шовіністом, ворогом гуманізму чи загальнолюдських цінностей як таким». Тож його ім’я має вшановуватися, де це історично виправдано в Україні, поряд із Шопеном та Міцкевичем, Равелем, Гюго, Вівальді та Данте.
Враховуючи суспільний резонанс, Експертна рада «вирішила одноголосно рекомендувати колективу Національної музичної академії України розглянути на зборах трудового колективу питання щодо відмови від імені П. І. Чайковського у назві закладу».
Як повідомлялося, навколо перейменування Київської консерваторії розгорнулась публічна дискусія щодо доцільності перейменування закладу. Вчена рада академії звернулася до керівництва країни з проханням залишити назву, аргументуючи це тим, що Чайковський за походженням був українцем. Натомість студентство підтримало перейменування, про що свідчать результати голосування, опубліковані на сторінці наукового товариства НМА.