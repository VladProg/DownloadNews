Ворожі обстріли пошкодили будівлю Художнього музею ім. Архипа Куїнджі у Маріуполі, тепер доля його фондів невідома.

Про це інформує пресслужба Офісу генпрокурора у Телеграмі, передає Укрінформ.
“Фонди музею налічували близько 2 тисяч експонатів, зокрема, твори живопису, скульптури. Їх доля наразі невідома”,- йдеться у повідомленні.
Також, зазначають у відомстві, внаслідок ворожого бомбардування було знищено колекцію приватного некомерційного музею ретрокомп’ютерів та приставок, яка налічувала понад 500 експонатів.
За фактом знищення музейних фондів Маріуполя розпочато кримінальне провадження, повідомили в ОГП.
Як повідомляв Укрінформ, у музеї ім. Архипа Куїнджі у Маріуполі зберігалися, зокрема, оригінали робіт українських художників Івана Айвазовського, Миколи Глущенка, Тетяни Яблонської, Михайла Дерегуса та інших.
Російські війська спричинили у Маріуполі найгіршу гуманітарну катастрофу. Загарбники бомблять беззбройних мешканців, блокують гуманітарну допомогу.
Командир полку «Азов» заявив, що у Маріуполі кількість жертв серед мирного населення зростає щодня, і наразі становить більше трьох тисяч людей.
24 лютого президент рф путін оголосив про початок вторгнення в Україну. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та сіл з використанням артилерії, реактивних систем залпового вогню та балістичних ракет.