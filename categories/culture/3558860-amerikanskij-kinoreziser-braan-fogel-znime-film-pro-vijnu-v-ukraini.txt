Керівник Офісу Президента Андрій Єрмак провів розмову у режимі відеозв’язку з американським режисером, сценаристом і продюсером Браяном Фогелем.

Про це повідомляє пресслужба ОП, передає Укрінформ.
Як зазначив Єрмак, сьогодні вкрай важливо утримувати у фокусі уваги світу те, що відбувається в Україні, і допомога таких митців, як Браян Фогель, сприятиме цьому.
За його словами, нинішня жахлива війна, яку росія розв’язала проти України, стала водночас початком нової ери, нової політики, нових союзів.

Керівник ОП зауважив, що українці – це народ, який іще багато років буде символом героїзму, оскільки – хоч і з підтримкою від інших країн – уже пів року фактично самотужки гідно й рішуче протистоїть одній із найбільших армій світу.
Він висловив переконання, що Фогель неодмінно має показати українців світові, тому що це – виняткові люди, розумні, освічені, гуманні, і вони є майбутнім цього світу.
Зі свого боку Браян Фогель висловив підтримку Україні та її народові. Він зазначив, що хотів би зняти масштабний фільм про нинішні події в нашій країні, який би залишився у віках.

Браян Фогель - американський кінорежисер, продюсер, сценарист, драматург і правозахисник. Його стрічка «Ікар», яка розповідає про взаємини велогонщика-аматора та очільника Московської антидопінгової лабораторії Григорія Родченкова на тлі міжнародного скандалу, спричиненого інформацією про масове зловживання допінгом у російському спорті, у 2018 році здобула премію «Оскар» як найкращий документальний фільм.
Як повідомлялося, у серпні в Україні розпочалися зйомки документального фільму Ukrainian Storybox британського режисера Девіда Белтона.