Під час війни продовжувати співпрацю з росією у сфері культури неприпустимо.

Про це сказав міністр культури та інформаційної політики Олександр Ткаченко в ефірі телемарафону, повідомляє кореспондент Укрінформу.
"Ми спільно з моїми колегами з європейських країн вважаємо неприпустимим під час російської агресії продовжувати співпрацю у сфері культури з росією. Ми називаємо це культурна завіса для росіян - коли заклади культурні і організації припиняють, принаймні до моменту, коли триває це вторгнення, співпрацю з російськими культурними інституціями. Тому що російська культура у виконанні путінського режиму, це м'яка сила, яка вбиває", - сказав Ткаченко.
Як повідомляв Укрінформ, 18 березня міністр культури та інформаційної політики Олександр Ткаченко разом з міністрами культури ЄС звернулися до ЮНЕСКО щодо скасування проведення 45-ї сесії Комітету всесвітньої спадщини в Казані та перенесення її до Львова.
На спеціальній платформі Міністерства культури та інформаційної політики підтверджено понад 100 випадків пошкодження російськими загарбниками об’єктів культурної спадщини України.
24 лютого росія розпочала новий етап війни проти України, ворог здійснює масовані обстріли й бомбардування мирних українських міст та селищ.
На боротьбу із загарбниками піднявся весь народ України, ЗСУ та Сили територіальної оборони зупинили наступ ворога та завдають йому великих втрат.