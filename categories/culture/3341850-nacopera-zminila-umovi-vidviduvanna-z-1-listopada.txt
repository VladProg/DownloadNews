Із 1 листопада відвідування Національної опери України можливе за наявності COVID-сертифікату про повну вакцинацію, негативного результату ПЛР-тесту або експрес-тесту на визначення антигену, чи документа про одужання від COVID-19.

Як передає Укрінформ, про це йдеться на офіційному сайті Національної опери України.
“У зв'язку зі встановленням із 1 листопада 2021 року у м. Києві червоного рівня епідемічної небезпеки поширення COVID-19, змінюються умови відвідування Національної опери України”, - ідеться в повідомленні.
Зокрема зазначається, що відповідно до постанови Кабінету Міністрів України № 1236 від 9 грудня 2020 року (зі змінами) та рішення постійної комісії з питань ТЕБ і НС КМДА (протокол № 68), відвідування театру можливе за однієї з умов, а саме:
наявності COVID-сертифікату про повну вакцинацію («зелені сертифікати» - оригінал документа або ж через мобільний додаток Порталу «Дія»), або негативного результату ПЛР-тесту COVID-19 або експрес-тесту на визначення антигена коронавірусу SARS-CoV-2, що здійснений протягом не більше 72 годин, або документа про одужання особи від зазначеної хвороби, чинність якого підтверджена за допомогою Єдиного державного вебпорталу електронних послуг, зокрема з використанням мобільного додатка Порталу «Дія».
Як наголошується, документи перевірятимуть при вході до Національної опери України, а їх відсутність буде підставою для відмови глядачеві відвідати театр.
Водночас у Національній опері наголошують, що незмінними залишаються обов‘язкове дотримання маскового режиму та соціальної дистанції, а при вході до театру необхідно пройти температурний скринінг.
Як повідомлялося, Держкомісія з питань техногенно-екологічної безпеки та надзвичайних ситуацій з 1 листопада запроваджує червоний рівень епіднебезпеки у Києві.