У Міністерстві культури та інформаційної політики розглядають можливість повернення є-сертифікатів на купівлю книг та на відвідування кінотеатрів із дубляжем фільмів англійською мовою.

Про це повідомив міністр культури та інформаційної політики України Олександр Ткаченко під час інтерв’ю Олексію Фадеєву в ефірі телемарафону «Єдині новини», передає Укрінформ.
«Якщо говорити, для початку, про книжкову галузь в Україні в цілому, то у нас є така програма «Книжка на фронт». Є, звісно, книжки дітям, і для наших переселенців, як усередині країни, так і за кордоном, але книги для наших військових - це особливий формат. Я особисто на власні очі бачив, з якою радістю наші бійці приймають книжки, які до них привозять», - зазначив Ткаченко.
Він наголосив, що військовим на фронт Міністерство привозить передусім книжки українською мовою.
«Це сучасні книги, про бізнес, може бути класична література. Те, що наші військові активно читають - це одна з перших ознак, яка відрізняє наші Збройні сили від російських агресорів», - додав Ткаченко.
Очільник МКІП також зауважив, що книжкова галузь та ринок досить сильно «просіли» і потребують окремої допомоги. За його словами, для цього ухвалено окремий закон, який «потрібно просто здійснити».
«Так само дуже успішною була програма під час пандемії Сovid-19 є-сертифікатів (єПідтримка – ред.). Тоді ми помітили, що на першому місці було, власне, споживання книжок. Цю програму є-сертифікатів варто запускати, і наразі для того, щоб, по-перше, споживач отримав можливість купувати. По-друге, це фінансування, власне, наших видавництв і їхніх потужностей. Також, безперечно, це традиція читання. Адже людина, яка читає, вона не просто більш освічена, вона ерудована, вона більш кмітлива, підвищує власну вартість», - сказав Ткаченко.
Окрім того, міністр зазначив, що йдеться не лише про є-сертифікати на придбання літератури, але й на відвідування кінотеатрів із дубляжем фільмів англійською мовою.
Як повідомлялося, у листопаді 2021 року Президент України Володимир Зеленський анонсував програму "єПідтримка", яка передбачала виплати 1000 гривень громадянам, які пройшли повний курс вакцинації від Covid-19. Ці гроші можна було витратити на такі категорії послуг чи товарів: книжкові магазини, кінотеатри, театри, музеї, виставкові центри, концерти, спортзали, аптеки, залізничні та авіаквитки в межах України.