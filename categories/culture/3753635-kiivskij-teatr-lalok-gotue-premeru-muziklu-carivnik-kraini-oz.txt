23 вересня в Київському академічному театрі ляльок відбудеться прем’єрний показ грандіозного мюзиклу «Чарівник країни Оз».

Про це Укрінформу повідомили в театрі.
«Ми хотіли розповісти історію, близьку і важливу для кожної людини: історію про те, як справжня дружба і єднання відкривають в кожному з нас найкращі риси нашого характеру, допомагають нам знайти те, чого ми найбільше прагнули і шукали», - розповів режисер проєкту та один з авторів інсценізації Дмитро Драпіковський.

Директор - художній керівник КАТЛ Ігор Гулий, який в цій виставі виступив також художнім керівником, поділився своєю думкою щодо драматургічного рішення вистави:
«Саме по собі рішення робити мюзикл я вважаю дуже вдалим: кожна пісня, написана Тимуром Полянським, яскрава, самобутня і гарно запам’ятовується, впевнений, що наші глядачі ще довго наспівуватимуть партії улюблених героїв. Але окрему цікавість у мене, як у фахового режисера, викликала ідея авторів сценарію представити цю історію у популярному форматі телевізійного шоу. Знайома форма актуалізує історію і робить її не просто казкою, але чимось на кшталт сучасної притчі».
Мюзикл призначений для сімейного перегляду, в театрі рекомендують відвідувати його як дорослим, так і з дітьми віком від 10 років.

Як зазначили в театрі, постановка музичної вистави «Чарівник країни Оз» за мотивами повісті Френка Баума планувалася в КАТЛ ще до початку повномасштабного вторгнення, і, зрештою, із затримкою майже у півтора роки, план втілюється в життя в повному обсязі: оригінальні авторські пісні, декорації-трансформери, спецефекти, безліч ляльок та актори живого плану.