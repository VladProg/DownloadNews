У галереї Палацу Європи у Страсбурзі відкрилася виставка двох художників з Івано-Франківська - Ореста Костіва й Віктора Бабака.

Як передає кореспондент Укрінформу, це перший мистецький захід, проведений в Артклубі Ради Європи за останні два роки, відколи він був закритий через пандемію COVID-19.
Представники Ради Європи наголосили, що відкриття виставки українських митців є чудовою ідеєю, яку РЄ цілком підтримує. Експозиція триватиме до кінця травня.






Виставка українських художників у Раді Європи / Фото: Олена Милосердова, Укрінформ








































У галереї представлено по десять робіт кожного з авторів, які пропонуються до продажу. Очікується, що половина виторгу буде спрямована на допомогу українським музеям. Мінімальні ціни, зазначені у матеріалах виставки - від 500 до 1000 євро за картину.
За словами організаторів виставки, деякі з картин були створені вже під час війни і стали реакцією художників на її жахіття.
Організатори, представники місцевої асоціації PromoUkraina, наголосили, що зараз війна ведеться в тому числі проти культури і європейської ідентифікації України. Тому вони вирішили провести цю акцію на підтримку музеїв, які бережуть українську культуру й історію, щоб допомогти їм у тяжкий час.
Своєю чергою українські працівники Ради Європи, підкреслили: як і багато інших галузей, мистецтво в Україні потребує допомоги. За їхніми словами, в РЄ є багато колег, які беруть участь у різноманітних проєктах на підтримку України, зокрема, в медичній галузі, в організації гуманітарної допомоги, підтримці біженців.
У Раді Європи сподіваються провести виставки й інших українських митців.