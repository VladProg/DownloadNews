Дипломатичні представники 18 країн та п’яти міжнародних установ ознайомилися зі здобутками української культури на прикладі експозиції сучасного мистецтва у музеї Ханенків.

Про це повідомив у Телеграмі міністр культури та інформаційної політики Олександр Ткаченко, передає Укрінформ.
"Сьогодні показали наочно, як живе та розвивається наша культура попри війну дипломатам з США, Канади, Японії, Німеччини, Франції, Італії, Бельгії, Іспанії, Нідерландів, Молдови, Португалії, Хорватії, Індії, Південної Кореї, Грузії, Угорщини, Туреччини, Канади, представникам Британської Ради в Україні, ЮНЕСКО в Україні, Чеського центру в Києві, Інституту Юнуса Емре в Києві, Польського інституту в Києві", - написав він.

Ткаченко зазначив, що делегації відвідали музей Ханенків. За його словами, більшість експозицій евакуювали, але "передусім поточна експозиція сучасного мистецтва говорить про те, що українська культура продовжує функціонувати, а митці – творити".
Також міністр нагадав, що українські театри дали понад 50 прем'єр минулого року.
Водночас музейні експозиції, попри війну, продовжують діяти.
"Інтерес відвідувачів музеїв й взагалі споживачів культурних послуг тільки зріс у порівнянні з 2021 роком. Тому наша сфера культури потребує міжнародної підтримки саме всередині країни. Про це наголосив сьогодні та наголошую завжди нашим міжнародним партнерам", - наголосив очільник МКІП.
Він додав, що культура – це другий фронт, який продовжує розвиватись попри війну. Також Ткаченко зауважив, що перед культурною спільнотою постали величезні виклики: збереження від тотального знищення ракетами та снарядами загарбника експозицій, колекцій, фондів - всієї культурної спадщини, як і продовження мистецької та культурної діяльності.
Як повідомляв Укрінформ, Ткаченко заявив, що МКІП планує презентувати твір паризького художника Крістіана Гемі, створений у центрі Києва, а також організувати фотовиставку його робіт у Музеї Війни.