Дружина Президента Олена Зеленська привітала український гурт Kalush Orchestra та всіх українців із перемогою на конкурсі "Євробачення-2022".

Як передає Укрінформ, про це Зеленська написала у Телеграмі.
“Пані Стефаніє, мамо Олега Псюка. Разом з вами пишаємося вашим сином. Разом з вами радіємо неймовірній перемозі Kalush Orchestra на Євробаченні", - ідеться у привітанні.

На її думку, "кожна така перемога, хай і на культурному фронті, нині є перемогою України у її війні”.
Зеленська наголосила, що “Стефанію” співали музиканти з Польщі, Латвії та Франції. “Стефанію” співали The Rasmus. Тепер пісню про українську маму — українською мовою — співатиме увесь світ.
“Вітаю Kalush Orchestra та усіх нас з такою важливою перемогою”, - написала дружина Президента.
Як повідомляв Укрінформ, український гурт Kalush Orchestra переміг у фіналі "Євробачення-2022".