У Тернополі з’явився мурал із зображенням української оперної співачки, яка ще за життя була визнана найвидатнішою співачкою світу, Соломії Крушельницької.

Про це повідомила у Фейсбуці пресслужба Тернопільської міської ради, передає Укрінформ.
“Мурал із зображенням Соломії Крушельницької з’явився у Тернополі. Стінопис розміром 1 м на 3 м прикрашає стіну будинку на вул. В’ячеслава Чорновола, 8”, - йдеться в повідомленні.
У міськраді зазначили, що створила мурал харків’янка Юлія Данилова – учасниця «Villa Salomea», який організовує ГО «Мистецький фестиваль «Ї».
Мета створення муралу - показати, що простір для творчості є і в умовах війни.
Як повідомляв Укрінформ, на будівлі Ризької Української середньої школи офіційно відкрили символічний мурал “Доньки сонця” («Saules meitas»), створений латвійською художницею Ієвою Царукою.
Фото: Тернопільська міськрада