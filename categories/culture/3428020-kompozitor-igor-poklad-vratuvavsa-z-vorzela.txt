Український композитор Ігор Поклад врятувався з тимчасово захопленого російськими агресорами Ворзеля на Київщині.

Як передає Укрінформ, про це повідомив колишній міністр культури, актор Євген Нищук у Фейсбуці.
“Ігор Поклад, геніальний український композитор, лавреат Шевченківської Премії, Герой України разом з дружиною Світланою, мамою та двома собаками у безпеці! Я дякую Богу та Янголу-Охоронцю - волонтеру Костянтину, який, ризикуючи собою, вивіз родину з тимчасово окупованого Ворзеля на Київщині. Два тижні під вибухами мінометів, градів... Без світла і води... Родина пережила страшний час, пекло, небезпечний шлях додому... і я був неймовірно радий сьогодні побачити їх та обійняти! До сліз! Митці мають творити, а не переживати таке!”, - зазначив Нищук.

Він додав, що розповіді про безчинства ворога на нашій землі вражають, і відповідальність за це має бути максимальна.
“Я впевнений, наші Збройні сили не лишать окупантам жодного шансу! Ворог буде знищений! Стертий з лиця землі, країна-окупант - розвалиться! А ми плече до плеча - вистоїмо! Ми відбудуємо наші міста! Ми вже перемогли!”, - наголосив Нищук.
Як відомо, у грудні 2021 року Президент України Володимир Зеленський надав звання Героя України композиторові Ігорю Покладу.
24 лютого президент росії путін оголосив про початок російського вторгнення в Україну. Російські війська обстрілюють і знищують ключові об'єкти інфраструктури, ракети влучають у житлові будинки. В Україні запроваджено воєнний стан та оголошено загальну мобілізацію.