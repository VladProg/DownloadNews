Музею старожитностей, який входить до Кам’янець-Подільського державного історичного музею-заповідника, передали стелу-менгір, датовану III – поч. І тис. до н.е., що, ймовірно, використовувалася для поклоніння.

Про це кореспонденту Укрінформу розповів молодший науковий співробітник Кам’янець-Подільського державного історичного музею-заповідника Євгеній Левінзон.
«Стелу-менгір виявив фермер під час оранки в селі Нагоряни Кам’янець-Подільського району наприкінці минулого року. Він звернувся до музею, аби наші співробітники приїхали подивитися на знахідку. Я її обстежив, а потім ми оглядали її спільно з керівником Кам'янець-Подільської архітектурно-археологічної експедиції Павлом Нечитайлом. Попередньо дійшли висновку, що це скульптура доби бронзи, датована III – поч. І тис. до н.е. Найбільш вірогідна версія, що цією плитою було перекрите підкурганне поховання», - зазначив Левінзон.

За його словами, ця плита з вапняку, її вага – близько тонни. Ймовірно, її використовували для поклоніння. На одній зі сторін стели виявили геометричний орнамент, подібний до тих, які зустрічаються на пам’ятках, знайдених у степу.


«У нас на півдні Хмельницької області, на лівобережжі середнього Дністра, пам’ятки доби бронзи дуже велика рідкість», - додав науковець.
Стелу-менгір нещодавно перевезли до Музею старожитностей. Наразі вона перебуває у внутрішньому дворику музею, де розташований лапідарій кам’яних скульптур давніх богів.
Фото: Євгеній Левінзон