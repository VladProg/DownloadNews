Асоціація замків і музеїв Балтійського моря висловила солідарність з українським народом та припинила співпрацю з росією.

Як передає Укрінформ про це повідомив Український культурний фонд із посиланням на заяву Асоціації, оприлюднену на її сайті.
«Association of Castles and Museums around the Baltic Sea була заснована як інструмент, що допомагає процесу культурного возз'єднання Європи, висловила солідарність з українським народом, засудила військову агресію проти України та припинила співпрацю з російською федерацією», - зазначили в УКФ.
В Асоціації констатували, що 24 лютого 2022 року росія напала на Україну, тобто атакувала Європу. Щодня і щоночі московські танки, реактивні літаки і ракети посилаються, щоб убивати невинних людей і свободу. Українські воїни та мирні жителі борються за свою країну «і за всіх нас». Їхні матері, дружини та діти шукають притулок у підвалах чи в сусідніх країнах. «Пекло на землі горить знову», - йдеться у заяві.
«У цьому контексті Асоціація замків і музеїв Балтійського моря здається такою ж незначною, як піщинка на березі моря. Проте кожна піщинка становить міцний берег проти шторму. Асоціація не може відправити в Україну ані зброю, ані польовий госпіталь, проте може висловити свою солідарність з українцями та припинити співпрацю з російськими державними організаціями. Асоціація також ухвалила рішення припинити будь-яку роботу над каталогом російською мовою», - йдеться в заяві представників Асоціації.
Як повідомляв Укрінформ, Всесвітня федерація міжнародних музичних конкурсів (World Federation of International Music Competitions) на підтримку України виключила зі свого складу Міжнародний конкурс ім. Чайковського, що проводиться у москві і вважається однією з основних подій суспільного та культурного життя росії.
Фото: visitcastles.eu