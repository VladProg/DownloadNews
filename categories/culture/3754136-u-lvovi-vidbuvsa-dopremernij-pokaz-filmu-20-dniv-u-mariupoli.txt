У Львові вперше показали стрічку «20 днів у Маріуполі», яку створив Мстислав Чернов за матеріалами команди Associated Press – останніми іноземними кореспондентами, які були в окупованому росіянами місті.

Про це у Фейсбуці повідомив Lviv Media Forum, передає Укрінформ.
«27 серпня ми провели у Львові допрем’єрний показ стрічки, яка стала режисерським дебютом Мстислава Чернова. Під час події глядачі мали можливість поспілкуватись з режисером: дізнались, як росіяни полювали на журналістів у Маріуполі, що таке життя в окупованому місті і як вдалось вивезти фото й відео», - йдеться у повідомленні.

Зазначається, що члени команди Associated Press були останніми кореспондентами іноземних медіа в оточеному Маріуполі. Вони фіксували, як росіяни обстрілюють місто, як руйнують будинки, як вбивають цивільних. За матеріалами цих зйомок Мстислав Чернов створив фільм, щоб згодом показати світу правду.
Подія пройшла в межах LMF Talks — циклу публічних онлайн- і офлайн-заходів, сфокусованих на майбутньому. Майбутньому України як частини західної цивілізації і українських медіа як частини європейського і глобального медіапростору.
31 серпня стрічка «20 днів у Маріуполі» вийде у кінотеатрах. Автори запрошують підтримати незалежне українське кіно.
Як повідомляв Укрінформ, представники Харківської правозахисної групи презентували юридично обґрунтоване подання до Міжнародного кримінального суду про геноцид людей в Маріуполі російськими загарбниками.
Фото: Lviv Media Forum