Проєкт "Українська книжковва поличка" вже реалізовано у бібліотеках 39 країн, загалом налічується 170 поличок із 44 тисячами книг.

Про це повідомила дружина Президента Олена Зеленська в інтерв'ю виданню "РБК Україна", передає Укрінформ.
"Книжки розповідають про нас все: те, ким ми є, хто ми є, чим ми живемо, про що ми думаємо, про нашу історію, культуру, мистецтво – про все. Дійсно, проєкт розширюється. Ми за цей час встигли відкрити 39 країн для себе, для наших книжкових поличок. Там є 170 поличок у різних бібліотеках. І це 44 тисячі видань українською мовою, а також і мовою країни перебування цієї полички. Це саме та література, яку ми хочемо, щоби була розповсюджена там", - зазначила перша леді.
Вона підкреслила, що книжкові полички не тільки для іноземців, а й для українців, багато яких зараз перебувають за кордоном.
"Це шлях додому якимось чином, це шлях повернення хоча б думками до Батьківщини", - переконана Зеленська.
Дружина Президента зауважила, що бачить великий інтерес до України, і має намір продовжувати проєкт.
"Сподіваюся, що кількість поличок буде зростати і до нас будуть долучатися ще більше світових бібліотек, таких як, наприклад, Лондонська бібліотека – це один із останніх наших прикладів. Я бачила очі працівників цієї бібліотеки, коли ми їм демонстрували українські видання. Це дійсно красиво, це цікаво, вони вражені якістю того, як Україна друкується, якістю наших видавців, якістю роботи наших письменників, які в нас великі надбання в цій сфері. І мені було дуже приємно представляти Україну з цього боку", - поділилася перша леді.
Як повідомляв Укрінформ, проєкт «Українська книжкова поличка» під патронатом першої леді України був запланований іще до початку російської агресії. Він передбачає поширення української літератури в оригіналі та перекладах у провідних бібліотеках світу.
Проєкт реалізується спільно з Офісом Президента, Міністерством закордонних справ, Міністерством культури та інформаційної політики й Українським інститутом книги у співпраці з Державним комітетом телебачення і радіомовлення України та Благодійним фондом «Київська школа економіки» (KSE Foundation).