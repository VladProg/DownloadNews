Вереснева афіша Національної опери України багата на знакові події, найяскравішими з яких є бенефіси до ювілеїв Анжеліни Швачки, Вікторії Ченської та Миколи Дядюри.

Про це Укрінформу повідомили у пресслужбі театру.
“Свій ювілей на сцені оперою «Кармен» Ж. Бізе відзначатиме 12 вересня одна з кращих Кармен Європи Анжеліна Швачка. Це буде 200-й вихід співачки у цій ролі. 24 вересня – опера «Макбет» Дж. Верді з Вікторією Ченською в титульній партії. Саме таким чином провідна солістка оперної трупи святкуватиме свій ювілей. А 29 вересня - Густав Малер, симфонія № 2 (c-moll) «Воскресіння». Це один з найулюбленіших творів головного диригента Національної опери України Миколи Дядюри, який маестро обрав для свого бенефісу”, - ідеться в повідомленні.
Як зазначається, 25 вересня відбудеться третій показ світової прем’єри балету «Данте». Балетмейстер-постановник та автор лібрето - Ярослав Іваненко, диригент-постановник - Олексій Баклан, відеосценографи – Давіде Брокколі та Лівіо Савіні (Італія), сценограф – Станіслав Петровський, художник костюмів – Ганна Іпатьєва, координатор міжнародної участі в проєкті – Нікола Франко Баллоні. У постановці використані фрагменти творів Ріхарда Вагнера, Антоніна Дворжака, сучасна музика духовника православної ассірійської громади у Грузії, схиархімандрита Серафіма (Біт-Харібі) та частини з симфоній знаменитого італійського композитора Еціо Боссо (Ezio Bosso, 1971–2020). А відеосценографія, створена італійськими візуальними дизайнерами, надає виставі додаткового виміру: завдяки сучасним відеотехнологіям і спецефектам глядач опиняється разом із Данте та його коханою Беатріче то в атмосфері середньовічної Флоренції, то в потойбічному світі – в містичних дантових колах Пекла та Раю.
Сучасна балетна постановка Національної опери України, реалізована спільно з Посольством Італії в Україні та Італійським інститутом культури в Україні, офіційно увійшла до всесвітньої мистецької програми «Dante 700 nel mondo» («Данте 700 у світі»).
У пресслужбі театру зауважують, що квитки надходять у продаж поступово – за два тижні до заявленої дати вистави. Національна опера України запровадила ці невеликі обмеження задля того, аби глядачі не мали проблем із переносами вистав або поверненням квитків.
Незмінними залишаються обов’язкове дотримання глядачами маскового режиму та соціальної дистанції.