Україна наполягатиме на виключенні Росії не тільки з ЮНЕСКО, а й з інших міжнародних організацій.

Про це заявив т.в.о. міністра культури й інформаційної політики Ростислав Карандєєв у ефірі Радіо Культура, передає Укрінформ.
"Наратив загального прагнення до миру, але не внаслідок перемоги сил добра, а внаслідок примирення чи замороження конфлікту, сьогодні більш близький для міжнародної спільноти, і зокрема тієї, яка визначає політику ЮНЕСКО. Тому ми стикаємося з тим, що ініціативи щодо виключення Росії з числа членів ЮНЕСКО, як і з Радбезу ООН, наражаються на те, що світова спільнота уникає ухвалення таких рішень. Можливо, побоюється... Але ми послідовні у своїй позиції і далі дуже рішуче наполягатимемо на тому, щоб Росія була виключена не тільки з ЮНЕСКО, а й з багатьох інших міжнародних організацій", - заявив т.в.о. міністра.

При цьому Карандєєв охарактеризував співпрацю України з ЮНЕСКО як надзвичайно плідну.
"Ми отримуємо дуже велику допомогу, як фінансову, так і методичну. ЮНЕСКО допомагає нам у багатьох напрямках. В першу чергу, це охорона об'єктів культурної спадщини — як рухомої, так і нерухомої, так і об'єктів нематеріальної культурної спадщини. Зовсім нещодавні рішення — включення таких об'єктів, як Софійський собор, як Києво-Печерська лавра, історичний центр Львова, до переліку об'єктів ЮНЕСКО, які перебувають під загрозою. Це загроза знищення не внаслідок того, що відбуваються буревії або їхній стан настільки критичний. Це загроза в результаті воєнних дій. І ЮНЕСКО чітко це визнає", - зазначив він.
За словами т.в.о. міністра, на рівні Організації й окремих членів ЮНЕСКО простежується однозначна оцінка того, що Україна сьогодні потерпає від воєнної агресії Росії, втрачаючи неоціненну культурну спадщину.
Як повідомлялося, у липні Верховна Рада звернулася до Організації Об'єднаних Націй з питань освіти, науки і культури (ЮНЕСКО), парламентів і урядів її держав-членів щодо необхідності позбавити Російську Федерацію членства в ЮНЕСКО.