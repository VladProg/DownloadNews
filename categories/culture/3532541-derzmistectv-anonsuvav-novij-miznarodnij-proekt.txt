Митці, зацікавлені у розвитку технологій та міжнародному обміні, мають змогу взяти участь в інтелектуальному квесті Art & Computation Retreat, за підтримки Федерального міністерства освіти та наукових досліджень Німеччини.

Про це повідомляє пресслужба Державного агентства України з питань мистецтв та мистецької освіти у Фейсбуці з посиланням на сайт Art & Computation Retreat, передає Укрінформ.
«У межах ініціативи митці та представники технічних професій перебувають у вигаданому ігровому сценарії в режимі реального часу з елементами інтерактивного оповідання. Під час гри вони зустрінуться з соціальними та політичними викликами, проблемами розвитку штучного інтелекту, дізнаються про альтернативні та відновлювальні (сталі) технології, різні види активістських рухів, створюватимуть арт-інсталяції», - йдеться в повідомленні.
Ініціатори зазначають, що квест відбуватиметься протягом 15-18 вересня в Берліні, де візьмуть участь 15 митців і 15 технологів і науковців, які працюватимуть в дуетах або невеликих групах, аби якомога краще проявити свої навички. Необхідне устаткування, яке учасники зможуть ділити між собою, надається Art & Computation Retreat. Витрати на проїзд, проживання та харчування також покриває організатор. Дедлайн для подачі заявок на участь – 8 серпня.
Як зазначається на сайті, цьогоріч гра перенесе учасників до 2042 року, коли «уряди всіх країн світу прийняли сувору політику цифрового громадянства, яка протягом кількох років ретельно контролює людей завдяки зосередженню всіх систем в руках кількох великих технологічних компаній, пов’язаних з політичною сферою та її законодавчим апаратом».
Відтак, на гравців чекатиме зустріч із урядово-діджитальною системою, яка через «глобальні виклики, а саме кліматичну кризу чи пандемію, має ефективно керувати людьми завдяки тісній мережі цифрових сервісів, які збирають усі особисті дані людей», а також із представниками радикального демократичного руху технічних активістів, які протистоять системі.
Як повідомлялося, проєкт став результатом співпраці Німецького товариства інформатики, громадської організації «Інститут ім. Ґете», що опікується міжнародною культурною співпрацею в різних країнах, а також Німецького інституту Інтернету за підтримки Федерального міністерства освіти та наукових досліджень Німеччини.