На 92-році життя помер український художник, скульптор й архітектор Володимир Мельніченко

Як передає Укрінформ, про це Фонд збереження культурної спадщини Ади Рибачук та Володимира Мельніченка повідомив у Фейсбуці.

"Із сумом мусимо сповістити, що Володимир Мельніченко відправився у засвіти. Йому йшов 92-й рік. Фантастичне життя фантастичної людини добігло свого кінця", — ідеться в повідомленні.
Згодом було оголошено, що прощання з митцем відбудеться в суботу, 22 квітня, о 10:30 у Залі відкритого ритуалу в Києві.
З 13:00 до 19:00 небайдужих чекають у майстерні АРВМ за адресою: вул. Малопідвальна, 10б.
Як повідомлялося, Володимир Мельніченко народився в Києві 25 січня 1932 року. Займався архітектурою, скульптурою, малярством, графікою, монументальним мистецтвом, художньою фотографією тощо.
Мельніченко працював у творчому тандемі зі своєю дружиною — художницею Адою Рибачук. Усі спільні роботи вони підписували абревіатурою АРВМ. Серед найвідоміших творів — "Стіна Пам'яті" на Байковому кладовищі, серія панно в інтер'єрі Палацу дітей та юнацтва і Центрального автовокзалу Києва, Київський крематорій, меморіальний комплекс "Биківнянські могили".