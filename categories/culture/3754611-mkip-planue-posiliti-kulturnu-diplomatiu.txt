У Міністерстві культури та інформаційної політики планують відновити роботу агенцій, які займатимуться промоцією української культури за кордоном.

Про це поінформував виконувач обов'язків міністра культури та інформаційної політики Ростислав Карандєєв під час пресконференції з нагоди початку фестивалю "Мельпомена Таврії", що відбулася в Укрінформі.
"Ми плануємо посилити напрям культурної дипломатії, промоції української культури. Зробимо це не за рахунок бюджетних коштів, яких немає, а завдяки нашому ентузіазму, а також завдяки тому, що ми знаходимо та залучаємо небайдужих іноземних партнерів", - сказав він.
Карандєєв зазначив, що на початку війни стало зрозуміло, що українські заклади культури не можуть оперативно організувати гастролі за кордон. За його словами, національні колективи зазвичай покладалися у питаннях організації на іноземних партнерів, які брали на себе логістику, проживання, маркетинг і рекламу.
"Традиційний формат організації гастролей, що передбачав підготовчий період 6-12 місяців, не спрацював. Ми потроху всі вчимося, але мають бути здійснені кроки потужної організації цього процесу в системному форматі. Це буде зроблено. Ми поновимо діяльність наших агенцій, які свого часу займалися такою промоцією. Ми також покладаємося на підтримку громадських організацій", - зауважив виконувач обов'язків міністра.
Як повідомляв Укрінформ, на Венеційському кінофестивалі другий рік поспіль проведуть «Український день».