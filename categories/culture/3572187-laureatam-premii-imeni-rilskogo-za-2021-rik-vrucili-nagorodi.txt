Перший заступник голови Держкомтелерадіо Богдан Червак вручив дипломи лауреатам Премії Кабінету Міністрів України імені Максима Рильського за 2021 рік.

Про це повідомляє пресслужба Державного комітету телебачення і радіомовлення, передає Укрінформ.
Зазначається, що в номінації "За переклад українською мовою творів видатних зарубіжних авторів" перемогу здобула поетеса та перекладачка Олена Бросаліна за переклад твору "Таємна троянда" нобіліата Вільяма Батлера Єйтса з англійської мови. За її словами, творчість цього письменника надихатиме українців, бо Ірландія тривалий час вела боротьбу за свою незалежність і здобула її.
Водночас "за переклад творів українських класиків та сучасних авторів мовами народів світу" премію присудили українським письменникам Дмитру Чистякову та Ніколь Лоран-Катріс, які переклали з української мови збірку поезій "Срібна кров" Павла Мовчана. Чистяков зазначив, що вони з Лоран-Катріс використовують свої літературні проєкти задля донесення правди про війну в Україні в телеефірі франкомовних країн.
Зауважується, що через безпекові питання цьогоріч церемонія нагородження відбулася в приміщенні Держкомтелерадіо, а не в Меморіальному музеї Максима Рильського.
"Попри все, ви запам’ятаєте цей день як день торжества української духовності і культури над ницістю ворога, який безрезультатно намагається знищити Україну і її духовні скарби", - підкреслив Червак.
Премія імені М. Рильського була заснована 1972 року і відновлена 2013 року з ініціативи Держкомтелерадіо, благодійної організації «Фонд Максима Рильського "Троянди й виноград", Українського фонду культури та НСПУ. Вона присуджується щороку у двох номінаціях. Розмір грошової частини Премії становить 20 тисяч гривень у кожній номінації.