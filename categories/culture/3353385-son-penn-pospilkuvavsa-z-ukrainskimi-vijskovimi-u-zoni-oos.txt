Американський кінорежисер та актор Шон Пенн поспілкувався з українськими військовослужбовцями в зоні проведення операції Об’єднаних сил на Приазов'ї.

Як передає Укрінформ, про це пресслужба ООС повідомляє у Фейсбуці.
«Американський кінорежисер та актор Шон Пенн в рамках свого візиту вперше відвідав Україну. У творчій співпраці з українською продюсерською групою володар двох «Оскарів» планує зняти документальний фільм про Україну. Основний задум - розповісти широкому загалу про події, які зараз відбуваються в нашій країні», - йдеться в повідомленні.






Відомий американський кінорежисер та актор Шон Пенн вперше відвідав Україну / Фото: Операція об'єднаних сил











































Побачити на власні очі наслідки російської агресії Пенн зміг відвідавши один із населених пунктів Приазов'я, який чи не найбільше відчув на собі всю силу «братської» любові прихильників кремлівської експансії, зазначають у пресслужбі ООС.
Пенн мав нагоду поспілкуватися з українськими військовослужбовцями.
Несподіваним для американської делегації стало те, що значний відсоток українських військовослужбовців - жінки, які не просто служать в лавах Збройних сил України, а на рівні з усіма виконують бойові завдання та керують бойовими підрозділами безпосередньо на лінії зіткнення, зауважили у пресслужбі ООС.
Як повідомлялося, Шон Пенн — американський актор та кінорежисер, народився 17 серпня 1960 року у штаті Каліфорнія. Лауреат премій «Оскар». Також відомий своєю громадською діяльністю: 2005 року Пенн особисто брав участь у наданні допомоги жертвам урагану «Катріна» у Новому Орлеані. У період з вересня по жовтень 2011 року Пенн здійснив тур країнами «арабської весни». Зокрема він відвідав Єгипет та Лівію, де заявив, що захоплюється сміливістю повсталих.
Фото: Операція об'єднаних сил, Facebook