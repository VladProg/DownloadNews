CinemAid Ukraine Charity Film Marathon продовжиться 10 квітня у Торонто (Канада). Увазі глядачів представлять воєнну драму "Щедрик" і фільми з альманаху "На своїй землі".

Як передає Укрінформ, про це повідомляє пресслужба Держкіно.
«У неділю, 10 квітня, в межах благодійного кіномарафону глядачі побачать українсько-польську воєнну драму Олесі Моргунець-Ісаєнко "Щедрик" і короткометражні фільми "Дякую" Максима Люкова та "Чоловік" Оксани Артеменко», - йдеться у повідомленні.

Зазначається, що фільми демонструватимуться українською мовою з англійськими субтитрами. Показ відбудеться у Guild Hall - Old Mill Toronto за адресою 21 Old Mill Road, Toronto, Ontario M8X 1G5. Квитки: https://fb.me/e/2oI4BD3Ri.
Зібрані кошти будуть перераховані за трьома напрямками: до фонду "Повернись живим", на підтримку кіноіндустрії країни під час війни, на допомогу постраждалим від війни кінематографістам та їхнім родинам.
Організатори показу в Торонто - Міжнародна організація Українських громад "Четверта Хвиля" (Канада) та Асоціація "Дивись українське" (Україна).

Воєнна драма "Щедрик" – багатошарова історія, в якій режисерка фільму Олеся Моргунець-Ісаєнко та авторка сценарію картини Ксенія Заставська прагнуть показати, що війна – це найжахливіший винахід людства. Вони виголошують свій протест проти війни від імені польських, єврейських та українських жінок, які опинилися у вирі найжорстокішої та найстрашнішої людської катастрофи ХХ століття.

Короткометражні фільми "Дякую" Максима Люкова та "Чоловік" Оксани Артеменко екранізовано в межах проєкту "Дивись українське". Стрічки входять до альманаху короткометражних фільмів "На своїй землі".
Як повідомляв Укрінформ, CinemAid Ukraine Charity Film Marathon розпочався 31 березня у столиці Туреччини Анкарі показом фільму Михайла Іллєнка "Толока". У столиці Польщі Варшаві 1-3 квітня під час благодійного кіномарафону показали фільми "Щедрик" Олесі Моргунець-Ісаєнко, "Захар Беркут" Ахтема Сеітаблаєва та Джона Вінна, "Поводир" Олеся Саніна, "Крути 1918" Олексія Шапарєва, "Черкаси" Тимура Ященка, збірку короткометражних фільмів "Закохані в Київ", документальні фільми "Спадок" Олексія Гуза, "Жива ватра" Остапа Костюка, "Національний музей" Андрія Загданського, документальний серіал "Фантастичні українці".
9 квітня CinemAid Ukraine Charity Film Marathon відбудеться у турецькому місті Ізмір. Там покажуть стрічку Михайла Іллєнка "Толока" і короткометражні фільми Олеся Саніна "Анна" та Саші Кірієнка "На своїй землі".
CinemAid Ukraine Charity Film Marathon – серія показів українського кіно за кордоном на підтримку України. Благодійний кіномарафон ініційований Державним агентством України з питань кіно спільно з Українською кіноакадемією, Асоціацією "Дивись українське", Українською фкіноасоціацією, ГО "УкрКіноФест", ГО "Спілка підприємців теле та кіноіндустрії", ГО "Нарешті", БО БФ "Двері" та ГО "Центр розвитку креативних індустрій".
Фото: usfa.gov.ua