П'ять українських прем’єр від компанії FILM.UA Distribution вийдуть на великі екрани в першій половині наступного року.

Як передає Укрінформ, про це повідомляє пресслужба Держкіно.
«Перша комедія року «Зірки за обміном» режисера Олексія Даруги розповість про непримиренних суперників на сцені – Полю Малякову та Фому Михайловського: зірок шоу-бізнесу, які несподівано міняються тілами. Чого тільки не робили герої, щоб повернути свої життя назад. Наскільки їм вдалося вирішити сімейні та романтичні проблеми свого опонента – дивіться у кіно з 1 січня 2022 року», - ідеться в повідомленні.
Як зазначається, у ролях: Оля Полякова, Дзідзьо (Михайло Хома), Сергій Либа, Дмитро Вівчарюк, Марія Пустова, Євфросинія Мельник, Олег Волощенко, Єлізар Назаренко, Роман Халаїмов, Наталія Сумська, Юрій Горбунов.
Фільм знято у співпраці Kinorob (FILM.UA Group) та Secret Service Entertainment за підтримки Державного агентства з питань кіно.

Повідомляється, що з 2 лютого у прокаті «Найкращі вихідні» режисера Влада Климчука. Це 4 історії, безліч комедійних ситуацій та зворушливих моментів, масштабних сцен і зірок шоу-бізнесу, серед яких The HARDKISS, Onuka, alyona alyona, VERKA SERDUCHKA & band, Артем Пивоваров.
У ролях: Дар'я Петрожицька, Еліас Райкерт, Ганс Йорг Бертхольд, Ада Роговцева, Ірма Вітовська, Аліна Чебан, Богдан Осадчук, Георгій Хостікоєв, Наталія Бабенко, Тарас Денисюк, Максим Девізоров, Олександр Рудинський, Максим Кириченко, Валерій Морозов.
Виробництво: FILM.UA Group та ТОВ "Твій найкращий фестиваль" за підтримки Держкіно.

З 24 лютого на екрани вийде «Велика Прогулянка» режисера Олега Зборовського. У центрі подій – дві різні родини, що у теплий весняний день їдуть "на шашлики" та опиняються на одній спільній галявині, котру кожна з родин вважає "своєю". Суперечка, яка між ними виникає, переростає у гротескну "війну" за місце для приготування шашликів. Однак, як би сильно вони не сварилися, справжня загроза об'єднує їх у потужну суперсилу.
У ролях: Юрій Ткач, Олена Кравець, Андрій Ісаєнко, Ірина Гатун, Михайло Жонін, Олексій Завгородній/Позитив, Ілля Паладін, Марго Крупіна-Біньковська, Вероніка Лук’яненко, Алекс Березовський, Валерій Швець, Владислав Писаренко.
Виробництво: FILM.UA Group за підтримки Держкіно.

З 24 березня в кінотеатрах очікується стрічка «Я, «Побєда» і Берлін» режисерки Ольги Ряшиної. Для шанувальників Андрія Кузьменка ця стрічка матиме особливе значення: це історія музиканта-початківця Кузьми, який за три дні до запланованого концерту вирушає зі своїм другом Бардом до Берліна на старій "Побєді". Кузьма обіцяє своїй дівчині Барбарі повернутися додому на новій тачці, а хлопцям з гурту – встигнути на виступ. Вже з перших хвилин подорожі все йде не за планом, проте точно відомо одне: пригода допоможе героям знайти справжнє призначення.
У ролях: Іван Бліндар, Володимир Гева, Марія Стопник.
Виробництво: Star Media за підтримки Держкіно й компанії Golden Tile.

Із 12 травня вийде в прокат «Довбуш» режисера Олеся Саніна. "Гідність або забуття!" – таким є гасло фільму про українського легендарного опришка Олексу Довбуша. Це історія про незламність та відстоювання свободи на тлі буремних подій, історія про свободу понад усе та всеосяжну любов: до свого народу, до рідної землі.
Автори проєкту відроджували ремесла та реставрували унікальні техніки бою, вивчали музичну, матеріальну і нематеріальну культуру часу, який зображений у стрічці. Все це, за словами Олеся Саніна, щоб "розказати неповторну історію боротьби й кохання, яка пережила століття".
У ролях: Сергій Стрельников, Олексій Гнатковський, Дар’я Плахтій, Матеуш Косьцюкевич, Агата Бузек, Петро Жирун, Павло Жирун, Дмитро Вівчарюк, Роман Ясіновський, Ростислав Держипільський, Олександр Мавріц.
Виробництво: компанія Pronto Film за підтримки Держкіно.

Як повідомляв Укрінформ, фільм «Домашні ігри» української режисерки Аліси Коваленко додали до каталогу на стрімінговому порталі Netflix.