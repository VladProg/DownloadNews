Компанія Yakaboo за програмою релокації бізнесу перевезла в Чернівецьку область майже мільйон книг зі складів на Київщині.

Про це повідомляє «Суспільне Буковина» з посиланням на директора компанії Yakaboo Івана Богдана, передає Укрінформ.
«У Чернівецьку область переїхав один з найбільших книжкових складів України. Компанія Yakaboo перевезла майже мільйон друкованих книг зі складу неподалік Києва», - повідомляє Суспільне.За інформацією Богдана, книги перевозили упродовж трьох тижнів. Для цього залучили 30 вантажівок.

«Було складно знайти перевізників, які були готові їхати в зону бойових дій. Падали снаряди за 500 метрів від складу. Люди працювали вночі, щоб спакувати книги та завантажити їх у машини», - зауважив Богдан.

Наразі з Буковини компанія вже продала близько 100 тисяч книг в Україні та за кордон. Тут працюють майже 70 людей, з яких більшість – місцеві та переселенці. У планах книжкової платформи - відкрити у Чернівцях книгарню та кафе.

Як повідомлялося, на Буковину за програмою релокації бізнесу переїхали близько сотні українських підприємств.
Фото: Суспільне Буковина