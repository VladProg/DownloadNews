Зйомки третьої частини фільму комедійно-шпигунської франшизи «Kingsman», що розповідає історію персонажа Ґері "Еґґзі" Анвіна, мають початися у вересні 2022 року.

Про це розповів режисер та продюсер Меттью Вон виданню ComicBook, передає Укрінформ.
Він не розкрив подробиць сюжету, однак зазначив, що сценарій вже є, і вся знімальна команда готова до роботи.
Він також розповів, що майбутнім фільмом завершиться трилогія про персонажа Егґзі, якого грає актор Терон Еджертон.
Водночас режисер поки не розкриває акторський склад триквела.
Франшиза «Kingsman», що оповідає про надсекретну британську організацію супершпигунів-джентльменів, налічує фільми «Kingsman: Таємна служба» (Kingsman: The Secret Service), «Kingsman: Золоте кільце» (Kingsman: The Golden Circle).
Також у грудні цього року очікується прем'єра окремого приквела «Kingsman» (The King's Man), події якого відбуватимуться на початку 1900-х років.