Міністерство культури та інформаційної політики верифікувало вже 493 епізоди руйнувань об'єктів культурної спадщини і культурних інституцій.

Про це повідомила заступниця міністра культури та інформаційної політики України Катерина Чуєва під час брифінгу в медіацентрі Україна-Укрінформ.
"Станом на сьогодні верифіковано і може бути опубліковано для загального досвіду - 492, а станом на зараз вже 493 епізоди руйнувань об'єктів культурної спадщини і культурних інституцій", - сказала Чуєва.
Вона зазначила, що руйнування зафіксовані на території 14 областей. Найбільше в Донецькій, Харківській, Луганській, Київській, Чернігівській областях. Одиничні руйнування у Вінницькій, Львівській, Житомирській області та у місті Києві.
За її словами, найбільше від дій загарбників постраждали релігійні споруди - 166 з них або знищені, або пошкоджені, а 53 з них перебувають на обліку як пам'ятки історії, архітектури та містобудування.
Також Чуєва зауважила, що 17 культурних об'єктів на Донеччині, Київщині, Сумщині та Чернігівщині повністю знищені, а стан 24 об'єктів невідомий.
"Щодо ступеня ураження... 99 об'єктів зазнали важкого ступеня ураження, це означає, що їхня реставрація займе дуже тривалий час, вочевидь, це будуть дуже серйозні реставраційні проєкти, оскільки будівлі майже повністю зруйновані.168 об'єктів середнього ступеня ураження, це означає, що консервація першочергова має відбутися, але далі вони мають високий шанс на повноцінне збереження. І 184 об'єкти легкого ураження", - додала заступниця міністра.
За даними МКІП, станом на 24 серпня внаслідок обстрілів ворога зазнали руйнацій і пошкоджень не менше 140 об’єктів культурної спадщини. Серед них 23 пам’ятки національного значення, 110 пам’яток місцевого значення, 129 об’єктів цінної історичної забудови та 7 щойно виявлених об’єктів культурної спадщини.
Як повідомлялося, Міністерство культури та інформаційної політики спільно з «Vodafone Україна» запустили проєкт зі збору коштів на відбудову культурних пам’яток, пошкоджених під час війни.