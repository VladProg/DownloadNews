У Чернівцях сьогодні, 30 листопада, проведуть заходи до 70-річчя з дня народження Назарія Яремчука. Зокрема, у центрі міста пройде фестиваль сучасної пісні.

Про це кореспонденту Укрінформу розповіла начальниця управління культури Чернівецької міської ради Юлія Сафтенко.
"Сьогоднішні заходи з нагоди відзначення 70-річчя від дня народження Назарія Яремчука у нас розпочалися вранці покладанням квітів до пам'ятника народному артисту. Я пам'ятаю 1995 рік, коли усі Чернівці плакали за Назарієм. І зараз хочу подякувати тим людям, які прийшли вшанувати його пам'ять. Як данину митцю, ми усі разом заспівали його "Червону руту", - сказала Сафтенко.
Також вона розповіла, що сьогодні у Центральному палаці культури проведуть фестиваль української сучасної пісні імені Назарія Яремчука, де буковинські артисти виконуватимуть його пісні.
"Як на мене, це буде найкращий подарунок для Назарія, коли його пісні будуть "живими", коли їх будуть частіше співати. Хочеться, щоб його пам'ятали у серцях, щоб його пам'ятали у піснях", - додала керівниця управління культури.
Крім того, сьогодні до 70-річчя з дня народження Назарія Яремчука у музичній школі №4 у Чернівцях покажуть музичний фільм "Червона рута", а також відбудеться зустріч з учасниками ансамблю "Смерічка".
Назарій Назарович Яремчук (30 листопада 1951, Рівня (тепер Вижниця) — 30 червня 1995, Чернівці) — український естрадний співак (тенор). Народний артист УРСР (1987). Герой України.
Фото: twitter