Унаслідок підриву російськими загарбниками Каховської ГЕС багато об'єктів української культурної спадщини постраждали або зруйновані.

Про це повідомив міністр культури та інформаційної політики Олександр Ткаченко у Телеграмі, передає Укрінформ.
"До вже нескінченного переліку злочинів росіян додався екоцид та найбільша рукотворна екологічна катастрофа в Європі за десятки років. Поряд із жахливими наслідками для гуманітарної, економічної, біосфери пошкодження зазнала і культурна. Численні об’єкти культурної спадщини внаслідок підриву Каховської ГЕС постраждали або зруйновані", - заявив міністр.
За його словами, значна частина цих об’єктів розташована на тимчасово окупованій території, тому можливості для уточнення даних обмежені. Ткаченко додав, що максимальне охоплення території водою відбудеться за кілька днів, тому ситуація потребує постійного моніторингу.
"Станом на кінець доби 6 червня 2023 року постраждали такі пам’ятки, як комплекс споруд Каховської ГЕС, зведений у 1951-1958 роках, ансамбль споруд Центральної площі у місті Нова Каховка, забудова історичного центру міста Нова Каховка та ін. Затоплені будинки культури у Новій Каховці, селах Корсунка і Дніпряни", - поінформував Ткаченко.
За його словами, у зонах ризику опинилися пам’ятки археології національного значення Білозерського та Голопристанського районі. Крім того, вода загрожує будинку-музею Поліни Райко в Олешках.

Музеям Херсона, за попередніми оцінками ситуації, підтоплення не загрожує, зауважив міністр.
"Руйнування Каховського водосховища спричинить довготривалі негативні наслідки, за які росіяни будуть відповідати довгі роки своїх нащадків", - наголосив Ткаченко.
МКІП оприлюднив попередній перелік музеїв, що вже підтоплені або перебувають під загрозою
Як повідомлялось, у ніч проти 6 червня окупанти здійснили підрив Каховської ГЕС.
Внаслідок цього під водою опинились 80 міст і сіл.