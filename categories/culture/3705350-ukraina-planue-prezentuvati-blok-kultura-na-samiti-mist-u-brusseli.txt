Міністр культури та інформаційної політики Олександр Ткаченко обговорив з мером Брюсселя Філіпом Клозом співпрацю в галузі культури, зокрема, участь у World Urban Summit у Брюсселі та реставрацію культурних об’єктів у Києві.

Про це очільник МКІП повідомив у Телеграмі, передає Укрінформ.
"Обговорили з Філіпом та його командою напрями співпраці в культурній сфері. Це і представлення блоку “культура” на World Urban Summit у Брюсселі цього літа, де планують зібратись 3500 міст Бельгії, Європи та світу. І реставрація пошкоджених культурних об'єктів Києва", - написав міністр.

Ткаченко додав, що також обговорювалися спільні культурні проєкти, вистави та виставки українського мистецтва в Бельгії.
"Наприклад: виставка "In the Eye of the Storm. Modernism in Ukraine, 1900—1930", яка зараз з успіхом проходить в Мадриді, поїде в Брюссель восени. Вона буде розширена до періоду Ар-нуво. Та плануємо доповнити її подіями в рамках "сезону української культури", - зазначив він.
Міністр підкреслив, що його перша зустріч із мером Брюсселя була близько року тому в Києві. Тоді Клоз привіз першу велику допомогу - медобладнання, тренінги для медпрацівників та психологів, а також підтримав обмін досвідом, лікувальні і освітні заклади, культуру України через промоцію в Бельгії. Ткаченко підкреслив, що мер Брюсселя дотримується цієї лінії і сьогодні.

"Філіп спонукає інші міста не тільки Бельгії, а й світу допомагати Україні на рівні "від міста до міста". І така допомога іноді є більш дієвою та швидкою, ніж на рівні загальнодержавному", - зауважив очільник МКІП.
Як повідомляв Укрінформ, мери Києва та Брюсселя Віталій Кличко та Філіп Клоз започаткували "Алею друзів Києва" на Володимирській гірці та висадили перші дерева.
Перше фото: Alamy
Фото в тексті: Tkachenko.UA