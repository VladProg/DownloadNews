Гурт Kalush Orchestra відмовився виступати на фестивалі Sea Dance у Чорногорії, де у лайнапі є російська діджейка Ніна Кравіц.


Про це гурт повідомив 11 серпня на своїй сторінці в Instagram, передає Укрінформ.
«На жаль, нам так і не вдалося скасувати виступ російської діджейки на фестивалі 28 серпня в Чорногорії, тому нас там не буде. Ми ідемо самі, тому що виступати з нею на одній сцені немає бажання», — йдеться у повідомленні гурту.
Нагадаємо: 8 серпня гурт Kalush Orchestra попросив фестиваль Sea Dance скасувати виступ росіянки. Організатори хоч і відповіли, що засуджують російське вторгнення, але скасовувати виступ відмовились.
«Sea Dance Festival співчуває всім жертвам війни, рішуче засуджує російське вторгнення та страждання, які сталися в Україні та в будь-якій іншій частині світу, але скасування виступу будь-якого артиста виключно на основі їхньої національності, раси чи релігії суперечить цінностям, які підтримує Sea Dance», — сказали організатори фестивалю.
Sea Dance Festival – фестиваль електронної та попмузики, який триватиме з 26 по 28 серпня у Будві, Чорногорія. Він є курортною версією знаменитого сербського фестивалю EXIT – найбільшого open air Східної Європи. Kalush Orchestra мали виступати в останній день фестивалю.
росіянку Ніну Кравіц не раз звинувачували в підтримці рутіна, а після вторгнення рф в Україну вона написала в Instagram, що "не розуміє ні політики, ні соціальних процесів, які вона створює", тому не вважає правильним обговорювати тему війни в соцмережах.