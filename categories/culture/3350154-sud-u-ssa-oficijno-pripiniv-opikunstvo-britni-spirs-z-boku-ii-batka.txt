Американський суд в Лос-Анджелесі офіційно припинив дію угоди про опікунство відомої попзірки Брітні Спірс з боку її батька, Джеймса Спірса, яка діяла з 2008 року.

Про це повідомляє в п’ятницю The New York Times, передає Укрінформ.
«Після майже 14 років опікунство Брітні Спірс завершується. Суддя припинила дію угоди, яка керувала життям і фінансами попзірки», - зауважує видання.
У червні цього року 39-річна Брітні Спірс заявила суду, що угода про опікунство, яка передала контроль її батькові над майже всіма сферами життя співачки, нанесла їй важких моральних травм та пригнічень. З того часу суд дозволив співачці найняти власного адвоката – замість юриста, наданого їй батьком, який забезпечив просування справи в суді.
У п’ятницю суддя Бренда Пенні погодилася припинити опікунство співачки.
«Опікунство особи та майна Брітні Джин Спірс більше не потрібне», – заявила суддя. Крім того, вона встановила, що для цього немає потреби в проведенні психічної оцінки Брітні Спірс, оскільки угода про опікунство була добровільною.
Як повідомлялося, у 2008 році батько співачки Джеймс Спірс вперше звернувся до суду з проханням про отримання опікунства над життям та фінансами своєї дорослої доньки. Він аргументував свою позицію ненормальним психічним станом співачки та вживаннями нею психоактивних речовин.