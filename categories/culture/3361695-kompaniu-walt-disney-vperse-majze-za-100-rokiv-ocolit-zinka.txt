Рада директорів The Walt Disney Company оголосила, що обрала Сюзен Е. Арнольд головою з 31 грудня цього року. Вона стане першою за 98 років жінкою на цій посаді.

Про це повідомляє Укрінформ з посиланням на заяву компанії.
Як зазначається, Арнольд замінить на посаді голови ради директорів Роберта Айгера, коли він покине свій пост наприкінці року. Він пробув на посаді 15 років. Протягом цього періоду Disney придбала компанії Pixar, Marvel, Lucasfilm і 21st Century Fox. У 2016 році компанія відкрила свій перший тематичний парк і курорт в материковому Китаї.

Фото: Disney
За словами Айгера, Арнольд є «ідеальним вибором» на його місце, тому у майбутньому компанія «має хороші можливості для успіху» під її керівництвом.
Сюзен Арнольд 14 років була членом ради Disney, з 2018 року обіймала посаду незалежного головного директора. Раніше вона була керівником світової інвестиційної компанії Carlyle і обіймала керівні посади в найбільших компаніях Америки (Procter and Gamble і McDonald's).
За даними BBC, кілька інших керівників Disney оголосили про плани піти з компанії до кінця 2021 року. Серед них – творчий директор студії Disney Алан Хорн, президент і головний креативний директор Disney Branded Television Гарі Марш та генеральний юрисконсульт компанії Алан Браверман.
Як повідомляв Укрінформ, кіностудія Disney збирається витратити рекордні 33 мільярди доларів на свої нові проєкти у 2022 році.
У 2021 році Disney витратила на свої проєкти 25 мільярдів доларів.
Збільшення бюджету пов'язане з рішенням компанії суттєво розширити стримінговий контент для платформ Disney+ та Hulu.