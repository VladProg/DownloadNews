Гурт “Антитіла” прийняв рішення приєднатись до територіальної оборони, а колишній лідер гурту "Тартак" Олександр Положинський підписав контракт на проходження військової служби в резерві Збройних сил України.

Як передає Укрінформ, фронтмен гурту "Антитіла" Тарас Тополя написав у Фейсбуці: "Наша "паніка” виглядає так: Антитіла прийняли рішення приєднатись до територіальної оборони ЗС України".
Тополя повідомив, що у спільному проєкті з Міністерством оборони України "Саме те ТрО", вони покроково покажуть шлях від рішення вступити у лави тероборони до першого тренування на полігоні. Стежити за проєктом можна на Ютуб-каналі ТрО.

"Сьогодні українці стають на захист держави незалежно від місця проживання, професії, віку чи статі. Вже 8-й рік наша ціль – це мир. Заради нього ми готові дати гідну відсіч кожному, хто захоче принести на наші землі війну", - заявив Тополя.
Колишній лідер гурту "Тартак" Положинський підписав контракт із ЗСУ.
"Це мало статися днів на 10 раніше, але несподівана хвороба трохи все відклала. Сьогодні підписав контракт на проходження військової служби в резерві ЗСУ", - повідомив Положинський у Фейсбуці.

Як повідомляв Укрінформ, 2 лютого колишній чемпіон світу з боксу у важкій вазі за версіями WBO, IBF, IBO, WBA українець Володимир Кличко подав заяву і документи на приєднання до бригади тероборони Києва.