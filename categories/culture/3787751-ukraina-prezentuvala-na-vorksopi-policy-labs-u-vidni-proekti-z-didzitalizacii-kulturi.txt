Україна презентувала учасникам третього воркшопу Policy Labs: Unleashing Creative Entrepreneurship to Rebuild Ukraine, який проходить з 15 по 17 листопада у Відні, проєкти з діджиталізації української культури.

Як передає Укрінформ, про це повідомляє МКІП.
«15 листопада в Відні відбулося відкриття третього воркшопу Policy Labs: Unleashing Creative Entrepreneurship to Rebuild Ukraine, організованого фундацією ERSTE у співпраці з МКІП», – ідеться у повідомленні.
Тема заходу – використання культурних та креативних активів України для вирішення післявоєнних викликів та розбудови конкурентоспроможної, сучасної, цифрової та креативної економіки.
У воркшопі взяли участь представники Єврокомісії, креативні менеджери, підприємці, керівники асоціацій, митці, менеджери та політики з України та інших країн.

Заступниця міністра культури та інформаційної політики Анастасія Бондар, яка представила МКІП на заході, у своєму виступі сконцентрувала увагу на тенденціях українського суспільства та трансформаціях, які відбулися за період повномасштабної війни.
«В період відбудови надважливо не відбудовувати застарілі форми, не повертати інфраструктуру у її попередній, довоєнний стан, а перебудовувати та створювати обʼєкти по найкращим стандартам сьогодення», – зазначила вона.
Крім того, українська сторона презентувала учасникам воркшопу проєкти з діджиталізації української культури.
Цей процес впливає на збереження, популяризацію та розвиток культури, зокрема через оцифрування, створення електронних баз даних та цифрову доступність діджитал копій.
«Діджиталізація є одним з драйверів креативного економічного розвитку. Цей процес відкриває нові перспективи для роботи в сферах створення діджитал контенту, маркетингу і технологій, створення інноваційного культурного продукту та інновацій», – наголосила Бондар.

Учасники триденного воркшопу Policy Labs матимуть змогу обмінятися досвідом, налагодити контакти та сформулювали конкретні рекомендації для органів влади.
Ці ініціативи спрямовані на сприяння післявоєнній реконструкції та відновленню України.
Фундація ERSTE займається підтримкою ініціатив, спрямованих на зміни, та сприяє розвитку громадянського суспільства, а також регіональному розвитку, зосереджуючись на розбудові соціальної, економічної та культурної інфраструктури для стимулювання інновацій та зростання в Центральній, Східній та Південно-Східній Європі.
Як повідомляв Укрінформ, у Львівському національному музеї Івана Франка (Дім Франка) презентували оновлений вебпортал з оцифрованими у межах проєкту «FrankoData: відкритий цифровий музей» понад 1200 одиницями артефактів.
Фото: МКІП