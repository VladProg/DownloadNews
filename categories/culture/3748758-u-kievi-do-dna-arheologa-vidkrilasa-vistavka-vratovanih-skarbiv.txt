У Національному музеї історії України відкрилася виставка «День археолога: врятовані скарби», в експозиції якої представлені археологічні знахідки, врятовані від грабіжників і контрабандистів, а також подаровані волонтерами.

Про це повідомляє кореспондент Укрінформу.
«Через українські аукціони за рік проходить археологічних знахідок, кількість яких дорівнює п'ятьом колекціям нашого музею. Знахідки зникають - їх вивозять. Історія нашої країни - це непрочитана книга, а так звані чорні археологи та колекціонери виривають цілі розділи цієї книги, перетворюючи історичну інформацію на звичайний товар», - заявив куратор виставки археолог Максим Левада.






У Києві відкрилася виставка "День археолога: врятовані скарби" / Фото: Євген Котенко. Укрінформ





































Предмети, представлені на виставці, музей отримав протягом останніх 4 років. Серед них є й подаровані волонтерами, зокрема слов'янський скарб 6-7 ст. з берегів річки Рось, а також скарб 3-2 тисячоліть до н.е. з Тернопільщини, який нещодавно знайшов і передав переселенець з Маріуполя.
Частину артефактів вилучили правоохоронці під час заходів боротьби з незаконним обігом археологічних цінностей. Серед них - оздоблений сріблом давньогерманський пояс 3 ст., виявлений під час спроби незаконного продажу «чорними археологами», три давньогрецькі шоломи, апулійська червонофігурна ваза 4 ст. до н.е., теракотові статуетки 6 ст. до н.е. - 3 ст. до н.е.
В експозиції представлені й вилучені під час слідства у колишнього народного депутата Валерія Горбатова предмети.
«Людина, у якої була вилучена частина з цих артефактів під час обшуків, була причетна до фінансування протиправної діяльності «ДНР». В одному з приміщень в Києві ми знайшли понад 6 тис. артефактів - наші спеціалісти та музейники були здивовані об'ємом і цінністю знахідок. Незабаром ми виявили ще одну схованку, де були понад тисячу артефактів, зокрема зразки скіфської культури та трипільської доби», - розповів заступник директора ДБР Олександр Соколов.

Своєю чергою заступник начальника Головного слідчого управління Нацполіції Сергій Пантєлєєв повідомив, що майже щодня реєструються факти викрадення Росією українських культурних цінностей на окупованих територіях.
«Ми відкриваємо відповідні кримінальні провадження. І наше завдання не тільки встановити, хто віддавав накази вивозити, куди вивозити, де зберігати, а і які підрозділи це робили», - сказав він.

Керівник служби стратегічного планування та аналізу апарату РНБО Андрій Демартіно висловив сподівання, що у майбутньому постане питання про масштабну реституцію українських культурних цінностей з Росії.
Гендиректор Музею історії України Федір Андрощук наголосив, що співпраця з Державним бюро розслідування, Офісом генерального прокурора, Службою безпеки, Нацполіцією та Радою національної безпеки та оборони допомагає не тільки фіксувати факт злочину, а й документувати знахідки та збирати про них докладну інформацію і таким чином зберегти часом унікальні артефакти.

Як повідомляв Укрінформ, День археолога відзначається в Україні щорічно 15 серпня.