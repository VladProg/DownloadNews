Галерея протестного мистецтва відкрилася виставкою “Мистецький Барбакан. Ретроспекція” у Музеї Майдану.

Про це повідомляє кореспондент Укрінформу.
"Сьогодні ми відкриваємо новий фізичний простір. Це Музей протестного мистецтва... Для нашого музею дійсно дуже важливо репрезентувати усі ті вияви, які були на Майдані, які по-своєму, індивідуально, розмаїто розповідали про Майдан, закликали людей не бути байдужими, позбавлятися комплексів меншовартості, байдужості, безвідповідальності, а також єднатися, приходити на Майдан, гучно заявляти про свій голос, що країні справді потрібні зміни. Мистецький Барбакан - це теж унікальне явище, історія Революції Гідності, воно з'явилося в центрі Києва, на Хрещатику. Мистецький Барбакан залишив дуже важливий слід в історії революційних подій", - сказав під час відкриття генеральний директор Національного музею Революції гідності Ігор Пошивайло.






Виставка «Мистецький барбакан. Ретроспекція» / Фото: Євген Котенко, Укрінформ





















































































Він зазначив, що виставка "Мистецький Барбакан" – стане першою у Галереї протестного мистецтва Музею Майдану. За його словами, надалі у цьому просторі проводитимуться камерні, але водночас дуже важливі заходи.
"Це не просто виставка, це виставка, яка збагатить нашу колекцію надзвичайно цінним досвідом, важливими експонатами, спогадами, емоціями і рефлексіями відвідувачів", - додав Пошивайло.
Учасниця Громадського сектору Євромайдану, заступниця генерального директора з розвитку та культурно-просвітницької роботи Музею Майдану Ольга Сало зазначила, що одне із завдань виставки - актуалізувати і долучитися до збереження нашої історії.
"Чому ми відкрили Галерею протестного мистецтва саме виставкою Барбакан? Для нас це була принципова історія, тому що важко обрати тему, яка найкраще відповідає позиціонуванню Галереї протестного мистецтва, мистецтва на протесті і мистецтва, як протест. І митці, які готові вкласти свої мистецькі знаряддя, взяти знаряддя протесту і стати частиною протесту. Це все про Мистецький Барбакан", - сказала вона.
Центральним артефактом виставки є відтворений простір території Барбакану. Архітектор Дмитро Жила зберіг частину матеріалів з конструкції та основні атрибути побуту: бочку”бімбу”, каски, мистецькі плакати. Все це – в інтер’єрі території протесту митців.
Також уперше глядачам будуть представлені всі роботи художників-барбаканівців, що є у колекції Музею Майдану: майже повна колекція вишитих “бандериків” Івана Семесюка, знамениті плакати Андрія Єрмоленка, картина Олекси Манна “Викликаю бога революції”, експресивні плакати Маші Золотової, типажі майданівців у графіці Олександра Ком’яхова.
Куратори виставки Дмитро Жила та Ольга Сало.
Виставка триватиме до 20 лютого 2022 року.
Мистецький Барбакан – осередок митців на Майдані, розташований посеред Хрещатика. Фізично – територія, обгороджена стінами з палет та дерев’яних плит, оздоблена ззовні і зсередини плакатами, написами, мистецькими творами, облаштована для постійного чергування на Майдані, проведення невеликих зібрань, обігріву, іншої корисної для Майдану господарської, творчої та інтелектуальної діяльності.
Як повідомлялося, День Гідності і Свободи відзначається щороку 21 листопада згідно з указом Президента від 13 листопада 2014 року. Його встановлено на честь початку двох знаменних і доленосних подій у новітній українській історії: Помаранчевої революції 2004 року та Революції Гідності 2013 року.