На екрани українських кінотеатрів 30 вересня вийде скандальний боді-горор «Титан», чия перемога на цьогорічному Каннському кінофестивалі шокувала весь світ.

Як передає Укрінформ, про це повідомляє пресслужба компанії “Артхаус Трафік”.
“Титан" – це друга повнометражна картина французької кінорежисерки Джулії Дюкорно. Попередня її робота – горор з елементами канібалізму "Сире" – також була представлена в основному конкурсі фестивалю в 2016 році й виборола Приз ФІПРЕССІ. Новий боді-горор і трилер "Титан" перевершив шокуючий дебют режисерки”, - йдеться в повідомленні.
Як зазначається, фільм розповідає про Алексію, яка працює стриптизеркою та має сексуальний потяг до автомобілів. Через важку дитячу травму, а також відсутність батьківської любові вона виросла схильною до насильства. Коли її неконтрольована агресія заходить занадто далеко, вона змінює зовнішність та видає себе за іншу людину.
Головні ролі в стрічці виконали дебютантка Агата Руссель і 5-разовий номінант та володар премії "Сезар", а також нагороди за найкращу чоловічу роль Каннського кінофестивалю Венсан Лендон.
Світова прем’єра "Титана" відбулася в межах конкурсної програми Каннського кінофестивалю, де стрічка отримала "Золоту пальмову гілку". Джулія Дюкорно стала другою жінкою в історії фестивалю, яка здобула головний приз. Картину також тепло зустріли критики - рейтинг фільму на Rotten Tomatoes становить 94% на основі 31 рецензії (схвальні відгуки від Variety, Hollywood Reporter, IndieWire).
Прем’єра фільму в Україні відбулася на 12-му Одеському міжнародному кінофестивалі.
Фото з сайту hollywoodreporter.com