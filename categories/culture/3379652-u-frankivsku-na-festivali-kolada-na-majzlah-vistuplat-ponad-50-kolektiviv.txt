В Івано-Франківську на 13-му міжнародному різдвяному фестивалі «Коляда на Майзлях», який відбудеться 9-14 січня, очікують понад 50 колективів з України та світу.

Про це під час оперативної наради повідомила директорка Департаменту культури міської ради Надія Загурська, передає Укрінформ.
«Цього року в 13-му міжнародному різдвяному фестивалі «Коляда на Майзлях», який відбудеться з 9 до 14 січня, візьмуть участь понад 50 колективів з України та світу», - повідомила Загурська.
За її словами, у фестивалі виступатимуть колективи з Румунії, Канади, Нідерландів, Польщі, Іспанії, Португалії, Ізраїлю, Литви а також колективи з Києва, Луцька, Прикарпаття та Тернопільщини.
Кожний фестивальний день розпочинатиметься з Божественної літургії у храмі Царя Христа УГКЦ. В межах фестивалю 9 січня в Івано-Франківську відбудеться Різдвяна хода з шопками та вертепними зірками. Учасники фестивалю йтимуть до Вічевого майдану чотирма колонами.
«До Різдвяної ходи також долучаться представники освітніх закладів», - зазначила Загурська.
На Вічевому майдані прозвучить загальне виконання коляди та відкриється виставка вертепних шопок.
На закритті різдвяного фестивалю «Коляда на Майзлях» 14 січня очікують виступи Оксани Мухи та лідера гурту «Плач Єремії» Тараса Чубая.
Усі фестивальні виступи транслюватимуть на великому екрані у середмісті Івано-Франківська, у соціальних мережах та в етері обласного телебачення «Галичина».
Як повідомляло агентство, торік міжнародний різдвяний фестиваль «Коляда на Майзлях» через пандемію скоротили до трьох днів і провели в режимі онлайн.
Фестиваль «Коляда на Майзлях» проводять з метою відновлення, збереження та поширення різдвяних традицій, колядок, щедрівок, розвитку духовного вокально-хорового мистецтва, обміну творчими досягненнями мистецьких колективів. Назва фестивалю походить від мікрорайону Майзлі, де знаходиться храм Царя Христа УГКЦ.
Фото: Фейсбук