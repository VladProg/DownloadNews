У Добропільській громаді Донецької області відбувся концерт ансамблю гітаристів «Київ» Національної філармонії України.

Про це повідомляє пресслужба Міністерства культури та інформаційної політики в Телеграмі, передає Укрінформ.
«На території Донецької області триває мистецький проєкт «Культурний фронт», який проходить за ініціативи Міністерства культури та інформаційної політики України та за підтримки Донецької облдержадміністрації…28 травня 2023 року в межах проєкту в Донецьку область завітала концертна бригада ансамблю гітаристів «Київ» Національної філармонії України. На творчому заході були присутні мешканці громади», - йдеться у повідомленні.
Як зазначається, програма концерту була наповнена європейськими та національними музичними композиціями і піснями.
Мета проєкту - надання сучасних культурних послуг жителям області, в першу чергу, територіям, де зруйновані або пошкоджені заклади культури, для поліпшення психоемоційного стану мешканців області, які потребують емоційного розвантаження.
Як повідомлялося, у Національному центрі «Український дім» з 1 по 25 червня проходитиме виставка-ретроспектива «Ти як?», представлена мистецькими роботами українських художників про досвід, пережитий після початку повномасштабного вторгнення Росії в Україну.
Фото: МКІП