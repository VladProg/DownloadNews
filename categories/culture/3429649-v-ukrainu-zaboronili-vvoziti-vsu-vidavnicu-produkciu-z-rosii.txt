Державний комітет телебачення і радіомовлення заборонив ввозити і розповсюджувати всю видавничу продукцію з території держави-агресора.

Про це повідомляє пресслужба структури, передає Укрінформ.
"Держкомтелерадіо призупиняє видачу та зупиняє дію дозволів на ввезення видавничої продукції з території держави-агресора. Відповідний наказ розміщено на офіційному сайті відомства", - йдеться в повідомленні.
Зазначається, що рішення прийнято на початку березня у зв'язку з відкритою та широкомасштабною військовою агресією РФ проти України та з метою недопущення культурного та інформаційного впливу держави-агресора на суспільні настрої українців.

Як повідомляв Укрінформ, Президент Володимир Зеленський подякував компанії Meta (Facebook, Instagram, WhatsApp) та іншим платформам, які допомагають українцям боротися проти російської агресії.