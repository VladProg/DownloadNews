Американська кіноакадемія оголосила фільм «На західному фронті без змін» швейцарського режисера Едварда Бергера переможцем у номінації «Оскар» за “Найкращий міжнародний художній фільм”.

Про це повідомляє кореспондент Укрінформу.

Стрічка, яка номінувалася на “Золотий глобус” як найкращий фільм іноземною мовою, заснована на однойменному романі Еріха Марії Ремарка. Вона розповідає про жахіття Першої світової війни.

“На західному фронті без змін” претендувала на одинадцять золотих статуеток, з яких наразі виборола чотири.

Усього в номінації “Найкращий міжнародний художній фільм” були представлені п'ять картин. Крім переможця за статуетку змагалися: «Аргентина, 1985” (Аргентина), “Близько” (Бельгія), “ЕО” (Польща) та “Тиха дівчина” (Ірландія).

Як повідомляв Укрінформ, це вже 95-та церемонія вручення премії «Оскар» Американської Академії кінематографічних мистецтв і наук. Цього року вона традиційно проходить у театрі «Долбі» в Лос-Анджелесі. Права на трансляцію церемонії у США належать телеканалу ABC, втім шоу також демонструється наживо у багатьох країнах світу.