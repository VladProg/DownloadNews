У Національному заповіднику «Києво-Печерська лавра» планують оцифрувати до 12 000 культурних об’єктів та 2500 документів з фондів заповідника за допомоги обладнання, переданого американською компанією «Digital Transitions».

Про це йшлося під час брифінгу за участі представників компанії "Digital Transitions" та адміністрації НЗ "Києво-Печерська лавра", повідомляє кореспондент Укрінформу.

«З війною зросли загрози для культурної спадщини. Тож постала необхідність зберігати своє культурне надбання для того, щоб надалі популяризувати українську культуру в Європі та світі. І завдяки допомозі партнерів, ми зможемо реалізувати цілі по збереженню надбання», - зазначила заступниця міністра культури та інформаційної політики Анастасія Бондар.


Водночас партнер і співзасновник Digital Transitions Пітер Сігель розповів, що свою програму з допомоги в цифровізації компанія запустила в Україні взимку 2022 року. За його словами, основним завдання програми є збереження культурних об'єктів у таких установах, як заповідник шляхом передачі обладнання для оцифрування та забезпечення навчання для співробітників.
Він зауважив, що наприкінці 2022 року компанія та працівники Лаври відібрали 15 тис. об'єктів для оцифрування. Для них у позику на 6 місяців Digital Transitions передала повністю оснащену репрографічну систему з обладнанням для створення зображень з високою роздільною здатністю.

Кураторка проєкту й головна хранителька фондів НЗ «Києво-Печерська лавра» Ірина Мартинюк зазначила, що передусім оцифрують об'єкти 17-19 ст, зокрема, ікони, гравюри, дерев'яні рельєфні кліше, креслення, тематично пов'язані з Києвом та Лаврою.
Представниця Digital Transitions Ірина Глік продемонструвала роботу обладнання, зробивши напрочуд чіткий знімок кількох ікон кінця 18-19 ст, а також показала вже сфотографоване кліше.

«Якісне зображення кліше ми могли зробити тільки через макрозйомку, коли ми «вихоплювали» окремі частини зображення. А зараз ми можемо в один момент отримати зображення високої роздільної здатності і побачити на екрані навіть те, що видно тільки зі збільшувальним склом. Складність оцифрування кліше полягає в тому, що часто вони зношені і залиті друкарською фарбою. Тобто перепади рельєфу на звичайному фото не так помітні, як зараз», - додала зберігач групи книг і кліше НЗ «Києво-Печерська лавра» Олеся Носачова.

Максим Остапенко

Виконувач обов'язки генерального директора НЗ «Києво-Печерська лавра» Максим Остапенко подякував американським партнерам за допомогу в обладнання та у навчанні працівників, підкресливши, що нові технології не тільки зберігають спадщину, а й підсилюють професіоналізм працівників культурних закладів.
Як повідомляв Укрінформ, Надзвичайний фонд спадщини ЮНЕСКО (Heritage in Emergency Fund) схвалив проєкт допомоги Міністерству культури та інформаційної політики на 1,5 млн доларів для розвитку інструментів цифровізації у сфері культурної спадщини України.
Фото: discover.if.ua