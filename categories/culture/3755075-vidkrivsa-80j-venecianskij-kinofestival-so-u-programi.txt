Ювілейний, 80-й Венеціанський кінофестиваль відкрився 30 серпня.

Як повідомляє Радіо Свобода, церемонія відкриття розпочалася з вручення "Золотого лева Святого Марка" за внесок у світове кіномистецтво та кар'єрні досягнення 90-річній Ліліані Кавані - режисеру фільму "Нічний портьє" (1974), передає Укрінформ.
Протягом 11 днів на фестивалі будуть представлен роботи відомих кіномитців, зокрема Софії Копполи, Девіда Фінчера, Бредлі Купера.
Фільм "Маестро" Купера розповідає про композитора та диригента Леонарда Бернстайна, "Прісцілла" Копполи - про дружину Елвіса Преслі та про нього самого. Загалом цьогоріч значну частину конкурсної програми становлять байопіки. Наприклад, фільм "Феррарі" Майкла Манна розповідає про знаменитого гонщика та засновника культового бренду.
З іншого боку, у конкурсі беруть участь фільми модних та радикальних режисерів, таких, як Йоргос Лантімос, Рюсуке Хамагуті та Мішель Франко. У програмі також є фантастичні трилери, комікси та нуари – "Передчуття" Бертрана Бонелло, "Догмен" Люка Бессона, "Вбивця" Девіда Фінчера.
У програмі "Венеціанська класика" відбудуться покази авторської версії "Андрія Рубльова" Андрія Тарковського, "Тіней забутих предків" Сергія Параджанова, "Днів жнив" Терренса Маліка та "Полювання" Карлоса Саури.
Нові роботи презентують режисери Роман Поланський та Вуді Аллен.
Цьогоріч багато зірок не приїхали на Венеціанський кінофестиваль через страйк у Голлівуді. Голова цьогорічного журі режисер Дем’єн Шазелл наголосив, що індустрія має надавати перевагу «мистецтву, а не змісту».