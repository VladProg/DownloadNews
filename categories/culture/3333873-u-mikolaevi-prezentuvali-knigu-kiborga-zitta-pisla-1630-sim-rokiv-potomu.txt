У Миколаєві презентували книгу кіборга, захисника Донецького аеропорту, ексзаступника міністра у справах ветеранів Олександра Терещенка «Життя після 16:30. Сім років потому».

Як передає Укрінформ, про це повідомляє Центральна міська бібліотека ім. Кропивницького у Фейсбуці.
«Життя після 16:30. Сім років потому» - таку назву має друга книга кіборга, захисника Донецького аеропорту Олександра Терещенка. Її автор презентував у Центральній міській бібліотеці ім. М.Л.Кропивницького», - йдеться у повідомленні.

Зазначається, що в цій книзі автор пише про внутрішні проблеми людей, які пройшли горнило російсько-української війни, розмірковує про можливості подолати депресію і сприймати себе у реаліях часу.
Книга складається з перших 36 й доповнених новими 40 оповідями. Кожна з них - реальний епізод з життя захисника Донецького аеропорту.
«Вони мене чомусь навчили. З того чи іншого епізоду я виніс для себе певну мораль. Вона може бути корисна читачеві. Може, тому що це мій досвід», - наголошує Терещенко.
За його словами, ніхто не здатен нас позбавити, ані наділити бажанням жити – все залежить виключно від нас. Внутрішню мотивацію необхідно знаходити у власних прагненнях та цілях.
Друге, доповнене видання «Життя після 16:30. Сім років потому», автор присвятив нині вже покійному миколаївському поету Володимиру Пучкову. Саме він був хрещеним батьком першої книги кіборга, виданої у 2019 році.
«Той спосіб життя, який я веду, не є легким для оточення. Це постійне намагання довести собі, що я самостійний, що жодні обмеження мене не зупиняють і я незалежний. А це дуже важко. Тому я згадую свою дружину, сестер», - наголошує Терещенко.
Варто зазначити, що Олександр отримав важке поранення під час війни на сході України – у нього в руках розірвалася граната, яку він намагався викинути з приміщення під час обстрілів. Лікарі довго боролися за його життя, довелося ампутувати обидві руки.
Фото: @KropyvnytskyiLibrary