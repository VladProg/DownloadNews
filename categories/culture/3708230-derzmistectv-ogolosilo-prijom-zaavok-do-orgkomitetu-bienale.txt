Державне агентство України з питань мистецтв та мистецької освіти оголошує прийом заявок щодо кандидатур до складу організаційного комітету для підготовки та проведення фестивалю «Бієнале сучасного мистецтва».

Про це повідомляє пресслужба Міністерства культури та інформаційної політики, передає Укрінформ.
Як зазначається, з метою підготовки та проведення Бієнале створюється Оргкомітет, основними завданнями якого є визначення: кандидатури комісара Бієнале, куратора/кураторської групи; строків та місця проведення Бієнале; теми Бієнале; погодження концепції Бієнале та експозиційного рішення; координація роботи комісара Бієнале та куратора/кураторської групи.
Членами Оргкомітету можуть бути мистецтвознавці та діячі у сферах культури та мистецтв, які мають високі професійні якості, суспільний авторитет.
Члени Оргкомітету беруть участь у його роботі на громадських засадах.
Прийом заявок здійснюється до 31 травня 2023 року.
Бієнале сучасного мистецтва - це культурно-мистецький захід, який проводиться один раз на два роки, його метою є виявлення та підтримка талановитих митців у сфері сучасного мистецтва, розкриття їх творчого потенціалу.
Фото: RadioSvoboda.org(RFE/RL)