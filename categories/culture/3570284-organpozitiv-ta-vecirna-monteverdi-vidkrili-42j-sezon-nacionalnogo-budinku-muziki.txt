Національний будинок органної і камерної музики вперше в Україні представив інструмент для створення ренесансової та барокової музики й вдруге за історію виконав твір "Вечірня" Монтеверді.

Про це повідомляє Міністерство культури та інформаційної політики в Телеграмі, передає Укрінформ.
"Уперше аудиторії представили особливий інструмент — орган-позитив, який дає можливість створювати програми ренесансової та барокової музики в усій повноті. Знаковим також стало виконання твору, що звучав в Україні лише раз, близько 30 років тому, — «Вечірня» Клаудіо Монтеверді", - йдеться в дописі.
Повідомляється, що під час відкриття сезону глядачі почули концертну програму, створену Будинком музики у співпраці з керівником Cremona Antiqua Антоніо Греко та фахівчинею старовинної музики, художньою керівницею OPEN OPERA UKRAINE Наталією Хмілевською, яка, як зазначає МКІП, нещодавно стала учасницею колективу музичної установи. Виконувалися твори за участі італійського диригента.
Водночас заступниця очільника МКІП Галина Григоренко підкреслила, що попри відсутність власного концертного майданчика, команда організовує гастролі та бере участь в міжнародних проєктах.
"Це постійний і поступальний розвиток, не зважаючи ні на що. Для України — це безумовно зростання і професіоналізація сфери старовинної музики", - сказала вона.
Як повідомляв Укрінформ, Національний одеський філармонійний оркестр представив твори українських композиторів у Берліні.