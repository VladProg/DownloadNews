Стрічку «Бачення метелика» Максима Наконечного показали у секції East Side Stories норвезького кінофестивалю Tromsø International Film Festival.

Про це повідомляє пресслужба Державного агентства з питань кіно, передає Укрінформ.
Зазначається, що сюжет воєнної драми ґрунтується на історії аеророзвідниці добровольчого батальйону із позивним «Метелик», яку обмінюють після двох місяців полону.
Повернувшись додому, головна героїня відновлюється від отриманих травм, але дізнається, що вагітна від зґвалтування своїм наглядачем. Ця дитина видається приреченою на смерть із самого початку свого існування, найперше, для "Метелика", але перед самим абортом вона починає сумніватись.

Продюсерками фільму стали Ліза Сміт і Дар’я Бассель. Міжнародні копродюсери — Аніта Юка, Даґмар Седлачкова, Маріо Адамсон, Серхіо С. Аяла. Фільм створено у співпраці з Чехією, Хорватією та Швецією.
Стрічку підтримали Держкіно, Міністерство культури та інформаційної політики , Eurimages, Чеський кінофонд, Хорватський аудіовізуальний центр, Шведський кіноінститут, Український культурний фонд та Український інститут.
Tromsø International Film Festival засновано в 1991 році у м. Тромсе (Норвегія). З 2002 року програма East Side Stories стала регулярною для представлення ігрових і документальних фільмів колишніх радянських республік.
Як повідомляв Укрінформ, громадська організація “Жіночий ветеранський рух” — Veteranka, мережа кінотеатрів Multiplex та команда фільму “Бачення метелика” розпочинають благодійний збір коштів на дрони для аеророзвідниць, збір триватиме до 6 квітня - дня виходу фільму в український прокат.
Основне фото: sofy.tv