Міністр культури та інформаційної політики Олександр Ткаченко під час Форуму культурних маршрутів Ради Європи наголосив на необхідності припинення співпраці з росією та посиленні зв'язків з Україною.

Як передає Укрінформ, про це він написав у Телеграмі.
"Під час Форуму культурних маршрутів Ради Європи нагадав про брутальну агресію росії, необхідність посилювати співробітництво з Україною та припиняти його з росією та її представниками", - написав Ткаченко.

Він додав, що культурні маршрути Ради Європи мають на меті об’єднати різні країни та спільноти, сприяти зустрічам між людьми. Нещодавно український парк «Софіївка» приєднався до Європейського маршруту історичних садів, мережі Садів натхнення.
"Ми високо цінуємо тверду позицію Ради Європи щодо засудження агресії рф проти України та виключення країни-агресора з Ради Європи", - написав Ткаченко.
Міністр закликав і інші міжнародні організації, в статуті яких є зобов'язання та прагнення підтримувати та берегти мир у світі, зробити теж саме та не продовжувати дискредитувати своє існування наявністю у своєму складі країни-агресора.
Як повідомляв Укрінформ, 1 жовтня міністр культури та інформаційної політики Олександр Ткаченко поінформував, що під час Всесвітньої конференції ЮНЕСКО з культурної політики та сталого розвитку - MONDIACULT - 48 країн-учасниць, серед яких 27 країн Євросоюзу, США, Велика Британія, Канада та інші, засудили агресію росії проти України.
Фото: Tkachenko.UA