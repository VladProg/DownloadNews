Біля Одеського академічного театру опери та балету відбулася мистецька акція «Вільне небо/Free Sky» на підтримку заклику до країн Заходу та інших держав закрити небо над країною та зупинити війну.


Про це повідомляє кореспондент Укрінформу.
Симфонічний оркестр і хор Одеського академічного театру опери та балету під керівництвом диригента, заслуженого артиста України Ігоря Чернецького виконали на розі вулиць Дерибасівської та Рішельєвської фрагмент з опери Джузеппе Верді "Набукко", композицію "Реве та стогне Дніпр широкий" на музику Миколи Крижанівського і твір Миколи Лисенка "Молитва за Україну" та інші твори музичної класики.


«Європо, почуй нас! Щохвилини, поки ви вагаєтесь, гинуть люди. Ми завжди були мирними, допоможіть нам жити спокійно, закрийте небо над Україною - решту ми зробимо самі», - звернулась до світових політиків від імені артистів директор Одеського оперного театру Надія Бабич.
У межах акції «Вільне небо/Free Sky» музиканти також виконали Гімн України.






Акція «Вільне небо/Free Sky» в Одесі / Фото: Ніна Ляшонок, Укрінформ














































Варто зазначити, що сьогодні ж звернувся до мерів європейських міст з проханням підтримати заклик українського народу і Президента Володимира Зеленського про закриття неба над Україною міський голова Одеси Геннадій Труханов.
24 лютого президент рф путін оголосив про початок вторгнення в Україну. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та сіл з використанням артилерії, реактивних систем залпового вогню та балістичних ракет.
У країні запроваджено воєнний стан і оголошено загальну мобілізацію.