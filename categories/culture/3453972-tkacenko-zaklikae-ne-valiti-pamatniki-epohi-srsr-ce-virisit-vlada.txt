Українцям слід утримуватися від актів вандалізму щодо тих чи інших об'єктів культури радянської епохи, майбутнє яких має вирішувати влада.

Як передає Укрінформ, таку думку в ефірі телемарафону висловив міністр культури та інформаційної політики Олександр Ткаченко.
Відповідаючи на запитання, що чекає на символи радянської епохи після війни, Ткаченко закликав українців щонайменше не вдаватися до вандалізму щодо таких об’єктів.
«Насамперед я б закликав не робити актів вандалізму. Подобається вам чи не подобається той чи інший пам'ятник, це має вирішувати влада або місцева, або на національному рівні. Ми не можемо бути варварами, як би ми не ставилися до того чи іншого митця з минулого», - сказав Ткаченко.
Натомість він висловився за продуману державну політику відродження національної культури та просування її нових наративів.
«Безперечно, має бути політика відродження культури і нових наративів, які ми зараз просуваємо в світі про українську культуру. Але сьогодні з приводу цього потрібні виважені рішення відповідних компетентних органів», - переконаний Ткаченко.
Як повідомляв Укрінформ, раніше Ткаченко висловився за заборону культури країни-агресора, бо вона є інструментом російської пропаганди.
З 24 лютого триває російське вторгнення до України. Агресор обстрілює та руйнує ключові об'єкти інфраструктури, житлові квартали українських міст і сіл з використанням артилерії, реактивних систем залпового вогню та балістичних ракет.