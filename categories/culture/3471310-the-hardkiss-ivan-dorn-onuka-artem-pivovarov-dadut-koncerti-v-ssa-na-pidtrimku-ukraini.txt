The Hardkiss, Ivan Dorn, ONUKA, Artem Pivovarov влітку дадуть концерти в США на підтримку України.

Як передає Укрінформ, про це повідомляє пресслужба МКІП у Телеграмі.
"Концерти пройдуть влітку 2022 року у 6 містах — Маямі, Чикаго, Нью-Йорк, Сан-Франциско, Лос-Анджелес, Сієтл. Цими виступами музиканти хочуть і надалі розповідати, співати та привертати увагу до війни в Україні та зібрати кошти на підтримку збройних сил, гуманітарну та культурну підтримку України", - йдеться у повідомленні.
Зазначається, що цей тур — ще одна крапля в океані допомоги, якої потребує Україна та український народ, який продемонстрував свою незламну волю та силу духу.
"Метою цих концертів є зібрати якомога більше небайдужих людей, які хочуть та можуть допомогти: словом, ділом, коштами", - наголосили у МКІП.
Дати концертів: 28 червня - Маямі - Sport of Kings,1 липня - Чикаго - Park West, 3 липня - Нью-Йорк - Melrose Ballroom, 5 липня - Сан-Франциско - UC Theater, 7 липня - Лос-Анджелес - Avalon, 9 липня - Сієтл – TBA.
Як повідомляв Укрінформ, міністр культури та інформаційної політики України Олександр Ткаченко, віцепрем'єр-міністр, міністр культури та національної спадщини Республіки Польща Пьотр Глинський та міністр культури Литовської Республіки Сімонас Кайрис створили робочу групу щодо функціонування Фонду Люблінського трикутника, який підтримуватиме оцифровку культурної спадщини України.