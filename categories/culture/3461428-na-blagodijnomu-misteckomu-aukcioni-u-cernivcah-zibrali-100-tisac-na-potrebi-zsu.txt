У Чернівцях нещодавно відбувся благодійний аукціон із продажу мистецьких робіт. За декілька годин вдалося продати 16 експонатів на понад 100 тисяч гривень, кошти передають на потреби ЗСУ.

Про це у Фейсбуці повідомляє Чернівецька міська рада, передає Укрінформ.
"Нещодавно відбувся благодійний аукціон – всього за декілька годин вдалося продати 16 робіт. Не багато? А якщо скажемо, що при цьому зібрали понад сто тисяч гривень? Всі кошти передали на потреби Збройних Сил України", - йдеться у повідомленні.

Там зазначили, що приєднатися до мистецької благодійності виявляють бажання все більше митців. Передати свої роботи пропонують з Херсону, Харкова та Києва. Тож прийняли рішення організувати виставку-продаж.
Ознайомитися з експозицією, яка щодня змінюється та стає більшою, можна у Центрі культури "Вернісаж", що на вулиці Франка, 14-15. Він працює з понеділка по суботу, з 15:00 до 18:00.
Як повідомлялося, 24 лютого російська федерація розпочала новий етап війни проти України. Ворог здійснює масовані обстріли й бомбардування мирних українських міст і сіл, жорстоко катує і вбиває мирне населення. Українські військові зупинили наступ ворога та завдають йому великих втрат.


Фото: Чернівецька міська рада