Тимчасово виконуючий обов’язки міністра культури та інформаційної політики Ростислав Карандєєв назвав "абсолютно справедливим" рішення Апеляційного господарського суду щодо незаконно збудованого під виглядом МАФу храму УПЦ (МП) біля Десятинної церкви в Києві.

Про це йдеться у Телеграмі МКІП, передає Укрінформ.
"Храм-кіоск" був побудований без жодних дозволів в буферній зоні пам’ятки ЮНЕСКО, де заборонене будь-яке нове будівництво. Самочинна будівля також кардинально порушила ансамбль історичного археологічного комплексу "Десятинна церква", — зазначив Карандєєв.
За його словами, “на додаток до встановлених судом порушень пам’ятко-охоронного законодавства московські приспішники упродовж 14 років безкарно поширювали антиукраїнські наративи, відверто працюючи на країну-агресорку”.
«Це абсолютно справедливе рішення суду. Дякую юристам МКІП за проведену масштабну роботу. Дякуємо колегам з Національного музею історії України. Продовжуємо звільнювати українську землю від російської нечисті — на фронті і в тилу!», — додав т. в. о. міністра.
Як повідомлялося, Північний апеляційний господарський суд підтвердив зобов'язання звільнити ділянку на території Національного музею історії України від незаконно збудованого там храму-МАФу Української православної церкви (Московського патріархату).