У вівторок, 12 вересня, в Національній академії мистецтв України відкривається інтерактивна виставка від творців історично-пригодницького фільму «Довбуш».

Про це в коментарі Укрінформу розповів режисер кінострічки Олесь Санін.
«Там будуть костюми, реквізит, розкадровка, ескізи, фотографії. Окрім постійної експозиції, упродовж місяця на всіх охочих чекають творчі зустрічі, екскурсії та майстер-класи за участю членів команди фільму «Довбуш», які розкриють свої професійні секрети та поділяться інсайдами. Для школярів та студентів кінематографічних вишів заплановані окремі лекції та авторські зустрічі», – розповів він.
Виставка триватиме до 10 жовтня 2023 року включно, вхід вільний.
Санін додав, що є велика ймовірність того, що потім виставка поїде за кордон – напевне, в Королівську академію мистецтв Великої Британії і в Париж. Все залежить від того, як будуть переглядати стрічку, чи буде в неї успіх.
Художній фільм «Довбуш» стартував у прокаті 24 серпня цього року. Як зазначають організатори виставки, він вважається наймасштабнішим українським фільмом, над створенням якого працювала команда професіоналів із різних сфер, кожен із яких має що розповісти глядачам за межами кінозали. Саме тому був обраний незвичайний формат виставки, який дозволяє не лише показати залаштунки фільму, костюми героїв, декорації, реквізит, оригінали сторібордів та музичних партитур, інші цікавинки зі знімального майданчика, а й познайомити відвідувачів із різними етапами кіновиробництва.


Як повідомлялося, за результатами другого тижня прокату касові збори стрічки Олеся Саніна «Довбуш» становили понад 23 млн грн.
Історія фільму розгортається на початку 18 століття у Карпатах. Жорстоке правління польської шляхти змушує гуцулів тікати в гори. Двоє братів, Олекса та Іван Довбуші, опиняються поза законом і стають опришками. У пошуках помсти панам за вбивство батьків Довбушів брати стають ворогами один одному. Один прагне грошей, другий – справедливості. Гуцули починають повстання, яке очолює Олекса. Шляхта робить усе можливе, аби знищити Довбуша, але він їх перехитрив. Так розрослася легенда про карпатського лицаря, що надихає покоління тих, хто бореться за свободу рідної землі.
Фільм створено кінокомпанією Pronto Film за підтримки Державного агентства України з питань кіно. Кінотеатральною дистрибуцією фільму на території України займаються компанії Kinomania Film Distribution і FILM.UA Distribution.
Фото: usfa.gov.ua