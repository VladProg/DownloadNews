Новий мультфільм “Роксолана” від української кіностудії Animagrad, прем’єра якого була заявлена на 2022 рік, можуть перенести на 2024-ий.

Як передає Укрінформ, про це заявив режисер мультфільмів “Викрадена принцеса: Руслан і Людмила”, “Мавка” та “Роксолана” Олег Маламуж в інтерв’ю Youtube-каналу “Титри”.
“Зараз ми пройшли етап препродакшену. Практично через те, що всі займаються "Мавкою", поки що мультфільм "Роксолана" на паузі. Сподіваємося, що як тільки у нас звільниться частина ресурсів, ми зможемо перейти далі на “Роксолану”. Не прогнозуватиму, але, можливо, 2024 рік. Все залежатиме від процесу та як піде етап виробництва”, — пояснив Маламуж.
За його словами, у мультфільмі “Роксолана” введуть експерименти та неординарні рішення, через що анімація наближатиметься за стилістикою до американського мультфільму “Готель Трансільванія”.
“Ми дозволили собі експерименти. Якщо від "Руслана" ("Викрадена принцеса: Руслан і Людмила" — ред.) "Мавка" відбудувала більш реалістичну стилістику, там все кіношніше, ближче до акторської гри, місцями наближаємося до кінопостановки, то “Роксолану” ми хочемо зробити веселішою. Мультфільм прагнутиме більше до “Готелю Трансільванія” за стилістикою, щоб була можливість повеселитися. Там є дуже неординарні рішення. Мені дуже хочеться спробувати цей напрямок. І це може бути дуже несподіваним для українського глядача”, — підсумував режисер.
За сюжетом нового мультфільму, юна українка Роксолана, рятуючи своїх односельчанок від полону, сама потрапляє до Стамбула, в гарем султана Сулеймана. Між дівчиною і султаном з першого погляду виникає ненависть. Але ще до заходу сонця вони все ж таки вирушають разом у магічну подорож, щоб урятувати Сулеймана від дії чаклунського обряду, а світ — від глобальної війни.
Фото: Animagrad