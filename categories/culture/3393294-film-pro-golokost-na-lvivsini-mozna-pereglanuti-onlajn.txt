До Міжнародного дня пам’яті жертв Голокосту в Україні відбулась онлайн-прем’єра документального фільму “Безголосся”.

Стрічку про Голокост на Львівщині, зняту громадською організацією «Після тиші», уже можна переглянути у відкритому доступі, повідомляє кореспондент Укрінформу.
У фільмі йдеться про долю єврейського населення містечка Турка Львівської області під час Другої світової війни. Авторам стрічки вдалося записати спогади останніх свідків вбивств євреїв у цьому місті.

Фільм «Безголосся» - це своєрідне переплетення голосів минулого та сучасного, коли кадри міського простору, початку 1990-х років та сучасні, чергуються з оповідями місцевих жителів – носіїв пам’яті та постпам’яті про їхніх єврейських сусідів.
Перед початком Другої світової війни євреї були найбільшою етнічною групою у Турці — понад 40% від загальної кількості населення. З 4,5 тисячі євреїв, які там проживали, вижили лише кілька десятків. Більшість жертв вивезли та вбили у газових камерах табору смерті в Белжеці, а близько тисячі ‒ розстріляли в самому містечку.
Команді організації «Після тиші» вдалося не лише записати спогади останніх очевидців тих моторошних подій, але й знайти унікальні кадри, які були відзняті американським журналістом Девідом Лі Престоном у 1992 році.
Фільм «Безголосся» створений у 2021 році громадською організацією “Після тиші” спільно з Wanna production у межах проєкту “Мережа пам’яті” Фонду “Меморіал убитим євреям Європи” за підтримки Міністерства закордонних справ Німеччини.
27 січня світ вшановує пам’ять жертв Голокосту. Унаслідок нацистської окупації в Україні були вбиті близько 1,6 мільйона євреїв.





Фото з сайту lvivcenter.org