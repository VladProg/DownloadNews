Чеська Республіка за допомогою Національної бібліотеки передасть українським бібліотекам два мобільні бібліотечні пункти для збереження друкованої спадщини.

Про це повідомили у вівторок міністр культури Чехії Мартін Бакса та представники державних установ і приватних компаній, передає Укрінформ із посиланням на Radio Prague International.
Перша пересувна бібліотека буде передана українцям до середини наступного року в рамках проєкту Archa. Вона коштуватиме 10 мільйонів крон (408 163 євро). Проєкт Archa є частиною програми «Підтримка української культури».
Кошти на другий бібліобус буде зібрано у межах публічного збору на користь цієї ініціативи.
Під час російського вторгнення в Україні було знищено сотні культурних об'єктів. За словами Бакси, проєкт є демонстрацією рішучості Чеської Республіки підтримувати українську культуру.
Як повідомляв Укрінформ, міністерство культури Чеської Республіки спільно з Міністерство культури та інформаційної політики України запустили проєкт «Мобільний центр оцифрування» як важливий внесок у підтримку та збереження української культури.
Фото ілюстративне: ČT24