Літературно-меморіальному музею Лесі Українки у Новограді-Волинському на Житомирщині передали вишиту ікону Святителя Петра Могили, що належала бабусі поетеси.

Про це музей повідомляє у Фейсбуці, передає Укрінформ.
«В експозиції нашого музею з’явився новий експонат – вишита ікона Святителя Петра Могили. Тривалий час вона зберігалася у фондовій колекції Житомирського обласного краєзнавчого музею», - йдеться у повідомленні.
Із документів відомо, що ікона належала бабусі Лесі Українки по батькові – Марії Степанівні Косач (з дому Чернявських). Музею ікону передала троюрідна сестра поетеси Ніна Олександрівна Косач із Житомира.
Музейники наголошують, що вишита ікона потребує ретельного вивчення.

Зазначається, що Ніна Косач раніше передала музею в Новограді-Волинському чимало особистих речей родини Лесі Українки. Зокрема, вишитий одяг, який їй подарувала Леся Українка, дерев’яний пенал для олівців, чашечку, віяло, мушлю.
Українська письменниця, перекладачка, фольклористка, культурна діячка Леся Українка (справжнє ім’я – Лариса Петрівна Косач) народилася 25 лютого 1871 року у Звягелі (нинішній Новоград-Волинський). Окрім літературно-меморіального музею лесі Українки в Новоград-Волинському є Музей родини Косачів.