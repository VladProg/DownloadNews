Французький інститут в Україні проведе 12-14 листопада 2021 року в Києві у Довженко-центрі другий французько-український фестиваль цифрового мистецтва та віртуальної реальності Novembre Numérique.

Про це поінформував на пресконференції у вівторок, 2 листопада, аташе з питань культури Французького інституту в Україні Фредерік Руссо, повідомляє кореспондент Укрінформу.
«Фестиваль Novembre Numérique (цифровий листопад) - це серія фестивалів цифрового мистецтва, котрі Французький інститут проводить у всьому світі. 12-14 листопада в Києві у Довженко-Центрі французько-український фестиваль цифрового мистецтва та віртуальної реальності Novembre Numérique en Ukraine пройде вдруге», - сказав Руссо.
Він розповів, що Україна, як країна зі спільнотою цифрових художників, що активно розвивається, приєдналася до цього руху минулого року. Перший фестиваль Novembre Numérique було присвячено виключно творам віртуальної реальності, цьогоріч організатори розширюють спектр цифрового мистецтва.
Як розповіли організатори фестивалю, український Novembre Numérique поєднує у собі виставку цифрового мистецтва у форматах віртуальної (VR) та доповненої (AR) реальностей, роботизованої скульптури та відео, а також публічну програму з лекціями та дискусіями.
Цього року глядачам покажуть 12 об’єктів: 4 французьких та 2 українських VR-роботи, 3 галереї у віртуальній реальності та одну виставку у доповненій реальності від V-Art. Дві роботи на фестивалі особисто представить відомий французький художник Фаб’єн Зокко, який розвиває незвичний жанр роботичної скульптури. В Україну він привезе твір Spider and I - механічного павука, який з’єднаний з автором і відображає через свою поведінку настрій художника. Ще одна його робота того ж митця Theotechnical deconstruction enterprise демонструє, як машина раз за разом переписує біблійний текст, щоразу його змінюючи. Зокко також візьме участь у публічній програмі фестивалю - з ним можна буде поспілкуватися під час artist talk.
Як зазначив аташе з питань культури Французького інституту в Україні, поява кіно сто років тому спричинила дискусію, чи може воно змінити світ, наразі подібне питання постає і щодо цифрового мистецтва.
«Через фестиваль Novembre Numérique Французький інститут в Україні починає дослідження нових можливостей, які відкривають цифрові технології, піднімаючи питання про їх місце у нашому житті та, можливо, їх перспективи у майбутньому”, - сказав Руссо.
Менеджер фестивалю Novembre Numérique en Ukraine Микита Худяков своєю чергою поінформував, що значну частину української експозиції займають роботи проекту V-Art — це віртуальні галереї, VR-додатки та платформа для демонстрації, продажу та колекціонування цифрового мистецтва. А ще в українській частині експозиції глядач в AR-досвіді зможе познайомитися з віртуальною копією самого себе у світі елементарних частинок у VR-досвіді Fluence is Time times Flux.
Аудиторія також матиме можливість взяти участь у публічній освітній програмі від V-Art: конференції та програмі панельних дискусій з різними учасниками з усіх сфер цифрового мистецтва.
Організатори фестивалю повідомили, що його програма буде поділена на двогодинні слоти. На сайті заходу можна буде зареєструватися на зручний час і оплатити квиток, який коштує 100 гривень. На вході на експозиційну частину фестивалю кожному відвідувачу допоможуть скластиіндивідуальний маршрут по виставлених роботах, щоб якнайменше потрапляти в черги — кожна VR-станція здатна прийняти лише одного глядача.
Також організатори нагадали, що фестиваль проводиться в умовах пандемії, тому під час заходів діятиме санітарний протокол: VR-шоломи будуть дезінфікувати після кожного користувача, а відвідувачі для входу мають надати сертифікат про вакцинацію або негативний результату тесту на коронавірус, зроблений не більше як за 72 години до події.