У Харкові у п'ятницю відбудеться презентація музичного альбому SKOVORODANCE, в якому музиканти спільно з Харківським літмузеєм переосмислили поетичну творчість визначного українського філософа та поета Григорія Сковороди.

Про це Укрінформу повідомили автори проєкту.

«До реґі-альбому увійшли 12 треків, 11 з яких написані на слова Григорія Сковороди зі збірки “Сад божественних пісень”. Автором тексту для ще одного треку став письменник і музикант Сергій Жадан. Саунд-продюсерами платівки виступили українсько-німецький музикант і діджей Юрій Гуржи та тернопільський мультиінструменталіст і звукорежисер Лесик Омодада. Загалом над альбомом працювали понад 35 музикантів, серед яких — Ірена Карпа, Олег Каданов, Галина Печеніжська, Сергій Сaвенко, Юрек Якубов, Хор одиноких сердець сержанта Пеппера, Frank London та інші митці. На один з треків альбому — “Нрав і права” — був створений відеокліп» - розповіли творці SKOVORODANCE.
«Сковороденс — це спроба торкнутися коріння нашої віри й залюбленості в лінію слобідського ландшафту. Ми спеціально розчинили барокову сковородинівську велемовність у ритмах реґі і дабу, аби показати, наскільки природньо звучать сьогодні вірші вісімнадцятого століття, особливо коли ми говоримо про невичерпність любові і непорушність Божого задуму. Сковорода - це про коріння і води, які навзаєм скріплюються і наснажуються», - розповів Сергій Жадан.
Головна ідея проєкту — показати, що погляди філософа донині залишаються актуальними та об'єднують українців у найрізноманітніших куточках країни.
У проєкті закладено кілька смислових вимірів. По-перше, українська класика — актуальна, цікава й органічно римується з сьогоднішнім днем. По-друге, майже всі творці SKOVORODANCE та Григорій Сковорода — харків’яни. Попри постійний тиск зі сторони Росії, сучасні харківські митці, так само як і Сковорода свого часу, демонструють стійкість і дух свободи, а також — розвивають український культурний простір. По-третє, передусім культура та мистецькі ініціативи здатні об'єднувати суспільство у турбулентні часи. Вони дають можливість переосмислити минуле й стати співтворцем потрібних змін у сьогоденні.
Альбом SKOVORODANCE вже доступний на всіх музичних платформах Apple Music, YouTube Music, Spotify.
У жовтні стартував мінітур з презентацією альбому наживо. Презентація SKOVORODANCE у Харкові відбудеться 13 жовтня, а також 17 жовтня — в Одесі. Участь в концертах — безкоштовна. Місця про проведення концертів будуть вказані після реєстрації. Слідкувати за всіма новинами проєкту можна в соцмережах Харківського Літмузею.
Проєкт відбувається за підтримки Агентства США з міжнародного розвитку (USAID), Goethe-Institut в Україні, Культурно-просвітнього центру «Будинок Нюрнберга», RAZOM.