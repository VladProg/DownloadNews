Марія Бурмака презентувала кліп на пісню "Кохання сталь", який присвячено драматичній історії кохання та одруження захисників "Азовсталі": речниці полку "Азов" Валерії Каприленко та воїна Андрія Субботіна.

Про це Укрінформу розповіла сама співачка.
«Це неймовірно щемка історія. Леся Шиденко та Григорій Попович написали пісню "Кохання сталь". І рідні захотіли, аби в ній звучав мій голос і моя душа. Мені було непросто адаптувати під себе мелодію і текст, я пропустила через себе історію, фактично, стала співавтором. А пам’ять про Андрія залишиться у віках. Пам’ять про героя. 5 травня - річниця весілля Андрія і Валерії. Саме тому прем’єра пісні і відео заплановано в цей день», - зазначила Бурмака.

Вона нагадала, що 7 травня 2022 року Андрія не стало.
«Всього три дні щастя було відміряно цим світлим людям, нашим українським героям. Їх подвиг завжди залишиться в наших серцях», - розповіла співачка.
Українські військові Андрій та Валерія одружилися в підземеллях оточеної "Азовсталі". Андрій зробив обручки з фольги, вони пообіцяли бути разом і в горі, і в радості. Через три дні Андрій загинув.
Пісня стане саундтреком документального фільму «Азовсталь прихисток кохання» (режисер Станіслав Сукненко).
13 травня в Будинку кіно за участі Валерії Нави (яку в квітні звільнили з російського полону), відбудеться офіційна прем’єра відео, де головне - документальні кадри, коли вони щасливі.