На Прикарпатті, у Калуській громаді, французька кінокомпанія «Primitif Studios» знімає фільм про українців, які покинули свій дім через війну.

Про це у Фейсбуці повідомив Калуський міський голова Андрій Найда, передає Укрінформ.
«Історії українців, яким довелося покинути свій дім через війну, вразили режисерів французької кінокомпанії «Primitif Studios». Одну зі сцен фільму, який вони створюють, саме зараз знімають у Калуській громаді», - зазначив Андрій Найда.
За його інформацією, обираючи локації для зйомок фільму, режисер Слоні Соу потрапив на калуську Алею Героїв. Його надзвичайно зворушило те, як у громаді вшановують полеглих воїнів.
«Сподіваються, що цей фільм стане відомим і буде представлений на кінофестивалях із тим, щоб наголосити, наскільки важким є український шлях до своїх джерел через варварську війну. Ми надзвичайно цінуємо підтримку всього цивілізованого світу», - запевняє Найда.
Зазначається, що для зйомок повнометражного фільму долучили людей, які самі змушені були тікати від війни. У фільмі знімаються Аліса Головко і її 9-річна донька Кіра, які під час війни переїхали з Донецька у Францію, у маленьке містечко Сомюр. Тут вони познайомилися з режисером фільму.
Сам Слоні Соу говорить, що тема фільму – не війна, а радше, біженці війни, люди, які втратили своє коріння через те, що вимушені були втікати зі своєї країни. Герої фільму постійно перебувають у дорозі. Вони їдуть з Парижу до України.
Знімальна група вже побувала в Німеччині, Австрії, Угорщині та Румунії. В Україні, запевняє режисер, французів найбільше вразили щирість людей та їх боротьба за європейські цінності. Роботу над фільмом планують завершити навесні наступного року.
Слоні Соу зізнався, що має надію показати цей фільм на Каннському фестивалі.
Раніше «Primitif Studios» випустила короткометражний фільм «Доля», який презентували в українському павільйоні Каннського кінофестивалю-2022.
Як повідомляло агентство, з 30 листопада в прокат виходить документальна стрічка "Фелікс. Лис подільський" про загиблого аеророзвідника Фелікса Куртаніча, який боронив Україну з 2014 року.