У Болгарії 23 червня вийде у прокат українська анімаційна стрічка «Мавка. Лісова пісня».

Як передає Укрінформ, про це Державне агентство з питань кіно повідомляє у Фейсбуці.
«У Болгарії стартує кінопрокат анімації MAVKA. Покази мультфільму розпочнуться 23 червня 2023 року. Тож не пропустіть можливості переглянути міжнародний хіт на великому екрані», - ідеться в повідомленні.
Трейлер болгарською мовою можна подивитися за посиланням.
У Держкіно нагадали, що фільм, створений за мотивами драми-феєрії поетеси Лесі Українки «Лісова пісня». Стрічка розповідає про міцний зв'язок людини з природою, вічні цінності кохання та вірності, а також боротьбу добра зі злом.
Анімаційний фільм створено за підтримки Державного агентства України з питань кіно, Агентства США з міжнародного розвитку (USAID Ukraine - USAID Україна). Кінотеатральну дистрибуцію в Україні здійснюють FILM.UA Distribution та Kinomania Film Distribution. Генеральним медіапартнером проєкту виступає канал "1+1".
Як повідомляв Укрінформ, протягом червня-липня мультфільм «Мавка» покажуть у десятьох штатах США.
Фото: Держкіно