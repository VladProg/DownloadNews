В Івано-Франківську зняли фільм «Покоління t». Стрічка розповідає про талановитих дітей та їхні стосунки.

Про це в Івано-Франківську на презентації фільму розповів його продюсер, актор і звукорежисер Роман Калин, передає кореспондент Укрінформу.
«В нашому фільмі діти - окремі творчі особистості, які виборюють місце під сонцем та йдуть до своєї мети, і в кінці розуміють, що перемогти й вирішити все вони можуть тільки разом, що дружба і кохання – всеперемагаючі. Це – основна мета нашого фільму. Насправді у фільмі знімались лише чотири професійні актори: Сергій Лазановський, Іванна Сірко, Ольга Комановська та Олексій Лейбюк. Решта – аматори: викладачі, друзі та багато талановитих дітей, які здобували акторський досвід на майданчику», - розповідає Калин.






У Франківську зняли фільм про підлітків, які зіграли самих себе/Фото з сайту ratusha.if.ua































За його словами, в цьому фільмі глядачі можуть почути багато україномовного сучасного музичного продукту.

«Над фільмом працювали три звукорежисери, вісім композиторів. Пісні писали самі діти. Тексти і проблеми, які вони порушують у цих піснях, це їхні проблеми. На мій погляд, це найкраща альтернатива тому, що слухають сьогодні часом діти», - зазначив Калин.
«Діти та підлітки зараз дуже талановиті. Вони знімають відоси, тік-токи, вигадують цікаві речі, тому зараз час покоління талановитих. Звідси й назва нашого фільму», - пояснює засновниця продюсерського центру «STAR TEAM», ініціатор створення фільму Ірина Батюк.
«Я спеціально вивчала їхні типажі, характери, як вони поводяться, співають, чим живуть для того, аби мати цілісні образи. Дійсно, кожен грав сам себе: хтось гіперболізованого, хтось віддзеркаленого. Єдина дівчинка Тетяна зіграла протилежний собі образ і їй складно було його відтворювати», - зауважила сценарист фільму Людмила Лінник.
Творці «Покоління t» додають, що у фільмі багато молодіжного сленгу, емоцій та переживань. Стрічка розрахована на підлітків і дорослу аудиторію. Кажуть, цей продукт допоможе старшому поколінню збагнути життя сучасної молоді.
«Зйомки у нас тривали 10 днів. Так, це швидко. Але ми знімали з 5 ранку і часом до ночі. Мені не було страшно працювати з дітьми, вони були неймовірні і відповідальні», - стверджує головна режисерка і постановниця фільму Тетяна Шавкова.
Фільм триває 1 годину 20 хвилин. Знімальна група планує презентувати його у турі Івано-Франківською областю. Показ буде безкоштовним. Після цього фільм з’явиться у вільному доступі в YouTube.
Фото з сайту ratusha.if.ua