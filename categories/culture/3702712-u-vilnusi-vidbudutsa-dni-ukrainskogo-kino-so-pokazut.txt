Українців, які мешкають в Литві, а також громадян країни запрошують відвідати з 4 по 6 травня кінотеатр Skalvija у Вільнюсі, де відбудуться Дні українського кіно.

Про це повідомляє Укрінформ із посиланням на національного мовника LRT.
У програмі будуть представлені чотири фільми, створені українськими кінематографістами у 2022-2023 роках. Фільми були відзначені провідними міжнародними кінофестивалями - Берлінським, Венеційським, Каннським, а також Вільнюським.
На заходах глядачі зможуть познайомитися з сучасним українським кіно, а також підтримати фонд посольства України Aš esu Ukraina.
Усі громадяни України, які проживають у Литві, можуть відвідати покази безкоштовно. Треба показати в касі паспорт громадянина України та отримати безкоштовний квиток.
Фільми демонструватимуться мовою оригіналу з литовськими субтитрами.
Будуть показані «Будинок зі скалок» (Україна, Данія, Фінляндія, Швеція, 2022). «Люксембург, Люксембург» (Україна, 2022). «Ля палісіада» (Україна, 2023). «Памфір» (Україна, 2022).
Як повідомляв Укрінформ, улітку 2022 року у Варшаві два місяці тривав благодійний Фестиваль українського кіно просто неба (Open Air Ukrainian Film Festival).
Фото: 5BNS