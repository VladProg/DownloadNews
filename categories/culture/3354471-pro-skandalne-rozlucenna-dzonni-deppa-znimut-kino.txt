Скандальний судовий розгляд між американськими акторами Джонні Деппом та Ембер Герд стане основою для сюжету документального фільму «Джонні проти Ембер» на Discovery+.

Як повідомляє Укрінформ, про це інформує Deadline.
У стрічці буде представлено точки зору обох сторін, інтерв'ю з адвокатами, друзями, близькими, фрагменти домашнього відео, телефонних розмов та листування.
Депп спробує довести, що колишня дружина — «лицемірка та маніпуляторка», а Герд розповість, як виходила заміж за чоловіка своєї мрії, а опинилася в руках «монстра». Хто з них правий, а хто винен, розсудить глядач.
Як відомо, Ембер Герд виграла справу у суді, який визнав випадки домашнього насильства з боку Деппа, що поставило хрест на репутації та кар'єрі актора. Джонні Депп не залишив спроб довести свою невинність і подав апеляцію.
У серпні Депп здобув велику перемогу у клопотанні проти Герд, викривши її у брехні щодо її обіцянки пожертвувати отримані після розлучення 7 мільйонів доларів на благодійність.
Наразі розгляди тривають.
Фото: GlobalLookPress