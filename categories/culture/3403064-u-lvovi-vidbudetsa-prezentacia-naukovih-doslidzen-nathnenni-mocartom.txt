У Львові 15 лютого відбудеться презентація наукових досліджень Mozartiana Galicia «Натхненні Моцартом» за підсумками року досліджень документів про Моцарта-сина у міжнародних архівах.

Про це повідомляє пресслужба Львівської міської ради, передає Укрінформ.
«Захід присвячений підсумкам першого року діяльності, презентації наукових напрацювань, започаткованих міжрегіональних та міжнародних ініціатив у сфері дослідження творчої діяльності Франца Ксавера Моцарта на українських землях, а також дотичного до нього культурного середовища, музично-виконавських традицій, взаємодії Моцарта з видатними митцями його часу», - йдеться у повідомленні.
Напрям наукових досліджень Mozartiana Galicia (Галицька Моцартіана) був започаткований 6 лютого 2021 року з метою пошуку, оцифрування і наукового дослідження документальних свідчень, пов’язаних із перебуванням, творчістю і діяльністю композитора та піаніста Франца Ксавера Моцарта (молодшого сина Вольфганга Амадея Моцарта) на Галичині.
У події візьме участь ініціаторка напряму Mozartiana Galicia, диригентка та арт-директорка фестивалю LvivMozArt Оксана Линів. Модеруватиме презентацію наукова керівниця напряму, музикознавиця Роксолана Гавалюк.
У програмі заходу: відеопрезентація документів, рукописів, музичних творів молодшого Моцарта та його львівської учениці Юлії Бароні-Кавалькабо, які вдалося відшукати в міжнародних архівах. Деякі з композицій прозвучать у концертному виконанні за участі провідних українських музикантів: солістки Львівської національної опери: Маріанна Цвєтінська (сопрано), Мар’яна Мазур (сопрано); учасники Молодіжного симфонічного оркестру України/YsOU: Єлизавета Зубенко (скрипка), Олег Сомик (альт), Мирослав Драган (фортепіано).
Міжнародний фестиваль класичної музики LvivMozArt – це музична подія, яка уже 6 років поспіль відбувається у Львові наприкінці літа. Цьогоріч фестиваль триватиме з 29 серпня до 4 вересня. У межах мультидисциплінарної діяльності фестивалю протягом року ведеться також активна просвітницька, наукова та мистецька робота, що реалізується через численні програми, проєкти та напрями.