Актор і продюсер Алек Болдуїн відвідав приватний поминальний захід, організований у пам’ять про Галину Гатчінс, якій він випадково завдав смертельного поранення на знімальному майданчику.

Про це пише The New York Post, передає Укрінформ.
«Алек Болдуїн відвідав приватний захід у пам’ять про 42-річну жінку-оператора, яку актор випадково застрелив з реквізитної зброї», - йдеться в повідомленні.
Уточнюється, що захід пройшов у п’ятницю в місті Санта-Фе, на ньому були присутні вдівець і син Галини Гатчінс.
Нагадаємо, у п'ятницю Болдуїн підтвердив у Твіттері, що контактував з удівцем Гатчінс.

Як повідомлялося, 21 жовтня під час зйомок художнього фільму «Rust» у штаті Нью-Мексико американський актор і продюсер Алек Болдуїн випадково застрелив оператора - 42-річну Галину Гатчінс (Андросович), яка має українське походження. Крім того, поранення дістав 48-річний режисер Джоел Соуз, який стояв поруч. Болдуїн вистрілив з реквізитної зброї, яка мала бути заряджена холостим патроном.
Сам актор під присягою заявив, що був переконаний у безпечності зброї, яку йому вручили. Слідчі вилучили частину реквізиту та відзнятого матеріалу.
Фото: Santa Fe New Mexican