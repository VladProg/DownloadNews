Повнометражний дебют режисера Тараса Дроня «Із зав’язаними очима» вийде у широкий український прокат із 9 грудня.

Про це Укрінформу повідомили в компанії 86PROKAT.
«Героїня фільму, бійчиня ММА Юлія, у спорті з дитинства. Вона відправляє суперниць у нокаут і не знає іншого світу, крім окресленого сіткою бійцівського рингу. Сильне життєве потрясіння спонукає героїню піти всупереч суспільним стереотипам та шукати долі за межами великого спорту. Проте минуле не хоче відпускати Юлію та викликає її на бій», - ідеться про сюжет стрічки.
Як повідомляється, головну роль виконала володарка кінопремії «Золота Дзиґа» Марина Кошкіна. Також у фільмі зіграли Олег Шульга, Лариса Руснак, Олександр Мавріц, Сергій Лузановський, Олег Колтовський, Костянтин Лінартович, Анастасія Баша, Карина Бершадська.
Автори сценарію - Тарас Дронь та Якуб Присак. Режисер-постановник - Тарас Дронь. Оператор-постановник - Олександр Поздняков. Композитор Андрій Пономарьов. Звукорежисер - Сергій Степанський. Художниця-постановниця - Марія Шуб. Художниця з костюмів - Олена Рукавішнікова. Художник зі світла - Макс Рубан. Режисер монтажу - Юрій Підцерковний. Продюсери - Валерія Сочивець, Тарас Дронь, Олександр Берба.
Зазначається, що міжнародна прем’єра фільму відбулася на Варшавському кінофестивалі, де його визнали найкращим у конкурсі дебютних фільмів Competition 1–2. Національна прем’єра - на Одеському міжнародному кінофестивалі цього року, де картина здобула приз FIPRESCI за найкращий повнометражний фільм від журі Міжнародної федерації кінопреси. Загалом фільм брав участь у майже 20 фестивалях, його відзначили нагородами в Німеччині, Індії, Бразилії, Іспанії.
«Із зав'язаними очима» - перший український фільм про змішані єдиноборства. Партнером кінотеатрального релізу фільму стала Українська федерація змішаних бойових мистецтв UF MMA. Дистриб’ютор ― 86PROKAT.
Виробництво стрічки - компанія «Сучасне Українське Кіно» за підтримки Міністерства культури України, Львівської обладміністрації, Давидівської сільської ОТГ, Львівської міськради та співпродюсера Олександра Берби, власника інвестиційної компанії Asgard.
Проєкт фільму «Із зав'язаними очима» переміг на конкурсі кінопроєктів Boat Meeting КМКФ «Молодість» 2019 року й отримав головний приз пітчингу Work in Progress CoCo Cottbus на міжнародному кінофестивалі в Котбусі (Німеччина).