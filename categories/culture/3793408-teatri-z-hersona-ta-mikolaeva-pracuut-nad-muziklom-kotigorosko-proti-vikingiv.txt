Херсонський і миколаївський театри працюють над мюзиклом «Котигорошко проти вікінгів».

Про це у Фейсбуці повідомив генеральний директор Херсонського обласного академічного музично-драматичного театру ім. Куліша Олександр Книга.
«Легенди народжують неспокійні люди, які за будь-яких обставин ідуть до своєї мети. Сьогодні в Миколаєві два потужні заклади, Миколаївський академічний художній драматичний театр і Херсонський обласний академічний музично-драматичний театр ім. М. Куліша, почали роботу над виставою «Котигорошко проти вікінгів», - ідеться у повідомленні.

Як зазначається, це мюзикл для сімейного перегляду, який випускає «Фестивальний центр». Фінансування здійснюється зі Стабілізаційного фонду культури та освіти 2023 Федеральним міністерством закордонних справ Німеччини та Goethe-Institut. goethe.de.
Автор ідеї та режисер вистави - Сергій Павлюк, авторка пʼєси - Альона Мовчан, автор музики - Олексій Пономарьов. У виставі задіяні актори миколаївського та херсонського театрів.
Як повідомляв Укрінформ, Херсонський обласний академічний музично-драматичний театр готує виставу на базі Миколаївського художнього академічного драматичного театру. Вистава за текстом херсонки Олени Маляренко «Протитанкова відьма» матиме назву «Буде тобі, враже, так, як відьма скаже». У ній задіяна народна артистка України Олена Галл-Савальська. Вона розповість «несумні історії херсонської окупації».