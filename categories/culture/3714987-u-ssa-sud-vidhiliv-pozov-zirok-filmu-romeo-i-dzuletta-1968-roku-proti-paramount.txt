Суддя Вищого суду в Лос-Анджелесі вирішила відхилити позов, поданий зірками знятого 1968 року фільму "Ромео і Джульєтта" проти кіностудії Paramount.

Про це повідомляє BBC, передає Укрінформ.
Актори Олівія Гассі та Леонард Вайтінг, яким на момент зйомок виповнилося 15 та 16 років відповідно, стверджували, що режисер фільму примусив їх зніматися оголеними.
Однак суддя Вищого суду Лос-Анджелеса Елісон Маккензі дійшла висновку, що сцена не була "достатньо сексуально відвертою", щоб скасувати захист Першої поправки до Конституції.
У попередньому рішенні, ухваленому в четвер, суддя заявила, що позивачі "вибирали", які закони застосовуються до їхньої справи. Вона також сказала, що позов не відповідає вимогам для скасування терміну давності для подання заяв про сексуальне насильство над дітьми.
Адвокат Соломон Ґресен, який представляв інтереси обох акторів у цій справі, не згоден із рішенням судді. Він повідомив, що його клієнти розглядають можливість подання апеляції, а сам Ґресен має намір подати окремий позов до федерального суду.
У спільній заяві Гассі і Вайтінг, яким зараз за 70, заявили, що продовжуватимуть боротьбу.
"Ми чекали справедливості 55 років. Думаємо, доведеться чекати довше", - зазначають актори.
Як повідомляв Укрінформ, актори Леонард Вайтінг та Олівія Гассі подали до суду на кіностудію Paramount, звинувативши її у сексуальній експлуатації та розповсюдженні оголених зображень підлітків. Актори стверджують, що під час зйомок «Ромео і Джульєтти» режисер Франко Дзеффіреллі (помер у 2019 році) зняв їх оголеними без їхнього відома.
Гассі та Вайтінг, які у позові заявили, що «зазнавали душевних страждань та емоційних переживань протягом 55 років після виходу фільму, а також втратили можливості працевлаштування», вимагали від студії Paramount відшкодування збитків у понад 500 мільйонів доларів.
Фото: GETTY IMAGES