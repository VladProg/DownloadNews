У Національному музеї народної архітектури та побуту України “Пирогово” відкрилась експозиція Полісся “А ми були у великому лісі”.

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
“В межах програми “Мандруй Україною” відкрилася експозиція Полісся “А ми були у великому лісі…” в Національному музеї народної архітектури та побуту України в Пирогово”, - написав Ткаченко.

На заході презентували особливості культурної спадщини Полісся: обряди, традиції, звичаї, національно-художні промисли. Серед них - геометрична вишивка, одяг із поліського серпанку, вироби із бурштину.
Більш того, в межах презентації експозиції відтворили старовинний обряд “Водіння куста”. Його виконували раніше задля віддання шани предкам, померлим родичам. Також одним із важливих сенсів традиції було духовне переродження і єднання природи та людини, розповів Ткаченко.

“Коли дивишся на подібне — ніби мандруєш у часі. Зачаровує”, - додав міністр.
“Рівненське Полісся. Місце, де вирують унікальні традиції та звичаї українського народу. Цей колорит варто побачити кожному, сьогодні впевнився на собі”, - написав Ткаченко.
Міністр культури та інформаційної політики також подякував музею за організацію таких подій.
“Українська культура — фантастична. Впевнився вкотре, що ніякому ворогу її не знищити”, - підкреслив Ткаченко.

Як повідомлялося, Національний музей народної архітектури та побуту України “Пирогово” - це архітектурно-ландшафтний комплекс усіх історико-етнографічних регіонів України. Музей розташований на південній околиці Києва, у Голосіївському районі, поблизу місцевості Пирогів. Загальна площа - 133,5 га. Він є найбільшим скансеном (музеєм просто неба) в Європі.
Фото: Олександр Ткаченко, Телеграм