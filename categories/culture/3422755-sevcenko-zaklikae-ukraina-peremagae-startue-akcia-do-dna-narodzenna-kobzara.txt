Уповноважений із захисту державної мови Тарас Кремінь закликав усіх українців приєднатися до загальнонаціональної акції “Шевченко закликає, Україна перемагає!”.

Як передає Укрінформ, про це уповноважений написав у Фейсбуці.
За його словами, "Тарас Шевченко - національний символ українського народу, який пробудив українську душу та утвердив духовну основу народу для боротьби проти поневолення Російською імперією. Як і раніше, його життєвий шлях і творчість надихають мільйони українців світу на боротьбу за вільну Україну".

"Загальнонаціональна акція “Шевченко закликає, Україна перемагає!” покликана підняти український дух та волю до спротиву, мобілізувати як українців, так і весь світ на боротьбу з ворогом за відновлення територіальної цілісності та перемогу України", - наголосив Кремінь.
Він закликав відомих людей, політиків, урядовців, лідерів громадської думки, військових, усіх українців, усіх людей доброї волі "у важкі для України часи надихнутися силою шевченківського слова, прочитати його своїм побратимам і посестрам, дітям чи друзям".
"Також за можливості записати і поширити в соцмережах тексти, малюнки, дописи, відеоролики з декламуванням актуальних рядків поета під хештегом #ШевченкоЗакликаєУкраїнаПеремагає, читати вірші публічно, в телерадіоефірах по всій країні і за кордоном", - запопропонував Кремінь.
"Українське слово - це потужна зброя, а Шевченкове слово - це зброя непереможна!”, - зазначив уповноважений.
Як повідомлялося, 9 березня в Україні та світі відзначається день народження поета, художника, мислителя Тараса Шевченка (1814-1861).