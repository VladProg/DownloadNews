Генеральний прокурор України Андрій Костін у Вашингтоні обговорив поглиблення співпраці з Федеральним бюро розслідувань США в питаннях протидії злочинам проти культурної спадщини.

Як передає Укрінформ, про це Офіс генерального прокурора повідомляє у Телеграмі.
«Російська агресія завдала безпрецедентної шкоди культурній спадщині України. Понад 600 історичних пам'яток було пошкоджено або зруйновано. На тимчасово окупованих територіях тривають мародерство та незаконне вивезення культурних цінностей. Масштаби цих злочинів вимагають рішучої та злагодженої реакції», - заявив Костін.
Генпрокурор констатував, що ФБР має унікальний досвід у цій сфері, зокрема використання механізмів міжнародного співробітництва для розшуку та повернення незаконно вивезених українських культурних цінностей, а також створення реєстру викрадених об'єктів.
«Лише після завершення бойових дій ми зможемо повною мірою оцінити збитки, завдані культурній спадщині нашої країни. Але ми вже зараз активізуємо наші зусилля, спрямовані на притягнення до відповідальності за всі злочини проти українців та української культури», - зазначив Костін.
Як повідомляв Укрінформ, Костін під час офіційного візиту до США домовився про посилення співпраці між українською групою з розшуку, арешту та конфіскації активів Task Force UA і групою KleptoCapture Мін'юсту США, що допоможе забезпечити подальші конфіскації активів російських олігархів.