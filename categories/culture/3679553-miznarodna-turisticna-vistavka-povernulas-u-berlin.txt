У Берліні після дворічної паузи почала роботу Міжнародна туристична виставка, ITB, до якої долучилась і Україна.

Про це повідомляє кореспондент Укрінформу.
Україна представлена двома окремими стендами: Державного агентства розвитку туризму України та столиці, Києва.
Голова Держагентства Мар'яна Олеськів, очільниця делегації, вітає біля стенду як керівників галузі, німецьких політиків, так і іноземних колег. Окрім того, вона запрошує на лекцію на тему «Солідарний туризм в Україні в поствоєнний період. Екологічний та зелений туризм як вихідна точка для відбудови українського туризму».
Біля стенду столиці відвідувачів зустрічає начальник управління туризму та промоцій Київської міської держадміністрації Марина Радова.
Окрім того, на виставку завітали представники окремих міст України, зокрема, Львова, Харкова. Всі українці вірять, що скоро зможуть представляти свій туристичний потенціал у повному обсязі. Наразі ж робота української делегації ґрунтується на повазі та вдячності міжнародній і особливо європейській спільноті за потужну та невтомну підтримку та допомогу Україні.






Міжнародна туристична виставка повернулась у Берлін // Фото: Ольга Танасійчук, Укрінформ






















Боротьба за незалежність триває, і ми всі віримо, що перемога світла над темрявою - лише питання часу. Таким чином, ми зможемо повною мірою показати, наскільки привабливою є Україна і скільки незвичайних і захоплюючих пропозицій приготувала вона для вибагливого мандрівника.
Загалом у виставці беруть участь близько 5500 експонентів зі 161 країни. Офіційна країна-господар виставки – Грузія. У рамках виставки проходить Туристична біржа, численні семінари та зустрічі. На 200 панелях виступлять 400 провідних спікерів.
ITB Berlin проходить із 7 по 9 березня 2023 року. На відміну від «доковідних років» вона не є відкритою для загальної публіки.
З 1966 року ITB Berlin є провідною світовою туристичною виставкою.