Міністерство культури та інформаційної політики запрошує гейм-дизайнерів взяти участь у марафоні United with Ukraine для створення гри про українську культурну спадщину.

Як передає Укрінформ, про це Міністерство культури та інформаційної політики повідомляє в Телеграмі.
“Запрошуємо гейм-дизайнерів до участі у марафоні United with Ukraine. United with Ukraine Game Jam – марафон, під час якого сотні учасників онлайн та офлайн працюватимуть разом над створенням ігор про українську культурну спадщину, фейкові новини та співпрацю в Центральній та Східній Європі”, - йдеться в повідомленні.
Марафон відбудеться 8-10 липня у Варшаві.
Учасники марафону матимуть 48 годин, щоб створити гру, натхненну культурною спадщиною України. Участь у марафоні може взяти кожен, хто володіє навичками, які можна використовувати в дизайні ігор, зокрема в таких сферах, як мистецтво, аудіо, дизайн і програмування.
Автори проєктів-переможців отримають грошові винагороди. Загальний призовий фонд становить 100 000 злотих (понад 640 тис. гривень).
Реєстрація учасників за посиланням.
Як повідомляв Укрінформ, Міністерство культури та інформаційної політики поінформувало, що на порятунок українських мистецьких та культурних об’єктів блокчейн-компанія Mina Protocol пожертвувала 16 тисяч доларів.