У Міністерстві культури та інформаційної політики закликають не поширювати інформацію про переміщення об’єктів культурної спадщини під час війни.

Про це сказала заступниця міністра культури та інформаційної політики України Катерина Чуєва під час онлайн-брифінгу на тему: «Культурна спадщина України у воєнний час», повідомляє кореспондент Укрінформу.
«Просимо всіх не поширювати інформацію про переміщення об’єктів культурної спадщини, наприклад, музейних колекцій, під час війни. Оскільки поширення подібної інформації, так само, як і поширення неперевірених даних, або даних про детальні ушкодження музейних будівель наражають колекції і людей, які ними опікуються, на додаткову небезпеку. Вони можуть стати привабливи цілями, як і противника, так і мародерів та злодіїв», - сказала Чуєва.
Також вона додала, що зараз МКІП співпрацює з ЮНЕСКО щодо маркування об’єктів культурної спадщини емблемою Блакитного щита, статусом посиленого захисту. За її словами, якщо відбуваються руйнування промаркованих об’єктів, то це є прямим свідченням військового злочину проти культурної спадщини.
Міністерство культури та інформаційної політики створило сайт для фіксації злочинів росії проти культури.
24 лютого президент рф володимир путін оголосив про початок вторгнення до України. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та селищ з використанням артилерії, реактивних систем залпового вогню та балістичних ракет.