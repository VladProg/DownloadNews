Журнал соціальних мальописів Inker створив ілюстрований комікс з історіями про Маріуполь, який можна подивитись онлайн безкоштовно.

Про це в Телеграмі повідомила пресслужба Маріупольської міської ради, передає Укрінформ.
Зазначається, що в Україні журнал соціальних мальописів Inker в колаборації з видавництвом українських коміксів UA Comix створили комікс-добірку з історіями маріупольців, яким вдалося виїхати з блокадного міста.
"Війна дає змогу бачити не тільки смерті, розруху і знищення, вона також дає можливість бачити справжніх героїв, доброту незнайомців, єднання в очах мільйонів та історії, від який холоне кров. Наш перший випуск журналу-коміксу присвячений місту Марії. Місту, яке стало пеклом на землі. Історія про відважних лікарів, море, яке врятувало життя, Драмтеатр, який став прихистком і трагедією для сотень людей. Про дорогу в пекло, з якого дивом вдалось повернутись", зазначають розробники.
Кожна історія коміксу виконана в оригінальному стилі. До збірки увійшли чотири графічні повісті: «Медик» Володимира Кузнєцова та Захара Поліщука; «Дорога з пекла і назад» Володимира Кузнєцова та Наталії Тарасенко; «Врятований морем» Ярко Філевича; «Драмтеатр» Олексія Чорного та Максима Солнцева.
Комікс можна переглянути безкоштовно.
Як повідомляв Укрінформ, агресія росії спричинила в Маріуполі одну з найбільших гуманітарних катастроф. Місто практично повністю зруйноване внаслідок ворожих обстрілів.
Маріуполь сьогодні без нормального постачання електрики, води, газу. Від початку російського вторгнення у місті загинули близько 22 тис. мирних жителів. Понад 50 тисяч депортовано до росії та тимчасово окупованих територій Донецької області.
Нині у заблокованому місті залишаються понад 100 тис. жителів. Маріуполю загрожують екологічна катастрофа та спалах інфекційних хвороб.
Фото: Inker