Міністерство культури та інформаційної політики працює над включенням історичного центру Чернігова до списку об’єктів Всесвітньої спадщини ЮНЕСКО, які перебувають під загрозою.

Як передає Укрінформ, про це повідомляє пресслужба МКІП із посиланням на т. в. о. міністра культури та інформаційної політики Ростислава Карандєєва.
«Включення українських об’єктів до Списку всесвітньої спадщини ЮНЕСКО, які перебувають під загрозою, свідчить про готовність міжнародних інституцій підтримати Україну у захисті та збереженні її культурної спадщини. Це також надає Україні додаткові юридичні аргументи для збору доказів агресії росії проти культурної спадщини України», – зазначив Карандєєв.
Також Карандєєв висловив надію, що підтримка від ЮНЕСКО залишатиметься стійкою і посилюватиметься.


«МКІП спільно з експертами активно працює над включенням інших пам’яток України до Списку всесвітньої спадщини ЮНЕСКО, які перебувають під загрозою. Зокрема, вже готуються документи для включення Історичного центру Чернігова до цього списку», – додав він.
Як повідомляв Укрінформ, комітет Всесвітньої спадщини ЮНЕСКО 15 вересня вніс Собор Святої Софії із прилеглими спорудами і Києво-Печерську Лавру, а також ансамбль історичного центру Львова до списку об’єктів, що перебувають під загрозою знищення через обстріли Росії.
Фото: Ілля Сараєв/wikipedia