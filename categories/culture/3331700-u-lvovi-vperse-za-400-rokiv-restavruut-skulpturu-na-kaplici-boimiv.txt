Реставратори досліджують скульптуру скорботного Христа на родинній усипальниці Боїмів, перлині пізнього Ренесансу у Львові, зведеній на початку XVII ст. За результатами досліджень буде визначено де реставруватимуть скульптуру: на місці чи у реставраційних майстернях.

Про це повідомляє пресслужба Львівської міської ради, передає Укрінформ.
«Проводиться дослідження фігури скорботного Христа на родинній усипальниці Боїмів. Протягом двох тижнів реставратори визначатимуть стан каменю, з якого виконана скульптура, дерева, з якого виконаний хрест та стан металевого німба. Пошукають поліхромні сліди або золочення. З’ясують конструктивний стан скульптури та міцність елементів кріплення. За результатами буде прийняте рішення щодо реставрації: на місці чи в реставраційних майстернях», - йдеться у повідомленні.

Фігура Ісуса Христа на куполі каплиці встановлена приблизно у 1597−1605 р., до її створення долучився вроцлавський будівничий Андрій Бемер — видатний скульптор Центрально-Східної Європи. Пам’ятка є унікальною і має велику архітектурну та мистецьку цінність.
У камені під двометровою скульптурою Христа викарбувані слова: «Перехожий, зупинись і подумай, чи твоє страждання є більшим, ніж моє». Статуя не реставрувалася 400 років.

В міськраді повідомляють, що частину коштів на реставрацію скульптури скорботного Христа на мистецькому аукціоні зібрав Інститут банківської справи, решту коштів виділяє фундація «Полоніка».

Каплицю Боїмів називають недослідженою перлиною Львова XVII століття. Вона оповита загадками і таємницями. Там переважно відправляли служби за упокій, а у криптах усипальниці спочивали три покоління Боїмів. Усього в усипальниці було поховано 14 членів їх родини. Згодом, у XIX столітті, усі поховання з центральної частини міста перенесли на нові львівські цвинтарі – Личаківський і Стрийський, де ж саме поховані Боїми не відомо.
Фото: Олександр Мазуренко, відео: Андрій Андрух.