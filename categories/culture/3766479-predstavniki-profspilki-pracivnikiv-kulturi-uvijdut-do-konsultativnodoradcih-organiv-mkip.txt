Міністерство культури та інформаційної політики зацікавлене у залученні профспілок до консультативно-дорадчих органів задля вироблення рішень, спрямованих на розвиток культури.

На цьому наголосив тимчасовий виконувач обов'язків міністра культури та інформаційної політики Ростислав Карандєєв під час зустрічі із представниками Професійної спілки працівників культури України, передає Укрінформ із посиланням на пресслужбу МКІП.
«Наше головне завдання в умовах війни – зберегти людей, кадровий потенціал закладів культури, адже саме люди – наш головний скарб», – зазначив Карандєєв.
Він підкреслив, що відомство зацікавлене в ширшому залученні профспілок до розробки та реалізації рішень, що стосуються розвитку галузі. Зокрема, представники профспілок будуть включені до складу колегії МКІП та інших консультативно-дорадчих органів міністерства.
На зустрічі йшлося про діяльність державних та комунальних закладів культури під час війни, зокрема, про фінансування закладів культури, оплату праці, забезпечення музеїв, бібліотек, театрів та клубів професійними кадрами.
Участь в обговоренні взяли голова Профспілки працівників культури України Галина Гайдук, голови обласних профспілок і очільник профспілки працівників культури у Києві.
Як повідомляв Укрінформ, команда МКІП у лютому цього року презентувала проєкт Плану заходів з післявоєнного відновлення та розвитку України в частині культури та інформаційної політики. Заходи передбачають сприяння інформаційній безпеці, протидії російській пропаганді, подоланню наслідків русифікації, заходи з охорони та реставрації культурної спадщини.