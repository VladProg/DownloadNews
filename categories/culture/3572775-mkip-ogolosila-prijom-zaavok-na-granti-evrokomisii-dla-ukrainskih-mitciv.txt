Міністерство культури та інформаційної політики оголосило конкурс програми «Креативна Європа» щодо грантової підтримки українських митців та відновлення культурного сектору.

Про це інформує МКІП у Телеграмі, передає Укрінформ.
«Європейська комісія створила грантову програму для українських митців, культурних організацій та інституцій на суму 5 мільйонів євро. Конкурс є частиною програми «Креативна Європа» на 2023 рік. Його мета — підготувати післявоєнне відновлення українського культурного сектору, а також допомогти українським митцям і культурним організаціям у створенні та демонстрації своїх проєктів в Україні та країнах-учасницях Креативної Європи», - йдеться у повідомленні.
Зазначається, що грантовий фонд буде розділений на три частини.
2 мільйони євро виділять на підтримку українських митців і культурних організацій для створення і демонстрації мистецьких проєктів. Переможці цього напряму повинні фінансувати велику кількість малих проєктів за допомогою каскадних грантів.
Водночас 2 мільйони євро отримають культурні діячі з України, вимушено переміщені через військову агресію росії. І також переможці цього напряму повинні фінансувати велику кількість малих проєктів за допомогою каскадних грантів.
І ще 1 мільйон євро піде на підготовку до післявоєнного відновлення українських культурних секторів і навчання українських фахівців, котрі спеціалізуються на збереженні культурної спадщини.
У МКІП зауважили, що для фінансування в межах програми відберуть три проєкти.
Дедлайн подання заявок — 29 листопада 2022 року.
Як повідомляв Укрінформ, Єврокомісія оголосила про започаткування відкритого конкурсу на здійснення проєктів на підтримку української культури як в самій Україні, так і за її межами, на реалізацію відібраних пропозицій буде виділено 5 мільйонів євро.