Книжковий фестиваль «Бібліофест -XІ «Бібліотек@: від стереотипів до креативності» стартував у Тернополі.

Про це кореспонденту Укрінформу повідомила начальниця міського управління культури і мистецтв Світлана Козелко.
«Упродовж трьох днів в обласному центрі на різних бібліотечних локаціях міста проходитиме одинадцятий щорічний загальноміський фестиваль «Бібліофест «Бібліотек@: від стереотипів до креативності». На поціновувачів книги, видавців та читачів чекає цікава програма, у межах якої – різноманітні акції, виставки, презентації, майстер-класи та творчі зустрічі», - розповіла Козелко.
«Бібліофест» розпочався із урочистостей на Театральному майдані, де відбулися перші зустрічі читачів із гостями фестивалю. Також сьогодні у книгозбірнях міста відбуватимуться бібліоселфі «Яскраві миті у бібліотеці».
Завтра у центральній міській бібліотеці з нагоди 155-річчя від дня народження Михайла Грушевського відкриють філателістичну виставку, триватимуть презентації книжкових новинок українських видавництв.
Організатори фестивалю проведуть літературну подорож у країну «Письмонавтику», бібліосерфінг «Перші кроки в дитячій літературі Тернопілля», аудіо проєкт «Голос казок».
У заключний день фестивалю діятимуть Art-територія у стилі Еко та бібліотека просто неба Open Air, пройде книжковий вернісаж, відбудуться літературні презентації тернопільських видавництв та літературно-інтелектуальний онлайн-десант «Література об’єднує Україну».
Як повідомляло агентство, книжкові фестивалі «Бібліофест», приурочені Всеукраїнському дню бібліотек, у Тернополі започаткували у 2000 році. Відтоді вони стали творчим, культурним майданчиком для видавців, авторів та шанувальників книги.