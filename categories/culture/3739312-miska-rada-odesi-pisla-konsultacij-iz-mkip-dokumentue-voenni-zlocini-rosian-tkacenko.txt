Одеська міськрада після консультацій з фахівцями Міністерства культури та інформаційної політики забезпечує первинну фіксацію стану будівель після ракетної атаки, а також документування воєнних злочинів росіян.

Про це в Телеграмі повідомив очільник МКІП Олександр Ткаченко.
«Жахливий обстріл Одеси російськими окупантами. Зруйнований Спасо-Преображенський собор в центрі Одеси, Будинок вчених, житлові будинки, портова інфраструктура. Центр Одеси знаходиться під охороною ЮНЕСКО. Але терористів це не хвилює, тому що покарання від міжнародної організації досі немає», - наголосив міністр.

За словами Ткаченка, міська рада Одеси після консультацій з фахівцями МКІП забезпечує первинну фіксацію стану будівель, а також документування воєнних злочинів росіян.
За даними Нацполіції, поранено 22 людини, з них – 4 дитини. Одна людина загинула, зазначив він.
«Не буде прощення, виправдання та обовʼязково буде кара Росії», - підкреслив Ткаченко.





Як повідомляв Укрінформ, вночі 20 липня внаслідок російської атаки були пошкоджені будівлі низки музеїв у Одесі та повністю знищена щонайменше одна пам‘ятка в Миколаєві. У МКІП підготували лист до ЮНЕСКО з описом пошкоджень. Ткаченко закликав ЮНЕСКО переосмислити роль РФ у керівних органах організації.
22 липня очільник МКІП повідомив, що ЮНЕСКО засудила російську атаку на буферну зону об’єкта Всесвітньої спадщини «Історичний центр Одеси».
Вночі 23 липня російські загарбники для чергового удару по Одеській області застосували 19 ракет різних типів.
Фото з Telegram Ткаченка