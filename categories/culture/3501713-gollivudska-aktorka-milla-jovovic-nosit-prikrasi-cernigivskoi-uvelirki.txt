Голлівудська актриса із київським корінням Мілла Йовович, виявляється, теж вміє підтримувати тренд “Купуй українське”, а точніше - навіть чернігівське.

Як передає Укрінформ, про це повідомляє Час Чернігівський.
«Інстаграм-сторінка бренду чернігівської ювелірки Валерії Гуземи повідомила: тепер у переліку шанувальниць хенд-мейд прикрас із дорогоцінних металів є і Мілла», - йдеться в повідомленні.
Як повідомляє сторінка, зірка носить одну з найпатріотичніших і нових колекцій - Freedom.
Підвіска-серце в жовтому або білому золоті йде в комплекті з двома шовковими шнурками блакитний та жовтий, пояснюють на сторінці бренду.

Мілла Йовович давно і плідно підтримує українські бренди. Так, на урочистостях amfAR у Каннах (це публічний фандрайзинг для боротьби зі СНІДом) акторка прийшла у бірюзовій сукні з довгим шлейфом Lever Couture (засновниця бренду Леся Верлінг'єр).
Мілла Йовович – американська акторка, співачка, модель та модельєр українського походження.
Її мати Галина Логінова познайомилася з батьком Богданом Йововичем в Києві тоді, коли він навчався на лікаря-терапевта в Київському медичному інституті за програмою навчання іноземних студентів. У 1981 році вони емігрували в США через те, що батьку (сербу за походженням) не дали візу в СРСР. Дівчинці на той час було шість років.
Під час Революції гідності Йовович підтримала українців, закликала шанувальників робити пожертви до благодійних фондів допомоги українцям. Під час повномасштабного російського вторгнення в Україну на своїй сторінці в Інстаграмі висловила підтримку Україні.