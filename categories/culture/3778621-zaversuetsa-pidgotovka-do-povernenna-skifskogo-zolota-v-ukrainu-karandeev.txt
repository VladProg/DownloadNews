МКІП планує організувати виставку колекції "Скіфського золота" після того, як артефакти повернуться з Нідерландів до України.

Про це повідомив тимчасовий виконувач обов'язків міністра культури та інформаційної політики в ефірі марафону "Єдині новини".
"Ми завершуємо підготовку для того, щоб в установленому порядку з дотриманням заходів безпеки всі культурні цінності, які складають колекцію "Скіфського золота", були повернені до України. Після цього ми б хотіли, аби виставка цих предметів відбулася й українці могли побачити, про що йшлося протягом багатьох років і наскільки успішною є дипломатична робота різних установ", - зазначив Карандєєв.
Водночас він зауважив, що Україна за допомоги своїх партнерів працює над поверненням викрадених Росією артефактів. Він підкреслив, що цей процес триватиме протягом багатьох років після завершення російсько-української війни.
"З відкритих джерел ми маємо інформацію про переміщення окремих музейних предметів з українських музеїв до російських. Ми точно знаємо, що вони там. Інші предмети, на жаль, просто розграбовані. До сьогоднішнього дня здійснюються заходи щодо повернення викрадених з України артефактів часів Другої світової війни - а вже скільки років пройшло. Очевидно, що процес повернення культурних цінностей після завершення російсько-української війни буде тривалим", - поінформував т.в.о. глави МКІП.
Як повідомляв Укрінформ, раніше Ростислав Карандєєв заявляв, що «Скіфське золото» найближчим часом повернеться в Україну.
26 січня 2022 року так звані російські кримські музеї в тимчасово окупованому Криму подали касаційну скаргу на рішення Апеляційного суду Амстердама щодо повернення колекції “Скіфського золота” Україні.
“Скіфське золото” мають повернути Україні. Таке рішення ухвалив Апеляційний суд Амстердама 26 жовтня 2021 року.
Юридична війна за експонати почалася після того, як ще до окупації півострова Росією, 2013 року, цінну колекцію було вивезено з Криму на виставку в Нідерланди. Виставка «Крим: золото і таємниці Чорного моря» складалася з колекцій п’яти музеїв, один з яких розташований у Києві, а чотири - у Криму (Сімферополь, Керч, Бахчисарай і Херсонес). Виставка проходила у музеї Алларда Пірсона в Амстердамі.
9 червня Верховний суд Нідерландів ухвалив остаточне рішення повернути "Скіфське золото" Україні. Він підтвердив рішення апеляції дворічної давності на користь Києва.