На фасаді будинку «Саламандра» в Харкові (вул. Сумська, 17) відкрили відновлену меморіальну дошку мовознавцю Юрію Шевельову.

Про це повідомляє кореспондент Укрінформу.
«Ми повертаємо борги, як усі дорослі люди, Юрію Шевельову, тим, хто був замучений. Це символ цілого покоління, котре було репресоване», - зазначив співорганізатор заходу, депутат міськради Дмитро Булах.
За його словами, він не очікував, що після оголошення про збір коштів необхідна сума на виготовлення дошки буде зібрана так швидко.






У Харкові відкрили пам'ятну дошку Юрію Шевельову / Фото: В'ячеслав Мадієвський, Укрінформ































Депутат міськради Ігор Черняк назвав дуже символічним, що дошку відкрито саме 22 січня: «Особливо приємно зробити це в День Соборності України. Як би нас не змушували забути наші корені, скільки б нам не розповідали про Лєніна, який вигадав Україну. Та ми маємо історичну пам‘ять. І ми шануємо тих, хто допоміг нашому народу віднайти і пронести цю пам‘ять через найтемніші часи нашої історії. Відновлюємо Український Харків».
Письменниця Оксана Забужко (наразі перебуває в Харкові в Літературній резиденції «Слово»), яка товаришувала з Шевельовим, написала у Фейсбуці: «Сьогодні в Харкові відбувається дуже важлива подія, яка мала б стати символом соборної єдности українців уже, не побоюсь сказати, в екуменічному масштабі: відновлення меморіальної дошки великому харків'янину, професору Колумбійського університету в Нью-Йорку, великому мислителю і великому лінґвісту, який першим науково довів, що автохтонні населенці територій від Сяну до Дону (саме так!) приблизно від VI ст. н.е. розмовляли ОДНОЮ МОВОЮ - тою, яка, попри все розмаїття говірок і діалектів, може цілком підставно бути скласифікована спочатку як «протоукраїнська», потім як «ранньо-», «давньоукраїнська», і нарешті, більш-менш від XV ст.- уже як сучасна українська мова».
За словами лідера громадської організації «Світанок» Вадима Позднякова, небайдужі харків’яни зібрали 80 тис. грн на відновлення дошки, її виготовили з антивандального матеріалу. Зовні вона практично така сама, як і перша. На ній написано: «У цьому будинку у 1915 - 1943 роках жив видатний філолог, мовознавець-славіст, літературознавець, український культурний і науковий діяч Шевельов Юрій Володимирович (Юрій Шерех)».
Як повідомляв Укрінформ, у Харкові на вул. Сумській, 17 на початку вересня 2013 року за ініціативи громадських організацій і діячів та за погодженням з міською владою встановили меморіальну дошку Юрію Шевельову. Її виготовили на пожертви громадян. Однак за кілька тижнів керівництво міста передумало: 25 вересня на сесію міськради винесли питання про демонтаж дошки, оскільки мовознавцю закидали співпрацю з німцями в окупованому Харкові. Поки в залі точилися дискусії, вандали її скинули.
Згодом Харківський апеляційний адміністративний суд скасував рішення міськради та розпорядження міського голови Геннадія Кернеса про демонтаж дошки.
Юрій Шевельов (псевдонім - Юрій Шерех; 1908 (Харків) - 2002 (Нью-Йорк) - український мовознавець і літературознавець, славіст, доктор філософії, професор, іноземний член НАН України, почесний доктор Альбертського (Едмонтон, Канада), Лундського (Швеція), Харківського університетів та Києво-Могилянської академії. Лауреат Національної премії України ім. Т. Шевченка.
Автор низки фундаментальних мовознавчих праць: «Нарис сучасної української мови» (1951), «Передісторія слов’янської мови: історична фонологія загальнослов’янської мови» (1965), «Історична фонологія української мови» (1979). Шевельов науково довів, що українська мова бере початок з VII століття, а завершує своє формування в XVI столітті.