19 травня у Києві та Львові розпочнеться кінофестиваль «Нова українська хвиля».

Про це Укрінформу повідомили організатори, якими спільно виступили «Планета Кіно» та
Gogol.Media.

«Під час війни кінотеатри знаходяться у дуже важкій ситуації, передусім через постійні повітряні тривоги, через які ми перериваємо показ фільму та евакуюємо наших гостей. І можливо, що війна не найкращий час для івентів, однак ми віримо, що культура — це один їх стовпів, на які спирається наша національні ідентичність, тому чим більше культурних подій, тим сильніші ми стаємо! Саме тому, ми вирішили організувати кінофестиваль, щоб привернути увагу до найкращих картин нової хвилі», - зазначив маркетинг-директор «Планети Кіно» Толік Козловський.

За його словами, після показу кожного фільму відбуватиметься обговорення стрічки у форматі офлайн-подкасту.


У програмі фестивалю фільми зняті з 2014 року, що створили культурний феномен «нової української хвилі» у кіно. Мета цього фестивалю показати, що «нова українська хвиля» — це унікальне явище в українській культурі, яке формує сучасний кінематограф, працює з актуальними темами та намагається осмислювати важливі соціальній події та явища.

Модеруватимуть зустрічі співзасновники Gogol.Media та подкасту про літературу «Вуса Гоголя» Вадим Кириленко та Микита Рибаков, а також кінокритики Ігор Кромф та Станіслав Тарасенко. Гостям офлайн-подкасту стануть режисери Мирослав Слабошпицький («Плем’я»), Антоніо Лукіч («Мої думки тихі»), Валентин Васянович («Атлантида»), Наріман Алієв («Додому»), актори Марія Федорченко («Стоп-Земля»), Дмитро Соваь(«Черкаси»), Євген Ламах («Черкаси») та багато інших.

Фестиваль складатиметься з двох секцій. Перша — «Кіно наших днів», яка присвячена соціальному кіно. В межах цієї секції покажуть соціальну драму «Плем’я» (2014 рік), ліричну комедію «Мої думки тихі» (2020 рік), соціальну комедію «Герой мого часу» (2018 рік) та підліткову драму «Стоп-Земля» (2021 рік).

Друга секція — «Люди війни». Вона присвячена розкриттю війни між Росією та Україною, починаючи з окупації Криму у 2014 році і завершуючи проєкцією перемоги України у війні. У програмі секції чотири драми: «Черкаси» (2019 рік), «Додому» (2019 рік), «Погані дороги» (2020 рік), «Атлантида» (2019 рік).

«По-перше, задача нашого фестивалю — показати динаміку розвитку українського кіно за останні 8 років. Розповісти про те, як воно змінювалось, шукало форму та голос. А по-друге, показати, що наше кіно круте та варте уваги. Тому що воно розповідає історії про нас. Воно підіймає актуальні теми, смішить, надихає та змушує задуматися. Ми щиро сподіваємось, що українським кіно цікавитиметься все більше людей, і колись воно буде конкурувати з такими гігантами, як Marvel чи DC. Тому що, повірте, воно того варте», - розповів співзасновник Gogol.Media та подкасту про літературу «Вуса Гоголя»Микита Рибаков.

Фестиваль відбудеться у кінотеатрах Планета Кіно у Львові та Києві, покази триватимуть з 19 по 22 та з 26 по 29 травня. Один показ на кожен фільм. Кіносеанси розпочинатимуться о 18:00, щоб у глядачів була можливість доїхати додому до комендантської години.

Фільми створені за підтримки Державного агентства України з питань кіно та надані кінодистриб'юторами Arthouse Traffic та FILM.UA Distribution.