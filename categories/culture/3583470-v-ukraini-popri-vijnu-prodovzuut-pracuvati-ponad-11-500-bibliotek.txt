До Всеукраїнського дня бібліотек Міністерство культури та інформаційної політики підготувало статистику про роботу цих установ.

Про це повідомляє пресслужба МКІП у Телеграмі, передає Укрінформ.
"Попри воєнний стан бібліотеки залишаються осередком нашої духовності та культурної ідентичності. Дякуємо кожному та кожній, хто оберігає наш літературний спадок", - йдеться у повідомленні.
МКІП зазначає, що станом на 1 січня 2022 року публічних бібліотек було 14 511, у серпні їхня кількість скоротилася до 11 558 закладів.
Також повідомляється, що загальний бібліотечний фонд України налічує 193,4 млн примірників документів. До 26 235 бібліотекарів за 2021 рік українці зверталися 91,8 млн разів - онлайн ті офлайн. Загалом, згідно зі статистикою, у "книгосховищах" зареєстровано 9,2 млн осіб.
Міністерство підкреслює, що бібліотеки активно долучалися до суспільного життя, зокрема, організували 14,9 млн заходів.
Наразі відомо, що пошкоджень та руйнувань зазнали 358 об'єктів, переважна більшість яких - у Донецькій області (31%), у Київській - (21%) , Миколаївській - (13%) та Харківській - (11%).
Як повідомлялося, Президент Володимир Зеленський подякував бібліотекарям, які зараз працюють заради перемоги й тримають культурний фронт.