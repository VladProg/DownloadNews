З нагоди 90-річчя від дня народження Любомира Гузара у Львові видали аудіокнигу «Думки у спадок», у якій зібрані цінні думки глави УГКЦ (2001–2011).

Як передає Укрінформ, про це повідомляє Департамент інформації УГКЦ,
Аудіокнигу підготували пресслужба Львівської архиєпархії УГКЦ спільно з Львівською духовною семінарією Святого Духа. У друкованому форматі книжку «Думки у спадок» Любомира Гузара видало видавництво «Свічадо» 2018 року.

«Ми обрали зручний та універсальний формат, адже через брак часу люди не завжди мають нагоду читати, а от слухати книжку можна дорогою на роботу, у поїздках, на прогулянках», - розповів керівник пресслужби Львівської архиєпархії о. Михайло Квасюк.

Він також зазначив, що вибір зупинили на цій книзі з кількох причин. Передовсім через те, що там відображені різноманітні теми, актуальні сьогодні. Також саме це видання було найпопулярнішим серед читачів. Записи поділені на розділи, допомагають зорієнтуватися в різних темах. Текст начитав семінарист Дмитро Гарват. Тривалість аудіокниги - 2 год. 19 хв.
Як відомо, Архиєрейський Синод УГКЦ в Україні проголосив 2023 рік роком блаженнішого Любомира Гузара.
Як повідомляв Укрінформ, у Львові для незрячих людей друкують три нові книги з аудіоверсією. Першою вийшла у світ книга про Любомира Гузара із серії "Видатні особистості" авторства редакторки Укрінформу Ольги Опанасенко.