У Львові відбувся благодійний ярмарок, який організував колектив Львівської філармонії та оркестр INSO-Lviv. На заході зібрали майже 150 тисяч гривень для військових.

Про це Укрінформу повідомили у Львівській національній філармонії ім. Мирослава Скорика.
«Ми не очікували такої кількості і активності серед відвідувачів. Ярмарок відвідали люди з усієї України. Діти несли заощадження, аби пожертвувати їх нашим захисникам. І дорослі і малеча з радістю слухали музику, писали листи захисникам, завдяки яким ми маємо можливість зустрічатись. Ми вдячні кожному, хто долучився до ярмарку солодощами, випічкою, сувенірами і майстерками, кожному, хто з нашої імпровізованої сцени творив музику, зокрема Львівській національній академічній чоловічій хоровій капелі «Дударик», Духовій капелі Академічного симфонічного оркестру Львівської філармонії, піаністам Оксані Рапіті та Мирославу Драгану та Джаз-бенду «Авангард», адже завдяки цій синергії добра нам вдалось зібрати 143 716 гривень. Усі кошти будуть передані воїнам, які боронять нашу з вами незалежність», - розповіли у філармонії.






Львівська філармонія на благодійному ярмарку зібрала майже 150 тис. грн для ЗСУ / Фото: Львівська філармонія






















До музикантів доєднались львівські ресторації, кав'ярні, кондитерські, митці та крафтові майстерні, повідомили організатори.
На цьому заході також мала виступити Ніно Катамадзе, однак її потяг через тривоги спізнився, тож грузинська джазова співачка не встигла на ярмарок. Але її концерт відбудеться 17 червня у філармонії разом з INSO-Lviv та її земляком - відомим диригентом Ніколозом Рачвелі. Всі кошти з продажу квитків будуть скеровані на допомогу Збройним силам України.
Як повідомлялося, ярмарок - лиш частина благодійного збору. Весь наступний тиждень на сторінці оркестру INSO-Lviv триватиме онлайн-аукціон з найрізноманітнішими лотами: від зіркових зустрічей до автентичних вишиванок і ексклюзивних картин.