Державне агентство з питань мистецтв та мистецької освіти привітало відомого композитора Євгена Станковича з 80-річним ювілеєм.

Про це повідомляє пресслужба відомства у Фейсбуці, передає Укрінформ.
"Вдячні вам за кожну написану ноту та самовіддану працю, яку робите щодня. Нехай музика, що стала сенсом вашого життя, звучить наповну", - йдеться у вітанні.
Держмистецтв зазначає, що Станкович є автором шести симфоній, дев’яти камерних симфоній, декількох опер і балетів, а також музики до численних спектаклів і кінофільмів.
Підкреслюється, що за неоціненний внесок у розвиток української симфонічної музики йому було присуджено статус Народного артиста України та Героя України, він став лауреатом Шевченківської премії та численних вітчизняних і міжнародних премій.

Композитор популяризував український народний фольклор, "усвідомлюючи його багатогранність, значущість і важливість для української культури й мистецтва", додали у відомстві.
Композитор народився 19 вересня 1942 р. у м. Свалява Закарпатській області. Музики навчався в українських композиторів, зокрема, Бориса Лятошинського і Мирослава Скорика. У його доробку, крім симфоній, опера “Коли цвіте папороть”, 5 балетів ("Ольга", "Прометей-Распутін"), інструментальні роботи, а також музика для 6 спектаклів та більш ніж 100 фільмів. Із 2005 року очолює Національну спілку композиторів України.