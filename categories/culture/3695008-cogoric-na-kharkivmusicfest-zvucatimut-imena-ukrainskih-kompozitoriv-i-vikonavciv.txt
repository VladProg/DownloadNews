Музичний фестиваль у Харкові, що відбудеться з 13 квітня по 30 червня, зробить акцент на українських виконавцях і композиторах. Зокрема, відкриє KharkivMusicFest українська скрипалька-віртуозка Богдана Півненко.

Про це інформує пресслужба Міністерства культури та інформаційної політики, передає Укрінформ.
«Особливість цьогорічної програми – переважно українські імена як музикантів, так і композиторів, чиї твори звучатимуть. Головною подією відкриття фестивалю стане виступ Богдани Півненко на сцені Харківського національного академічного театру опери та балету ім. М. Лисенка/Схід Опера. Її називають «українським Паганіні в спідниці», вона - одна з найвідоміших скрипальок України», - йдеться в повідомленні.

Як зазначають у МКІП, виступ скрипальки відбудеться у супроводі Фестивального оркестру KharkivMusicFest, до якого входять музиканти ХНАТОБ ім. М. Лисенка, Харківської обласної філармонії, Харківського молодіжного академічного симфонічного оркестру та Харківського університету мистецтв ім. І. Котляревського. Диригуватиме заслужений діяч мистецтв Юрій Яковенко.
Програма концерту об’єднала «Пори року» сучасних українських композиторів Золтана Алмаші і Олександра Гоноболіна та відомі «Пори року» Антоніо Вівальді та «Пори року в Буенос-Айресі» Астора П’яццоли. Водночас буде презентовано експериментальний танцювальний проєкт, втілений разом з видатною німецькою хореографкою Сашою Вальц, у якому візьмуть участь українські танцівники різного віку та рівню підготовки.
Також повідомляється, що 20 квітня та 5 травня у межах фестивалю в залах ХНУМ ім. І. Котляревського відбудуться камерні концерти «Музика спротиву і надії», спрямовані на презентацію творчості українських композиторів. Зокрема, у скрипковому виконанні пролунають твори молодих композиторів Харкова, написані протягом 2022 року.
Також у червні відбудеться концерт-імпровізація з поєднанням українського та грецького фольклору з бузукі та концерт Inside the war, де будуть виконані твори лауреатів щорічного Міжнародного конкурсу молодих композиторів ім. Б. Лятошинського.
«Твори представляють собою музичні рефлексії написані під час війни», - підкреслюють у МКІП.
Заразом на червень запланований сольний концерт норвезького піаніста-соліста й композитора Акселя Колстеда, який написав понад 40 творів для різних ансамблів, сольних інструментів та оркестрів.
«Однією з візитівок фестивалю є розписані піаніно проєкту Art Piano, який є частиною програми для широкої аудиторії. Цього року інструментів буде 6, всі вони будуть розташовані на безпечних локаціях міста – метро, ТЦ Французький бульвар тощо», - зауважують у відомстві.
Також у межах фестивалю реалізують серію бесід для широкої аудиторії KharkivMusicFest Talks, де спікерами виступлять провідні музичні діячі України, США та Європи. Зазначається, що на захід запросили, зокрема, композитора Олександра Щетинського, джазового виконавця Леоніда Чижика, американського композитора Річард Камерона Вульфа.
Як повідомляв Укрінформ, у Стокгольмі (Швеція) з 14 квітня до 9 травня проходитиме «Європейський фестиваль: Українська весна», під час якого у відбудеться низка культурних заходів: театральні вистави, кінопокази, концерти, мистецькі виставки, літературні читання та публічні дискусії.