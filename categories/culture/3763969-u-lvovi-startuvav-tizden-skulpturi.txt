У Львові стартував Львівський тиждень скульптури "Старе і Нове/Нове і Старе", під час якого планують показати більше 300 скульптур, об'єктів та інсталяцій.

Про це повідомляє кореспондент Укрінформу.

"Львівський тиждень скульптури розпочинається сьогодні. Хоча ще за місяць до цієї події ми зробили таку приголомшливу акцію та встановили вісім скульптур у Стрийському парку. Одна зі скульптур, яка називається "Впевнена", підняла цілу хвилю, скажімо так, інтересу і зацікавлення. Тому можна сказати, що розкрутка нашого Львівського тижня скульптури розпочалася раніше", - сказав під час відкриття куратор події Павло Гудімов.

За його словами, у час війни культура має особливу місію. Саме зараз важливо зберегти дух, культуру, силу і талант, які є засобами і метою нашої великої перемоги, фундаментом для нашого розвитку і самопізнання.


Організатори наголошують, що Львівський тиждень скульптури - це найбільша скульптурна подія країни. Цьогоріч Тиждень відбудеться на більше 10 виставкових просторах, де будуть представлені понад 300 скульптур, об’єктів та інсталяцій, включаючи великі паркові та вуличні скульптурні проєкти.


"Ніхто не сумнівається, що у нас героїчна історія і зараз ми творимо новітню героїчну історію України, так само ніхто не має піддавати сумніву якість українського мистецтва. Вдячність і шана усім, хто його творить", - додав під час офіційного відкриття події начальник Львівської ОВА Максим Козицький.


Програма та головні локації тижня скульптури працюватимуть цього року в період з 20 вересня до 11 жовтня.

Уперше Львівський тиждень скульптури провели восени минулого року. Цьогоріч організатори долучили більшу кількість художників, музеїв, колекціонерів, партнерів, аудиторії, щоб розкрити в просторі головного проєкту, на вулицях та у парках міста тему взаємодії нового і старого.

Як повідомляв Укрінформ, 18 серпня у Стрийському парку встановили колекцію сучасної скульптури, яка формує новий «Скульптурний маршрут». Ще під час встановлення деякі з представлених творів викликали резонанс і широке обговорення серед львів’ян, зокрема робота Василя Корчового «Впевнена» (2021 рік). Проєкт буде доступним для всіх до листопада 2024 року.

Фото Анастасії Смольєнко