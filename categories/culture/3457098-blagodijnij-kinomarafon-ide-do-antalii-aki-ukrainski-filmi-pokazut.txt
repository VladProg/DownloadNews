CinemAid Ukraine Charity Film Marathon на підтримку України продовжиться 17 квітня в турецькій Анталії.

Як передає Укрінформ, про це повідомляє пресслужба Держкіно.
«У неділю, 17 квітня, о 14:00 в Анталії, в кінозалі Центру громадського суспільства та інновацій ім. Абдулли Севімчока ASSIM, в межах Всесвітнього благодійного кіномарафону CinemAid Ukraine Charity Film Marathon глядачі побачать історичну драму "Чужа молитва" режисера Ахтема Сеітаблаєва та короткометражні фільми "Домовина" Кадіма Тарасова і "Клоун" Олександра Кирієнка», - йдеться у повідомленні.

Як нагадали в Держкіно, стрічку "Чужа молитва" Ахтема Сеітаблаєва засновано на реальній історії життя молодої кримськотатарської дівчини, яка під час окупації нацистами Бахчисарая врятувала 88 єврейських дітей. Кримська татарка Саїде Аріфова під час Другої світової війни двічі врятувала цих дітей-сиріт: спершу — від нацистів, видавши дітей за кримських татар, а вдруге — від військ НКВС, які здійснювали депортацію кримських татар у травні 1944 року, довівши, що ці діти є євреями. Стрічку створено за підтримки Державного агентства України з питань кіно.

Короткометражні фільми "Домовина" Кадіма Тарасова та "Клоун" Олександра Кирієнка екранізовано в межах проєкту "Дивись українське".
Захід відбудеться під патронатом посольства України в Турецькій Республіці, за підтримки консульства України в Анталії, ГО "Українська родина" та Українського культурно-мистецького об’єднання. Співорганізатором є Асоціація "Дивись українське".
CinemAid Ukraine Charity Film Marathon – серія показів українського кіно за кордоном на підтримку України. Благодійний кіномарафон ініційований Державним агентством України з питань кіно спільно з Українською кіноакадемією, Асоціацією "Дивись українське", Українською кіноасоціацією, ГО "УкрКіноФест", ГО "Спілка підприємців теле та кіноіндустрії", ГО "Нарешті", КП "Київкінофільм", БО БФ "Двері" та ГО "Центр розвитку креативних індустрій".
Як повідомляв Укрінформ, CinemAid Ukraine Charity Film Marathon розпочався 31 березня у столиці Туреччини Анкарі показом фільму Михайла Іллєнка "Толока". Благодійний кіномарафон продовжився 1-3 квітня у столиці Польщі Варшаві, 9 квітня - у турецькому місті Ізмір, 9-10 квітня – знову у Варшаві, 10 квітня – у Торонто.
Фото: usfa.gov.ua