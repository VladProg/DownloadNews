Пам'ятник відомому письменнику Миколі Гоголю в Ніжині Чернігівської області обклали мішками з піском, щоб захистити від можливих руйнувань.

Про це у Фейсбуці написав міський голова Ніжина Олександр Кодола, передає Укрінформ.
"Російські ворожі війська знищують пам'ятки архітектури українського народу. Саме тому дав доручення комунальним підприємствам захистити пам’ятки архітектури міста. Пам’ятник Миколі Гоголю - один із тих, який укріплюють на випадок обстрілів ворога. Цей пам’ятник був відкритий 4 вересня 1881 року та став першим пам’ятником Гоголю у світі. Він пережив дві війни та став однією з туристичних візитівок нашого Ніжина", - йдеться в повідомленні.
За словами міського голови, для захисту від ворожих снарядів його обшивають фанерою та обкладають мішками з піском. Надалі планується захистити й інші пам'ятки архітектури в місті.
Як повідомляв Укрінформ, загарбники вже кілька разів обстрілювали Ніжин.
З 24 лютого розпочався новий етап російсько-української війни. Російські війська в Україні обстрілюють та знищують ключові об'єкти інфраструктури, здійснюють масовані обстріли житлових районів з використанням артилерії, реактивних систем залпового вогню та балістичних ракет.