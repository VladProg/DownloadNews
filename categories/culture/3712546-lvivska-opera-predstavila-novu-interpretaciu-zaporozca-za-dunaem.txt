У Львівській національній опері уперше поставили оперу «Запорожець за Дунаєм» Семена Гулака- Артемовського в новій інтерпретації режисерки Оксани Тараненко.

Про це повідомляє пресслужба Міністерства культури та інформаційної політики, передає Укрінформ.
«Запорожець за Дунаєм» Гулака-Артемовського впродовж багатьох десятиліть був однією з найбільш виконуваних українських опер. Процес підготовки нової постановки тривав кілька років», - йдеться в повідомленні.

Зазначається, що режисерська візія Тараненко позбавляє образ українського козацтва столітніх стереотипних нашарувань, навʼязаних російською культурою: "Козаки постали могутньою, войовничою та вільнолюбною силою, що здатна протистояти будь-яким перешкодам та ворогам".
Також повідомляється, що музичну обробку для опери зробили Олександр та Дмитро Саратські, за сценографію відповідав Тадей Риндзак, костюми розробила Людмила Нагорна, а сучасну хореографію поставив Олексій Бусько під орудою інтерпретаторки української музики Ірини Стасишин. Лібрето написали Микола Бровченко та Оксана Тараненко. Диригентом став Андрій Нагрудний. Хор, балет та оркестр - Львівської національної опери.

Роль Івана Карася зіграв Дмитро Кокотко, Одарки – Олеся Бубела, Оксани – Людмила Корсун, Андрія – Максим Ворочек, Султана – Петро Радейко, Імама – Віталій Загорбенський, Козака Мамая – Василь Садовський, Селіх-аги – Віталій Войтко, Терентія – Іван Лихач, Гасана - Микола Попов.

Я повідомлялося, оперу «Запорожець за Дунаєм» реалізовано в рамках творчої програми розвитку Львівської національної опери «Український прорив» генерального директора - художнього керівника театру Василя Вовкуна. В інтерв’ю Укрінформу Вовкун зазначив, що театр тримає європейський курс із наголосом на український репертуар.
Фото: МКІП