У Вінниці на подвір’ї Вінницького академічного музично-драматичного театру імені Миколи Садовського з’явиться новий мистецький простір просто неба «Театральний дворик».

Про це кореспондентові Укрінформу повідомили організатори проєкту з компанії «Вінницяконцерт».
«У Вінниці з’явиться новий мистецький простір «Театральний дворик». Це нова особлива локація, де щовихідних у серпні проходитимуть вистави та джазові концерти просто неба. Кошти від продажу квитків передаватимемо на підтримку Збройних сил України», - повідомили організатори.
Ініціатори проєкту зазначають, що в ході його реалізації на подвір’ї Вінницького академічного музично-драматичного театру імені Миколи Садовського з’явиться велика сучасна сцена і партер на 300 глядацьких місць. А в окремій лаунж-зоні, де будуть розміщені зручні пуфи і крісла-мішки, глядачі зможуть посмакувати ароматною кавою та поділитися враженнями від побаченого.
Проєкт стартує 6 серпня великим джазовим вікендом. Так, цього дня у Вінниці вперше пройде концерт «Джазовий The Beatles», а 7 серпня відбудеться концері «Джазовий Michael Jackson & Stevie Wonder», на якому прозвучать культові хіти Майкла Джексона та Стіві Вандера у виконанні відомих джазменів України Ольги Чернишової і бенду Urban Gypsy .
На 13 серпня запланований показ комедії «Про що мовчать чоловіки», у головній ролі — зірка Івано-Франківського національного академічного драматичного театру ім. Івана Франка, заслужений артист України Олексій Гнатковський. 28 серпня пройде великий концерт Сергія Асафатова.
У разі повітряної тривоги під час вистав та концертів глядачі зможуть перейти до безпечних укриттів у театрі ім. Садовського .
Яу повідомляв Укрінформ, у Вінниці презентували історико-мистецький нарис «Мозаїки Вінниці», в якому зібрана інформація про унікальні зразки монументального мистецтва.