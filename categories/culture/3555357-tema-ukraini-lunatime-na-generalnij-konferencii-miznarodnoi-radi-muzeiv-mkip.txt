У Празі стартувала 26-та Генеральна конференція Міжнародної ради музеїв (ІСОМ), зокрема, обговорюватимуть наслідки війни для культурної спадщини України.

Про це повідомляє пресслужба Міністерства культури та інформаційної політики, передає Укрінформ.
"Цього року, як і у 2014-му, Україна змушена знову говорити про той біль і руйнування, що їх принесла на нашу землю росія – і про наш опір, який триває на всіх рівнях, про об’єднані зусилля задля порятунку і підтримки культурної спадщини, про ризики, пріоритети, висновки та плани спільних дій", - сказала заступниця очільника МКІП Катерина Чуєва.
Зазначається, що цього року Україна представлена на кількох подіях, зокрема, ICOM Red Lists Session, окремій сесії Heritage Protection Responses in Ukraine. Також Україна стане учасницею круглого столу в рамках зустрічі музеїв SE Europe.
МКІП наголошує, що ІСОМ уважно стежить за подіями в Україні та рішуче засуджує навмисне знищення військами рф українського надбання, водночас всіляко підтримує українських музейників.
Міністерство подякувало за підтримку подорожей українських учасників оргкомітету Генеральної конференції ICOM General Conference та особисто Мартіні Лехмановій.
Як відомо, Міжнародна рада музеїв - це всесвітня громадська організація зі сприяння розвиткові зв'язків та взаємодопомозі між музеями та музейними працівниками різних країн, створена 1946 році в Парижі під егідою ЮНЕСКО. Організація об'єднує музеї понад 80 країн.