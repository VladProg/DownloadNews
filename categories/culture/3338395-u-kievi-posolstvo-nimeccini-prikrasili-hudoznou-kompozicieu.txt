У Києві на будівлі посольства Німеччини створили художню композицію, виконану у стилі тейп-арт.

Як передає Укрінформ, про це написав Київський міський голова Віталій Кличко у Фейсбуці.
"З послом Німеччини в Україні Анкою Фельдгузен презентували художню композицію, виконану в стилі тейп-арт, на будівлі посольства Німеччини. Її створили молоді українські та німецькі художники. Презентацію приурочили до завершення тижнів Німеччини в Україні. Прапори двох держав, зображення яких прикрасило фасад будівлі посольства, символізують дружбу та партнерство України та Німеччини, що триває вже майже 30 років. Невдовзі ми відзначатимемо річницю встановлення дипломатичних відносин між Україною і Німеччиною", - написав Кличко.

Він зазначив, що Німеччина завжди підтримувала незалежність і територіальну цілісність України, та наші європейські прагнення. Також, за його словами, ФРН допомагала і допомагає втілювати необхідні реформи.

"У Києві ми з німецькими партнерами втілюємо багато проєктів, які допомагають змінювати наше місто. Тривають і побратимські відносини Києва з кількома німецькими містами. І ми будемо продовжувати нашу співпрацю, переймати найкращий європейський досвід наших друзів", - додав міський голова.

Як повідомлялося, у Києві, на Театральній площі перед Національною оперою, встановили скульптурну інсталяцію молодого сучасного українського художника Михайла Деяка «Непередбачувані обставини».
Фото: Павло Багмут, Укрінформ