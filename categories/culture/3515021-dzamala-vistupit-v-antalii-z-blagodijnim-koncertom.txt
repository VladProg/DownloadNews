Українська кримськотатарська співачка Джамала 29 червня виступатиме в Анталії з благодійним концертом.

Квитки вже доступні для продажу в системі Biletix, передає Укрінформ.
"Асоціація солідарності з біженцями та мігрантами" (SGDD-ASAM) 29 червня 2022 року організує концерт для українських дітей без супроводу, які втекли від війни в Україні та знайшли притулок у Туреччині. Концерт, на якому виступатиме переможниця Євробачення-2016 українська співачка JAMALA, пройде в Театрі під відкритим небом Анталії.
Початок концерту о 19.00. Кошти, отримані з продажу квитків, підуть на допомогу дітям-сиротам, які перебувають зараз у Туреччині.
Як повідомляв Укрінформ, у столиці Нідерландів на концерті-марафоні на підтримку України розгорнули 30-метровий прапор нашої держави.