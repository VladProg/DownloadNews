Німецький рок-гурт Scorpions сподівається дати концерт миру на Майдані Незалежності у Києві після завершення війни.

Як передає Укрінформ, про це повідомив вокаліст Scorpions Клаус Майне в інтерв'ю Deutsche Presse-Agentur.
"Коли війна закінчиться, сподіваюся, у нас буде концерт миру на Майдані в Києві", - заявив соліст легендарного гурту.
Він також повідомив, що через російську війну проти України гурт скасував усі концерти на території російській федерації. "Я не вважаю можливим, щоб ми знову виступали в росії. Точно не в осяжному майбутньому", - сказав Майне.
Вокаліст Scorpions також вказав на те, що гурт змінив текст свого хіта "Wind Of Change" ("Вітер змін") з тим, щоб він не романтизував росію, а містив солідарність з Україною. "Після початку цієї війни, яку не можна було нічим виправдати, ми запитали себе, чи можемо ми далі грати цю пісню. Тепер вона показує нашу солідарність з Україною, а не романтизує росію, як раніше", - підкреслив Майне.
В інтерв’ю вокаліст Scorpions також наголосив, що, попри побоювання ескалації війни, зараз не можна послабити підтримку України: "Тому що те, що прийде потім, може бути гіршим за те, що є зараз".
Майне повідомив, що Scorpions вирушать в турне з новим альбомом "Rock Believer" з 8 квітня і приїдуть до Німеччини через Південну Америку і Францію в травні.
Як повідомляв Укрінформ, на концерті, що відбувся 27 березня 2022 року, вокаліст гурту Клаус Майне замість першого рядка пісні, "I follow the Moskva down to Gorky Park" (у перекладі – "Я йду берегом москви-ріки до парку Горького"), заспівав "Now listen to my heart, it says Ukraine" ("Тепер послухай моє серце, воно говорить Україна"). Так він підтримав українців, які відбивають збройне вторгнення російських військ на територію країни.