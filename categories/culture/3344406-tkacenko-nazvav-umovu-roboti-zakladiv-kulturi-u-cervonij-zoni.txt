Заклади культури є найбільш безпечними місцями, тому встановлювати для них додаткові обмеження і закривати, якщо всі співробітники вакциновані – несправедливо.

Як передає Укрінформ, таку думку висловив міністр культури та інформаційної політики Олександр Ткаченко в Телеграмі.
"Червона зона вже у багатьох регіонах України. І, на жаль, цей факт створює чимало ризиків для роботи закладів культури. Однак, це не означає, що вони повинні бути закриті. У червоній зоні заклади культури можуть залишатись відкритими, якщо співробітники та відвідувачі є вакцинованими, або мають результат негативного тестування методом ПЛР, або експрес-тест, або сертифікат, що підтверджує одужання", - написав Ткаченко.
Він зазначив, що юридично місцева влада має право посилювати обмеження, але ж заклади культури є найбільш безпечними місцями, і встановлювати для них додаткові обмеження і фактично закривати, у випадку, коли співробітники вакциновані – несправедливо. За його словами, сфера культури, що мала чи не найбільші збитки через пандемію, не зможе витримувати "удар за ударом".
"Ось вам для прикладу свіжий кейс: минулого тижня через швидкий темп росту захворюваності на ковід у місті Львівська міська рада прийняла рішення закрити заклади культури. Завдяки діалогу міністерства з міською владою ми досягли згоди. І від завтра робота музеїв та галерей, як відповідальних вакцинованих закладів, відновлюється. Так, це не всі заклади культури, але з мером ми домовились, що рішення буде обов’язково переглядатись у випадку, якщо ступінь вакцинації по закладам буде достатнім для їх відкриття. Вдячний за спробу порозумітися", - написав міністр.
Він наголосив, що у нинішні ковідні часи потрібно трансформуватись, і цю трансформацію забезпечує вакцинація, і якщо вона є - то люди не повинні її ігнорувати.
Якщо вам не байдуже на українську культуру – не закривайте її. Тим паче, це абсолютно у межах постанови Кабміну" - додав Ткаченко.
Як повідомляв Укрінформ, станом на 3 листопада до червоної зони епідемічної небезпеки віднесено столицю Київ і 15 областей: Дніпропетровську, Донецьку, Житомирську, Запорізьку, Івано-Франківську, Київську, Луганську, Львівську, Миколаївську, Одеську, Рівненську, Сумську, Херсонську, Хмельницьку, Чернігівську.