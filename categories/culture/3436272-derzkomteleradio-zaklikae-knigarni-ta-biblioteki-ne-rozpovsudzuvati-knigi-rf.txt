Державний комітет телебачення і радіомовлення звернувся до українських книгорозповсюджувачів з проханням вилучити з торговельних мереж, зокрема і з інтернет-магазинів, книги, виготовлені в рф.

Як передає Укрінформ, про це повідомляє пресслужба комітету.
"Держкомтелерадіо звертається до українських книгорозповсюджувачів з проханням вилучити з торгівельних мереж (у тому числі з інтернетмагазинів) книги, виготовлені в рф", - йдеться в повідомленні.
Крім того, комітет звернувся з листами до обласних та Київської військової адміністрацій вжити невідкладних заходів щодо недопущення розповсюдження у бібліотеках книг, виданих в рф.
"Ці заходи викликані відкритою та широкомасштабною військовою агресією Російської Федерації проти України та вживаються з метою протидії активній фазі інформаційної війни", - наголисили у комітеті.
Як повідомлялось, президент рф володимир путін 24 лютого оголосив війну Україні і розпочав масштабне вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.