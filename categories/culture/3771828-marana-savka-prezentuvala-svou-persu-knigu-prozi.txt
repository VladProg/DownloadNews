У Львові в межах фестивалю Coffee, Books & Vintage головна редакторка і співзасновниця «Видавництва Старого Лева» Мар’яна Савка презентувала свою першу книгу короткої прози «Люди на каві».

Про це повідомляє Видавництво Старого Лева, передає Укрінформ.
«Я думала і вагалася, чи маю я право на книгу з оповіданнями, де є оця неймовірна безтурботність життя, яка була у нас до повномасштабної війни. З іншого боку, впродовж цих півтора року теж писалися тексти. Це тексти з різних періодів і в одних є ця присутність воєнних реалій, в інших - немає», - сказала Савка.

В книзі «Люди на каві» письменниця вирішила зробити таку хронологію: спочатку дати ті тексти, які писалися тепер, щоб можна було одразу ввійти в книжку і зрозуміти що ми живемо в цих воєнних реаліях і що ця книжка сучасна. А наступний розділ містить оповідання, які писалися впродовж різних років.

Як зазначають у видавництві, книжка «Люди на каві» — це історії про звичайних людей, які живуть своє життя, з його драмами, болючими розривами і вічним прагненням щастя. У книзі багато чуттєвості, гумору і фіксації моменту, бо так важливо відчути мить, у якій ти живий і відчуваєш світ довкола - у повноті емоцій, звуків, смаків, кольорів. А ще книжка «Люди на каві» - це дебют Савки у прозі.

Мар’яна Савка - головна редакторка і співзасновниця «Видавництва Старого Лева», письменниця, перекладачка актриса, перформерка, художниця, лідерка тріо «Мар’яничі». Авторка понад 20 книг для дітей і дорослих та культурно-мистецьких проєктів. Як ілюстраторка дебютувала у 2019 з книжкою Юрка Іздрика «Меланхолії».
Як повідомляв Укрінформ, у Львові в межах фестивалю Coffee, Books & Vintage відбулася презентація книги «69 спецій для Серця». Її написав ресторатор, художник, письменник та воїн 80-ої окремої десантно-штурмової бригади Андрій Гудима, який загинув у липні у бою під Бахмутом.
Фото: ВСЛ