У Львові до 75-ї річниці проголошення незалежності Ізраїлю відкрили мурал “Атіква-Надія”, присвячений Нафталі Герцу Імберу – уродженцю Львівщини, видатному поету сучасної івритомовної літератури, автору ізраїльського державного гімну.

Про це повідомляє кореспондент Укрінформу.






У Львові відкрили мурал, присвячений автору державного гімну Ізраїлю / Фото: Анастасія Смольєнко, Укрінформ





































“Сьогодні ми відкриваємо мурал людині, що написала державний гімн Ізраїлю. Думаю, він допоможе нам краще пізнавати один одного і стане таким певним містком між Україною та Ізраїлем”, - зазначив під час церемонії відкриття міський голова Львова Андрій Садовий.
Мурал “Атіква-Надія” відкрили на вул. Князя Мстислава Удатного. Свого часу тут була Велика синагога Краківського передмістя, збудована у 1632 року і зруйнована нацистами під час Другої світової війни.
Урочисту подію приурочили до 75-річчя проголошення незалежності Ізраїлю (14 травня 1948 р.)
“Місце і час відкриття муралу були вибрані невипадково, незабаром - день 75-ліття Ізраїлю, і мільйони людей по всьому світу вимовлятимуть слова, написані майже 150 років тому уродженцем Львівщини Нафталі Герц Імбером. Ці слова з дитинства знає кожен ізраїльтянин”, - сказав посол Держави Ізраїль в Україні Міхаель Бродський.
Мурал, присвячений Імберу, – частина великого артпроєкту Art Meets History, започаткованого посольством Держави Ізраїль в Україні, який триває вже третій рік поспіль у різних містах. Він має на меті залучити українських художників до створення муралів із зображенням видатних ізраїльських діячів: письменників, поетів, громадських діячів, які народилися в Україні, саме в тих містах, де пройшло їхнє дитинство і юність. Перший мурал із зображенням юного Володимира-Зеєва Жаботинського був створений художницею Лесею Вербою в Одесі саме на тому будинку, де Жаботинський провів перші роки свого життя. Другий із зображенням відомої ізраїльської поетеси Зельди Шнеєрсон-Мішковської намалював у Дніпрі відомий місцевий художник-мураліст Валерій Колор у липні 2021 року. Мурал у Львові створений художниками Андрієм Савчишиним та Тарасом Довгалюком.