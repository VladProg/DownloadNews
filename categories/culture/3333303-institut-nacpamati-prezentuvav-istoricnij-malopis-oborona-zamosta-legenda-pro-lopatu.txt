Презентація першого мальопису Українського інституту національної пам`яті - "Оборона Замостя. Легенда про лопату" відбулася у Центральній бібліотеці імені Тараса Шевченка для дітей до Дня захисників та захисниць України.

Як передає Укрінформ, про це повідомляє пресслужба УІНП.
«Мальопис розповідає про українського сапера Гната Вечірнього на прізвисько Лопата та молодого польського стрільця Рафала Круца, які стали побратимами під час оборонних боїв у Замості в 1920 році, коли українські та польські союзні війська розгромили більшовицьку Першу кінну армію Семена Будьонного», - йдеться у повідомленні.

Голова УІНП Антон Дробович висловив переконання, що цей мальопис стане знаковою подією в популяризації історії та збереження національної пам'яті українського народу. «Дуже вдячний колегам - Володимиру Поліщуку та Ігорю Кромфу, які змогли поєднати свої таланти та зусилля і створити такий яскравий та цікавий проєкт з популяризації маловідомих та недостатньо відрефлексованих в культурі історичних подій», - сказав він у вітальному слові.

«Україні зараз потрібні герої. Але не герої, за якими хочеться плакати, а герої, які, бувши на вістрі, змогли дати тягла ворогові. Адже історія Замостя - це історія протистояння близько трьох тисяч українських та польських вояків проти 16-тисячної армії Будьонного. Це дійсно був прояв хоробрості та відчайдушності українського війська», - розповів художник, співавтор сценарію мальопису Володимир Поліщук.
Він додав, що, попри художність оповіді, у мальописі збережено повністю історичне підгрунтя, яке базується на архівних матеріалах, спогадах очевидців та проходило зовнішнє рецензування з фаховим науковим консультантом - професором Григорієм Савченком.
Своєю чергою співавтор мальопису Ігор Кромф зауважив, що популяризація історії через мальописи - це не нова, а вже цілком сформована світова практика, а Україна довгий час перебувала під радянським розумінням культури та підходу до популяризації будь-чого, де комікс вважався низьким жанром.
«У світі - це повноцінний вид з одного боку мистецтва, а з іншого - медіа. Поляки розповідають про свого героя-підпільника Вітольда Пілецького, чехи про антикомуністичних повстанців братів Машинів та події весни 1968 року. Колись комікси про Капітана Америку змотивували йти на фронти Другої світової війни куди більше американців, ніж усі рекрутингові контори. Тому для нас очевидним є те, що українські герої та українська історія повинні знаходити своє відображення в коміксах», - резюмував він.
Як зазначається, творці мальопису також анонсували створення серії коміксів «Слава Героям", які продовжать пригоди українського сапера Гната Вечірнього та розкриють героїчні сторінки Української революції XX століття, зокрема похід на Крим полковника Болбочана та спецоперацію зі знищення бандитського кубла в Одесі Державною вартою гетьмана Павла Скоропадського. Окрім того, у перспективних планах створення нуарного графічного роману, присвяченого подіям повстання в сталінському концтаборі "Степлаг", відомому також як Кенгірське повстання.
Фото: Центральна бібліотека імені Т.Шевченка для дітей та Вікторія Скуба