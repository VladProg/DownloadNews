Італійська сторона розпочала пошук економічних та технічних рішень для відновлення Одеського Спасо-Преображенського кафедрального собору, зруйнованого внаслідок російської атаки.

Про результати зустрічі т.в.о. міністра культури та інформаційної політики Ростислава Карандєєва зі спеціальним посланником міністра закордонних справ Італії, координатором робочої групи від Італії з питань відбудови та зміцнення стійкості України Давіде Ла Чечіліа інформує пресслужба МКІП, передає Укрінформ.
«Зараз наші зусилля спрямовані на збереження та відновлення об’єктів культурної спадщини, у тому числі музейних колекцій. Ми маємо велику потребу у реставраторах, тому сподіваємося на фахову та технічну допомогу Італії як країни, багатої на культурну спадщину», - зазначив Карандєєв.

Італійська сторона висловила готовність стати патронатом у відновленні Одеси та приєднатися до процесу відновлення Одеського Спасо-Преображенського кафедрального собору, який постраждав внаслідок російських атак. Робота з пошуку відповідних економічних та технічних рішень для відновлення цього важливого історичного об'єкта вже розпочата.
Також Карандєєв зауважив, що розбудова співпраці між італійськими та українськими культурними центрами на рівні територіальних громад дасть можливість відбудувати стійку Україну.

«Така співпраця охоплює обмін досвідом між нашими державами щодо підготовки працівників музеїв та заповідників, надання вакансій, а також надання стипендій та грантів для збереження фаховості та культурної продуктивності українських митців, які перебувають за кордоном», - додав т.в.о. глави МКІП.

Він також висловив вдячність італійській стороні за особливу увагу, приділену нагальним викликам, зокрема Одесі.
«Ми висловлюємо подяку всім громадянам Італії за їхню підтримку в військовому та гуманітарному напрямках. Військова підтримка необхідна для досягнення перемоги, а гуманітарна - для того, щоб ми могли встояти і дивитися вперед з впевненістю в майбутнє. Це свідчить про вашу віру в перемогу України і в наше подальше відновлення відповідно до європейських стандартів», - підкреслив Карандєєв.
Сторони домовилися про подальшу розбудову та втілення спільних ініціатив в галузі культури.
У ніч на 23 липня російські війська здійснили масовану атаку по території Одеси та області. Загарбники випустили 19 ракет різного типу. Удар припав на історичний центр Одеси, внесений до Списку Всесвітньої спадщини ЮНЕСКО. Унаслідок атаки пошкоджені 25 пам’яток архітектури, зокрема Спасо-Преображенський кафедральний собор.
Фото: МКІП