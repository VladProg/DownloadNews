У Локарно відзначили нагородами польсько-німецький документальний фільм про Україну "Синдром Гамлета". На прем'єрі картини команда стрічки провела акцію на підтримку України.

Про це повідомляє Держкіно, передає Укрінформ.
"Синдром Гамлета"/"The Hamlet Syndrome" режисерів Ельвіри Нєвєри та Пьотра Росоловського – це потужний портрет покоління молодих українців, народжених після розпаду Радянського Союзу, сформованих Майданом 2013 року, натхнених силою політичних змін та зранених війною.
Стрічка про Україну отримала дві нагороди 75-го Міжнародного кінофестивалю у Локарно: Гран-прі "Тижня критики" та премію незалежних швейцарських критиків Boccalino d'Oro за найкращий документальний фільм кінофестивалю", - йдеться у повідомленні.


На прем'єрному показі стрічки були присутні українські герої фільму – акторка Оксана Черкашина ("Погані дороги", "Клондайк") та Ярослав Гавянець, який зараз служить у Збройних силах України. На червоній доріжці під час прем'єри фільму знімальна група стрічки провела акцію на підтримку України.


"За кілька місяців до повномасштабного російського вторгнення в Україну у 2022 році п’ятеро молодих людей беруть участь у створені унікальної театральної постановки, яка намагається пов’язати їхній досвід війни з шекспірівським "Гамлетом". Для кожного з них сцена стає платформою для вираження своїх переживань та травм через можливість поставити самим собі запитання "бути чи не бути" на тлі дилеми, яка є в житті кожного з героїв. Головні герої борються з розчаруванням, безсиллям і гнівом, намагаючись навести лад у своєму житті, часом занурюючись у болісне минуле. Напружені репетиції вистави поєднуються зі сценами з життя героїв, створюючи потужний портрет покоління, яке намагається подолати травму війни, що після вторгнення росії не лишається у минулому, а стає їх сьогоденням і майбутнім", - розповіли у Держкіно.

Як повідомлялося, український фільм режисера Крістіни Тинькевич "Як там Катя?" отримав дві нагороди 75-го Міжнародного кінофестивалю у Локарно. Український фільм змагався за нагороду конкурсу Concorso Cineasti del presente ще з 14 стрічками.
Фото: Joshua Sternlicht, Piotr Rosolowski