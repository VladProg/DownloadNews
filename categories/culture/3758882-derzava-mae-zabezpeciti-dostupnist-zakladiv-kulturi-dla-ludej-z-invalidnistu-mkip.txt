Тимчасовий виконувач обов'язків глави МКІП Ростислав Карандєєв перевірив на предмет впровадження безбар’єрності чотири заклади культури на Львівщині.

Як передає Укрінформ, про результати робочого візиту т.в.о. міністра культури та інформаційної політики Ростислава Карандєєва до Львова повідомляє пресслужба Міністерства культури та інформаційної політики.
«На жаль, в Україні через війну щодня зростає кількість людей з інвалідністю. Держава має забезпечити для них не лише якісну реабілітацію, а й інтеграцію в суспільство, зокрема й через культуру. Театри, музеї, галереї та ще багато мистецьких просторів мають стати доступними для людей з інвалідністю. І ми вже на цьому шляху», - наголосив Карандєєв.

Він також зазначив, що МКІП працює над впровадженням соціальної інклюзії в інформаційній сфері, - аудіогідів для людей з порушенням зору, перекладачів жестових мов для людей з порушенням слуху, встановленням табличок Брайля в музеях. Також відомство опікується технічним вдосконаленням закладів культури, зокрема, встановленням пандусів та облаштуванням приміщень.
Згідно з повідомленням, у межах свого візиту Карандєєв проінспектував на предмет впровадження безбар’єрності Жовківський замок, Львівський національний академічний театр опери та балету імені Соломії Крушельницької та Національний академічний драматичний театр імені Марії Заньковецької.
Як повідомляв Укрінформ, наприкінці квітня 2023 року уряд ухвалив план заходів на 2023-2024 роки з реалізації Національної стратегії зі створення безбар’єрного простору в Україні на період до 2030 року. Він передбачає реалізацію 15 міністерствами та держорганами 472 заходів у цьому напрямку.