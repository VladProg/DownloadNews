Усі об'єкти нерухомої культурної спадщини, які є в Україні, тепер мають свої електронні декларації.

Як передає Укрінформ, про це повідомляє пресслужба Міністерства культури та інформаційної політики в Фейсбуці.
"МКІП продовжує роботу над створенням цифрового реєстру спадщини. І наразі ми завершили перший етап - декларування даних. Наступним кроком стане верифікація: дані перевірятимуть спочатку керівники профільних департаментів обласних державних адміністрацій, а пізніше — співробітники Головного управління охорони культурної спадщини МКІП. Всі дії будуть підписуватись кваліфікованим електронним підписом для максимального контролю та прозорості процесів", - йдеться у повідомленні.
У міністерстві нагадали, що на сьогодні в Україні налічується майже 120 тисяч об'єктів нерухомої культурної спадщини, але до цього часу не існувало єдиного обліку. Реєстри велись у паперовій формі, або не велись взагалі.
Як повідомляється, єдиний електронний реєстр дозволить врегулювати процес збереження пам'яток. Пізніше цей реєстр буде доступним для взаємодії з системами E-construction, Держгеокадастром та іншими держреєстрами. Це дозволить правоохоронцям своєчасно реагувати на порушення, будівельникам - отримувати дозвільні документи, а громадськості - контролювати процеси.