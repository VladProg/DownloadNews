Американський актор Алек Болдуін, який випадково застрелив оператора Галину Гатчінс на зйомках фільму «Іржа», віддав свій телефон слідчим в рамках розслідування у цій справі.

Як передає Укрінформ, про це інформує телеканал NBC News.
Аарон Даєр, цивільний адвокат Болдуїна, сказав, що актор передав слідчим свій телефон у п'ятницю вранці, але попередив, що він не надаватиме жодних відповідей для слідства.
"Зрозуміло, що йому сказали, що це була реквізитна зброя, і він виконував інструкції, коли сталася ця трагічна подія. Питання, на яке потрібно відповісти, полягає у тому, як справжні набої взагалі потрапили на знімальний майданчик", - додав Даєр.
Як повідомлялося, 21 жовтня під час зйомок художнього фільму «Іржа» (Rust) у штаті Нью-Мексико американський актор та продюсер Алек Болдуїн випадково застрелив операторку – 42-річну громадянку України Галину Гатчінс (Андросович). Крім того, поранення дістав 48-річний режисер Джоел Соуза. Болдуїн вистрілив з реквізитної зброї, що мала бути заряджена холостим набоєм.
Сам актор під присягою заявив, що був переконаний у безпечності зброї, яку йому вручили. У ході слідства з'ясували, що помічник режисера, передаючи зброю Болдуїну, вигукнув: «Зброя – холодна».
Жодних офіційних звинувачень Болдуїну висунуто не було. Слідство у справі триває.