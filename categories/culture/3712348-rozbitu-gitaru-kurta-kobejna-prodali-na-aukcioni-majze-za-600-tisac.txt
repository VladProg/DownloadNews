Гітару, яку розбив на сцені фронтмен гурту Nirvana Курт Кобейн, продали на аукціоні майже за $600 тисяч.

Про це повідомляє ВВС, передає Укрінформ.
Аукціонний дім Julien's Auctions заявив, що очікував, що гітару Fender Stratocaster буде продано за 60 тисяч доларів. Натомість інструмент був проданий за 595 тисяч доларів. Ім'я покупця не називається.

Кобейн розбив її, коли Nirvana працювала над своїм хітовим альбомом Nevermind на початку 1990-х. Пізніше інструмент зібрали, але на ньому більше не можна було грати. Гітара була підписана усіма трьома учасниками гурту.
«Курт Кобейн, коли він був на сцені, коли грав, він був машиною. Ця людина була зла, і ви могли відчувати це на сцені. І ви відчували це по тому, як він поводився зі своїми інструментами», - заявив Коді Фредерік із Julien's Auctions.
Як відомо, Курт Кобейн боровся із залежністю від психоактивних речовин та депресією. У нього також були бурхливі стосунки зі своєю дружиною Кортні Лав.
Виконавець покінчив життя самогубством у квітні 1994 року.
Фото в тексті: Getty Images