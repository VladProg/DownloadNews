У Миколаєві з нагоди святкування Дня міста стартує фестиваль актуального мистецтва Mykolaiv ART Week.

Про це повідомляє Миколаївська міська рада, передає Укрінформ.
«Фестиваль актуального мистецтва Mykolaiv ART Week цього року відбудеться у змішаному форматі. А саме: онлайн-експозиція та віртуальний 3D-тур у доповненій реальності, а також офлайнові музичний концерт, покази фільму та анімації, воркшоп зі швидкого малюнку, лекція та дослідницька екскурсія», - йдеться у повідомленні.
Зазначається, що фестивальні активності відбуватимуться щодня з 8 по 15 вересня на різних локаціях міста. Вхід на усі події вільний за умови попередньої реєстрації.

«Цьогорічна тема фестивалю – Пам'ять - цілком відображає нашу нову реальність, в якій ми живемо. В умовах повномасштабної війни Україна бореться за власне майбутнє, одночасно повертаючись до тем ідентичності й опрацювання свого минулого. Тому саме про це ми хочемо сьогодні поговорити», - розповів куратор виставки фестивалю Дмитро Ларченко.
Офіційне відкриття фестивалю пройде у ДОФі 8 вересня, під час якого презентують онлайн-виставку MEMORY. Свої роботи для неї подали 260 учасників з 5 континентів світу. Для віртуальної експозиції відібрали 70 авторів з мистецькими проєктами у різних жанрах, які працюють з темами дослідження культури, історії національної та особистісної ідентичності. Це фотографія, живопис, графіка та відеоарт.
Також у програмі музичний джазовий концерт від PERFORMANCE BAND Володимира Алексєєва, воркшоп зі скетчингу або швидкого малюнку, лекція-дискусія «Нові імена в топонімах Миколаєва. Хто ці люди?», театральна вистава за новелою Миколи Хвильового «Я(Романтика)», дослідницька екскурсія «ПРОщо: залаштунки миколаївської бібліотеки» та багато чого іншого.
Організаторами фестивалю виступили Платформа MY ART у партнерстві з Агенцією розвитку Миколаєва. Головна фестивальна подія міста проходить за підтримки Українського культурного фонду.
Цього року фестиваль приурочений до Дня міста, яке відзначається 9 вересня.