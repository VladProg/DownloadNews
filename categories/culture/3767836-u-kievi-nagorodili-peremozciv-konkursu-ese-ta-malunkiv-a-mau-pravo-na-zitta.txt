В Українському державному університеті імені М.П.Драгоманова відбулося урочисте нагородження більше ніж 60-ти переможців Всеукраїнського конкурсу есе та малюнків "Я маю право на життя".

Про це повідомляє кореспондент Укрінформу.
«Можу сказати лише одне: ви всі дуже талановиті діти. Хоча, дивлячись на малюнки і читаючи есе, навіть і не скажеш, що їх створили діти. Мабуть, душа ваша вистрибнула за межі дитинства, бо дивитеся на цей світ інакше. Я просто був вражений вашим баченням, вашим талантом», - сказав ректор УДУ ім. Драгоманова Віктор Андрущенко.
Конкурс есе та малюнків "Я маю право на життя" проходив протягом травня-червня. За цей період до організаційного комітету надійшло близько 2000 робіт для участі в конкурсі. Згідно з рішенням журі, до якого увійшли викладачі університету, представники Міністерства освіти і культури, Міністерства молоді та спорту, Міністерства культури та інформаційної політики та партнери, призерами стали 100 робіт.
Зокрема, у номінації "Есе" 21 учень отримав третє місце, а дев'ять учнів - друге. У номінації "Малюнки" 14 учасників здобули третє місце, а 11 - друге.
Нагороди за найкращі есе отримали Оксана Вигівська з Житомирщини, Роман Олексієнко з Вінниччини, Анастасія Пелешко із Запоріжжя та Вікторія Хохлова з Дніпропетровщини.
Перше місце у номінації "Малюнки" вибороли Леся Галущак з Хмельниччини, Владислав Дьоркін з Вінниці, Олександра Євпак з Житомирської області, Анна Крулько з Ужгорода, Поліна Мовчан із Сумщини, Вікторія Овдієнко з Чернігівщини та Ірина Спольська з Тернопільщини.






У Києві нагородили переможців конкурсу есе та малюнків «Я маю право на життя» / Фото: Тарасов Володимир, Укрінформ














































Нагородження супроводжувалося концертом, де, зокрема, виступили артисти ансамблю танцю "Київ-Політ", ансамблю сучасної хореографії "Фламінго", ART Music School "Забава" та вихованці університету ім. Драгоманова.
Як повідомлялося, конкурс "Я маю право на життя" організував Навчально-науковий інститут права та політології УДУ ім. М. П. Драгоманова з метою привернення уваги до порушених прав українських дітей і молоді, які постраждали від російської широкомасштабної збройної агресії проти України, розвитку відносин у різних сферах суспільного життя, пропаганди європейських цінностей, демократичних принципів державного устрою.