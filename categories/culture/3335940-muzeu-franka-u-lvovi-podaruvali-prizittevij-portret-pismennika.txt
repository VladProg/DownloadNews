Дім Івана Франка у Львові отримав у подарунок прижиттєвий портрет письменника роботи Фотія Красицького.

Про це у Фейсбуці повідомив директор музею «Дім Франка» Богдан Тихолоз, передає Укрінформ.
«Безцінний дар для Дому Франка: портрет Івана Франка роботи Фотія Красицького! Цей портрет до Музею було передано родиною відомого літературознавця, вченого-медієвіста Володимира Івановича Крекотня з добрих рук пані Ольги Крекотні, за що їй складаємо щиру подяку», - написав Тихолоз.
Подарунок жінка вручила директорові музею під час зустрічі в Києві.
"У нашій родині зберігається прижиттєвий портрет Франка, написаний з натури художником Фотієм Красицьким. Красицький – наш непрямий родич, він був одружений із Ганною Крекотень, сестрою мого рідного діда по батькові Івана Фотійовича», - розповіла Крекотня.

У Музеї Франка обіцяють більше деталей про саму роботу розповісти згодом, під час публічної презентації портрету у Львові, після скасування карантинних обмежень.
Фотій Красицький – український живописець і графік, педагог. Народився 24 серпня 1873 на Черкащині. Був внучатим племінником Тараса Шевченка, якому присвячена велика частина його творчості. За кошт Миколи Лисенка навчався в Київській рисувальній школі Миколи Мурашка, в Одеському художньому училищі, а згодом – у Вищій художній школі при Імператорській академії мистецтв у Санкт-Петербурзі в майстерні Іллі Рєпіна. Товаришував із багатьма діячами української культури, зокрема, з родинами Косачів, Лисенків, Матушевських, Грушевських, Старицькиих, Марією Заньковецькою та іншими. Помер у Києві 2 червня 1944 року. Похований на Байковому кладовищі.