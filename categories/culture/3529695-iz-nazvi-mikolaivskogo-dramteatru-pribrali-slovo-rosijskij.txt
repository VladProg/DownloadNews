Із назви Миколаївського академічного художнього драматичного театру прибрали слово "російський".

Це рішення підтримали депутати Миколаївської обласної ради, передає Укрінформ із посиланням на Телеграм-канал голови облради Ганни Замазєєвої.
"Враховуючи позицію трудового колективу, прибрали з назви нашого театру слово «російський». Сьогодні, після усього, що окупанти творять на нашій землі, після вбивств дітей, слово «російський» = «терористичний». Це визнає вже усе світове суспільство! Тому відсьогодні наш театр цього слова у своїй назві не має", - зазначила Замазєєва.
Крім цього, на сесії розглянули ще кілька питань. Зокрема, звільнили від плати за оренду комунального майна підприємців на території Баштанського, Вознесенського та Миколаївського районів (включаючи м. Миколаїв). Ухвалено й низку важливих рішень у сфері охорони здоров’я, що допоможе медзакладам підвищити рівень допомоги громадянам і стати більш мобільними у прийнятті управлінських рішень.
Як повідомляв Укрінформ, 15 липня щонайменше 10 ракет влучили у будівлі двох університетів у Миколаєві - педагогічного і суднобудівного.
Фото: Телеграм Ганни Замазєєвої