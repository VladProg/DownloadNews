В Україні знімуть трилер «Хрущі», дія якого розгортатиметься наприкінці 50-х у радянській Україні.

Про це Укрінформу повідомили автори майбутнього фільму.
«Фільм буде створено на перетині жанрів. Це інсектофобна сільськогосподарська виробнича мелодрама з елементами трилера, комедії й альтернативної історії. Ми стилізуємо картинку під український «виробничий» кінематограф 50–60-х, а також американську sci-fi продукцію того ж періоду», - розповів продюсер проєкту Пилип Іллєнко.

Також продюсером проєкту, який наразі перебуває на початковій стадії виробництва і розвиток якого підтримав Український культурний фонд, виступив сценарист та музичний журналіст Віталій Бардецький («Вусатий Фанк»).
Над сценарієм працювали Бардецький та письменник і журналіст Юрій Нікітінський. Також на стадії девелопменту до команди проєкту долучилися консультант з науки - кандидат біологічних наук, науковий співробітник Інституту фізіології НАН України Олексій Болдирєв і артдиректор проєкту - дизайнер і музикант Євген Таран.
«Ідея «Хрущів» виникла спонтанно декілька років тому, коли ми з дружиною поверталися на авто додому. То був пізній травень, раптом поодинокі хрущі почали битись об лобове скло. Далі вони почали падати десятками. Я зрозумів, що у дружини фобія на хрущів, а фобії - це те, що треба для доброго трилера. Так і почав складатися пазл сюжету», - розповів Бардецький.
За його словами, події «Хрущів» відбуватимуться за хрущовської відлиги. Генеральний секретар ЦК КПРС Микита Хрущов ініціює реформу радянського сільського господарства, яке має на меті наздогнати й перегнати США за виробітком сільгосппродукції, особливо - кукурудзи. Щоб досягти цієї мети, використовуються всі засоби. Зокрема, будуються секретні лабораторії. В одну з таких у віддаленому селі вирушає амбітний столичний агроном. Там він знаходить кохання та стає до нерівного бою з жуками-мутантами.