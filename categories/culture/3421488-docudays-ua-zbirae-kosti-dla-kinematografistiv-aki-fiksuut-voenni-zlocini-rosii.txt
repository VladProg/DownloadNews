Команда ГО «Докудейз» та фестивалю Docudays UA збирає гроші для українських кінематографістів, які документують події війни в Україні, зокрема фіксують воєнні злочини агресорів.

Про це Укрінформу повідомили у пресслужбі кінофестивалю.
«Кінематографісти фіксують воєнні злочини, створюють матеріали для іноземних медіа та майбутніх фільмів, які згодом зможуть надати світові більш проникливий погляд на ситуацію в нашій країні», - ідеться в повідомленні.
Як зазначається, зібрані гроші буде розподілено на першочергові потреби: те, що зараз в особливому дефіциті та є найбільш необхідним для роботи, наприклад, бензин; закупівлю техніки та обладнання, необхідного для роботи: від батарейок та кабелів до жорстких дисків; кошти для надзвичайних ситуацій: якщо хтось з колег опиниться у форс-мажорній ситуації, коли потрібна буде швидка посильна фінансова допомога, йому оперативно виділятимуть з цього фонду від €500 до €1000.
Повідомляється, що переказ можна здійснити на рахунки ГО «Докудейз».
Якщо ви режисер та потребуєте підтримки, можете звʼязатися з координаторами за email-адресами darya.bassel@docudays.ua або sasha.kravchenko@docudays.ua.
Аби отримати підтримку, потрібно: на початку звернення вказати напрямок, за яким необхідна допомога (паливо/техніка/форс-мажор) та коротко описати ситуацію (суму на паливо, список техніки з зазначенням технічних параметрів та кількості, а також уточнення, чи потрібна допомога з закупівлею); додати до повідомлення номер банківської карти та ім’я й прізвище власника картки.
«Допомога надається насамперед українським кінематографістам, які наразі ведуть активні зйомки, беруть участь в організації знімального процесу або обробки відзнятого матеріалу. Координаторам може знадобитися час на перевірку наданої інформації та верифікацію особи. Переказ коштів здійснюється протягом доби (за винятком форс-мажорних ситуацій)», - інформують ініціатори.
Як повідомлялося, у звʼязку з вторгненням Російської Федерації в Україну команда Docudays UA ухвалила перенести 19-й Міжнародний кінофестиваль документального кіно про права людини‘ до скасування воєнного стану та припинення агресії.