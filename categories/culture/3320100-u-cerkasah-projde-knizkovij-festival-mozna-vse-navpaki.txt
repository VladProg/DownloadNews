У Черкасах 1-3 жовтня відбудеться книжковий фестиваль «Можна все навпаки», на який з'їдуться понад 50 видавництв зі всієї України.

Як передає Укрінформ, про це повідомляє пресслужба МКІП в Телеграмі.
"Десятки видавництв, всеукраїнські та всесвітньо відомі письменники, дискусії та інтелектуальні розмови: цьогоріч Черкаси знову стануть осередком літературного життя області. У Черкаську обласну філармонію з'їдуться понад 50 видавництв зі всієї України. А це означає, що хол філармонії наповниться тисячами книжок", - йдеться у повідомленні.
Зазначається, що на фестиваль завітають письменники, журналісти, науковці та шоу-мени зі Львова, Києва, Харкова, Вінниці та інших міст України, серед яких Макс Кідрук, Яніна Соколова, Володимир В'ятрович, Антін Мухарський, Дара Корній, Сашко Дерманський, проєкт «Ебаут».
Окрім цього, команда Черкаського книжкового фестивалю планує й інші інтерактивні розваги. А саме: баскетбольний матч між письменника та командою «Черкаські мавпи»; літературний тролейбус; етностімпанк вечірка: між двох світів.
Як повідомлялося, в Маріуполі 24-26 вересня пройде книжковий фестиваль Open Book.