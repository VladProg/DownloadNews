Франківський драмтеатр покаже прем’єру вистави «Ніч на полонині», в якій поєднали українську музику та класичний твір Олександра Олеся.

Про це у Франківському драмтеатрі повідомили на пресконференції, передає кореспондент Укрінформу.
«Це буде мюзикл. Нам дуже допоміг гурт «Лівінстон», Андрій Пантюх, який дав можливість з його музикою зрозуміти цей текст «Ніч на полонині». Все почалося з нього, а потім прийшла «Ніч на полонині». Мені в голові все це зійшлося і я зрозумів, що це буде класно зробити, об’єднавши українську музику та українську класику», - розповів режисер вистави Ігор Білиць.
Він зізнається, що поставити драму-мюзикл «Ніч на полонині» його підштовхнула розмова з військовим, який запевнив, що на фронті бійці сьогодні воюють не лише, аби повернути свою територію і свободу, але й для того, щоб українці повноцінно відчували життя.
«Війна – це боротьба за те, щоб люди жили, переживали різні почуття – злились, любили, страждали, обіймали, зраджували і закохувались. Відчуття життя дуже важливо, бо 90% мого емоційного перебування кожного дня – це гнів, інколи розчарування, відчуття несвободи після Краматорська, Каховської дамби… Оця трансляція життя дуже важлива у моменти, коли йде наче його заперечення», - переконаний режисер.
Він розповідає, що розмови про постановку вистави «Ніч на полонині» почалися ще півроку тому. Попри те, що режисер працює у Львівському театрі імені Заньковецької, виставу запропонував поставити в Івано-Франківську.
«Давно хотів працювати з командою Ростислава Держипільського, бо вони роблять незвичні і високоякісні речі в українському просторі. Хотілося бути причетним до цієї течії сучасного українського театру», - сказав режисер.
За його задумом, події у виставі відбуваються на етнофестивалі в Карпатах. Відтак, лісові духи та мавки, які уособлюють в цих краях свободу, на сцені представлять субкультуру хіпі і покажуть людям ту свободу, яка може перетворитись на ліки, що вбивають.
Виставу «Ніч на полонині» вперше покажуть на сцені Франківського драмтеатру 1 та 2 липня і вона завершить 84-ий театральний сезон.

Олекса́ндр Іва́нович Канди́ба — український поет, драматург, представник символізму, який публікував свої твори під псевдонімом Олександр Олесь. Поему «Ніч на полонині» він написав у 1941 році.
Гурт Livingston, фронтменом якого є Андрій Пантюх, виконує музику у жанрі барокко-поп.


Фото: Facebook/Франківський драмтетар