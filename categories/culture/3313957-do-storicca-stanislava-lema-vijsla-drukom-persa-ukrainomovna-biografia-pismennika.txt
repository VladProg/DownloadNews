З нагоди 100–річчя відомого фантаста Станіслава Лема, який народився у Львові, його біографію вперше випустили друком в україномовному перекладі.

Про це у Фейсбуці повідомив культурний менеджер Lem Station Михайло Лемак, передає Укрінформ.
«В моїх руках найочікуваніше для мене видання 2021 року — перша україномовна біографія Станіслава Лема, що написана польським журналістом Войчехом Орлінським і перекладена українською мовою Андрієм Павлишиним. Ця книга стане чудовим подарунком для українських поціновувачів творчості Станіслава Лема до сторіччя письменника, яке відзначатимемо вже цієї неділі», - зазначив Лемак.
Книга вийшла за сприяння Lem Station та House of Europe. Надрукувало її видавництво «Човен».
Михайло Лемик також анонсував відкриття спеціального муралу, який створили до 100-річчя Станіслава Лема на стіні Компресорної станції Lem Station. Воно відбудеться в неділю, 12 вересня о 18:30.
Як повідомлялося, львівська міська рада підготувала програму заходів для вшанування Станіслава Лема з нагоди ювілею. Зокрема, на фасад будинку, де жив письменник, по вул. Б. Лепкого, 4, встановлять пам'ятну таблицю, відбудеться дискусія в Радіо Гараж на тему «Місце Лема в українській сучасній культурі» за участю Юрія Андруховича, Ірини Старовойт, Андрія Лініка та Андрія Павлишина. Модерує подію Богдан Шумилович. А також в неділю увечері в Lem Station відбудеться відкриття фестивалю аудіовізуального мистецтва «Тетраматика».
Організаторами подій є управління культури ЛМР, Офіс «Львів - місто літератури ЮНЕСКО», ГО «НУРТ», ТзОВ «ЛемСтейшн» у партнерстві з офісом «Катовіце – місто музики ЮНЕСКО» та Ibis Styles Lviv Center.
Станіслав Лем народився 12 вересня 1921 року у Львові, а помер у 2006 році у Кракові. польський письменник єврейського походження, класик фантастичної літератури. Найпопулярніший з авторів Польщі за кількістю перекладів у світі. Лауреат премії Франца Кафки (1991) та Австрійської державної нагороди з європейської літератури (1985).
Фото: Твоє місто