У середу, 9 вересня, розпочинається кінотеатральний прокат документального фільму Олесі Моргунець-Ісаєнко "Депортація 44-46", який присвячений примусовому виселенню українців з території сучасної південно-східної Польщі до УРСР.

Як передає Укрінформ, про це повідомляє пресслужба Держкіно.
«Дата початку прокату обрана невипадково, адже саме 9 вересня 1944 року в Любліні між Польським комітетом національного визволення та урядом УРСР було укладено угоду про обмін населенням, що поклало початок масовій депортації понад 480 тисяч українців Лемківщини, Надсяння, Холмщини, Південного Підляшшя, Любачівщини та Західної Бойківщини», - ідеться в повідомленні.
Як зазначається, у фільмі використано хронікальні кадри, тогочасні газети, історичні фотографії та мапи, а історії депортованих відтворено в ігровому й анімаційному сюжетах.
Режисерка картини – Олеся Моргунець-Ісаєнко, автор сценарію – Тарас Лазер, режисерка анімації – Ольга Гаврилова, оператор – Євгеній Кирей, композиторка – Оксана Моргунець, пісні – Ірина Лазер і гурт Mavka, художник-постановник – Владлен Одуденко.
У головних ролях знялися Лариса Руснак та Ірина Лазер.
Продюсери – Олена Яковенко та Артем Денисов. Дистриб’ютор – кінокомпанія "Сіневерс".
Науковий консультант картини – історик Роман Кабачій. Рецензенти сценарію - професор Жешувського університету Ян Пісулінський та професор Київського національного університету імені Тараса Шевченка Володимир Сергійчук.
Прем’єра фільму "Депортація 44-46" відбулася цьогоріч на кінофестивалі "Молодість". Пізніше стрічку демонстрували на фестивалях у Кракові, Запоріжжі, Хмельницькому та інших містах.
Фільм створено кінокомпанією "UM-Group" за підтримки Державного агентства України з питань кіно.
Картину можна подивитися у Києві (кінотеатр "Жовтень", "Ліра", "Старт", "Дніпро", "Факел", "Kinoman", "Лейпциг", "Флоренція", кінотеатрі ім. Т.Шевченка), Запоріжжі (кінотеатр ім. О.Довженка), Житомирі (кінотеатр ім. І.Франка), Львові (Львівський кіноцентр), Херсоні (кінотеатр "Ювілейний"), Луцьку (кінотеатр "Premier City"), Ужгороді (кінотеатр "5 елемент"), Трускавці (кінотеатр "Злата"); Дрогобичі (кінотеатр "Злата PLUS").
У Києві, в кінотеатрі "Жовтень", 12 вересня о 14:00 відбудеться спеціальний показ стрічки за участі творчої групи картини. Також запланована серія спеціальних показів у мережі кінотеатрів "Планета Кіно" в Києві, Харкові та Львові. Ведуться перемовини про організацію показів в інших містах України.