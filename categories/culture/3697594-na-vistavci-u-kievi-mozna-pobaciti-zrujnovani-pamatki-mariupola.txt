У Національному музеї історії України відкрилася фотовиставка, на якій представлено зображення зруйнованих пам'яток Маріуполя.

Про це повідомляє кореспондент Укрінформу.
«Об’єкти, які ми тут сьогодні бачимо – це біль для всіх мешканців Маріуполя. На виставці зібрані всі об’єкти, які були візитівкою нашого міста. Це наша історична цінність, яка простояла віками до того моменту, коли її зруйнували російські окупанти», - зазначив перший заступник міського голови Маріуполя Михайло Когут.

На більш як 30 стендах зібрані світлини найвизначніших архітектурних пам'яток Маріуполя - у їхньому первинному вигляді та теперішньому, після руйнування.
«Маріуполь – це пам’ятка масштабних руйнувань, яких завдала нашій країні російська федерація. Ви можете побачити архітектурні об'єкти до війни та їхній сьогоднішній стан. Кожен із вас може пересвідчитися, що багато з них знищені не випадково, а свідомо - особливо ті пам’ятки, що мають стосунок до історії нашої держави», - підкреслив директор НМІУ Федір Андрощук.

Зокрема, в експозиції - фото готелю «Континенталь», пам'ятника митрополиту Ігнатію, «Казенного винного складу» на вулиці Нільсона, будинку Трегубова, Драматичного театру.
«Напередодні війни Маріуполь було визнано культурною столицею України. Місто розбудовувалося, тут вирувало культурне життя. Дивлячись на ці фотографії, розумієш, що, безперечно, ми все відбудуємо. Однак важливо сказати, що прощення цьому немає. Бо це свідоме нищення культурних пам’ятників, музеїв. Наразі ми нарахували понад 550 зруйнованих пам’яток в Україні. І Маріуполь, на жаль, у цьому списку посідає один із вищих щаблів», - зауважив міністр культури та інформаційної політики Олександр Ткаченко.
Він підреслив, що за всі злочини, скоєні росією в Маріуполі, зокрема за розкрадання культурних цінностей, настане відповідальність.
Виставка триватиме до 1 травня.
Як повідомлялося, станом на 24 лютого у Маріуполі налічувалося 206 історичних будівель, 6 із яких мали статус пам’ятника архітектури. Також було 102 пам’ятники історії та культури, 4 пам’ятники монументального мистецтва, 24 монументальні мозаїчні полотна та 33 об’єкти археології.