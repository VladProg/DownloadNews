Масштабний проєкт «Автентична британська музика. Бірмінгем-Київ» реалізує у жовтні Національна оперета України спільно з Бірмінгемською оперою за підтримки УКФ та Британської Ради.

Про це Укрінформу повідомили у пресслужбі театру.
“Проєкт поєднує музичний театр і музичну освіту. Він включає концерт британської музики на головній сцені Національної оперети України, відеофільм-концерт за участю соліста Бірмінгемської опери, професора співу Королівської Музичної Академії Великобританії, диригента хору Норвічського собору (Norwich Cathedral) Марка Вайльда, майстер-класи з англійської вокальної мови, запуск двомовної, україно-англійської веб-платформи. Проєктом передбачена спеціальна комунікаційна програма для людей з інвалідністю”, - ідеться в повідомленні.

Як зазначається, у концерті та в освітніх заходах проєкту поряд з професійними артистами і музикантами братимуть участь волонтери. Проєкт присвячений пам’яті режисера і фундатора Бірмінгемської опери Грема Віка, відомого у світі завдяки своїм новаторським постановкам оперних вистав за участю волонтерів, що «переживали оперу зсередини».
Повідомляється, що 12 та 15 жовтня ментор з Британії Марк Вайльд проведе онлайн майстер-класи для українських солістів-вокалістів та хору. Відцифровані версії майстер-класів будуть доступні на веб-платформі проєкту. Для концертної програми Марк Вайльд виконає онлайн кілька творів, серед яких улюблена британцями лірична Кашмірська пісня (Kashmiri Song) А.Герні.
А ключова подія україно-британського проєкту – безкоштовний концерт «Автентична британська музика. Бірмінгем-Київ» - відбудеться 21 жовтня о 19:00 на головній сцені Національної оперети України. Для українських слухачів концерт стане путівником британської музичної культури.
Програма концерту складена з найпопулярніших британських творів різних епох: прозвучать народні мелодії та їхні сучасні інтерпретації, хорові твори та інструментальні композиції, фрагменти семіопер часів бароко, музика з оперет і опер ХІХ і ХХ століть, твори Айвора Герні, Х'юберта Перрі, Генрі Перселла, Едварда Елгара, Георга Фрідріха Генделя, Олександра Кошиця. Шотландські пісні Олександра Кошиця українською мовою виконають волонтери проєкту – хор хлопчиків та юнаків Київського дитячого музичного ліцею ім. М.Лисенка.
Зазначається, що твори британської музики в обробках легендарного українського композитора маловідомі в Україні, вони були створені композитором під час перебування в Америці (1924-25), вже після гастрольного туру Великою Британією (1920), де хорову капелу Кошиця назвали «Оркестром голосів».
«Гадаю, що цей проєкт – гарна можливість попрацювати з українськими колегами й дослідити досягнення британської музики, особливо під час виконання пісень, завдяки яким можна віднайти щось нове. Сподіваюся, що зможу передати чуття стилю, те, як ми виконуємо англійські пісні, поділитися репертуаром, що не дуже відомий поза межами Великої Британії. Сподіваюся, мені вдасться донести цю чудову музику до людей, які раніше її не чули. Вважатиму успіхом зацікавленість глядачів цими творами, їхнє бажання ближче познайомитися з репертуаром, прийти на концерт, де буде ще більше англійської музики», - коментує Марк Вайльд.
Як нагадали у пресслужбі, Грем Вік (30.12.1953 - 17.07.2021) – фундатор і художній керівник Бірмінгемської опери. Режисер, чиї постановки опер у Ла Скала, Зальцбурзі, Метрополітен-опера, Лондоні, Парижі, Сіднеї, Мадриді, Санкт Петербурзі, Бухаресті, Афінах і Бірмінгемі відомі як незвичайні, по-справжньому новаторські. Його бачення сучасного театру як учасницького проєкту було покладене в основу україно-британської колаборації.