У Львові на благодійному мистецькому аукціоні зібрали понад 63 тис. доларів на обладнання для військових шпиталів.

Про це у Фейсбуці повідомив начальник Львівської ОВА Максим Козицький, передає Укрінформ.
«Мистецтво допомагає українській медицині: близько 127 тисяч доларів зібрали у Львові під час благодійного мистецького аукціону. Половину суми скерують на медичне обладнання для двох військових госпіталів на Запорізькому та Дніпропетровському напрямках. Іншу – передадуть авторам робіт», - написав Козицький .
За його словами, на благодійний аукціон виставили свої роботи 49 українських та іноземних митців, вони представили свій живопис і скульптурну пластику. Загалом йдеться про 65 лотів, серед яких були мистецькі твори старих майстрів, модерністів і сучасних художників.

Посадовець зазначив, що організував аукціон Благодійний фонд Козицького «Ми і світ», - це вже п’ята така подія. Завдяки схожим ініціативам фонду раніше придбали важливе обладнання для захисників, апарат невідкладної допомоги передчасно народженим дітям, облаштували операційну в укритті перинатального центру, протезували двох жінок, які постраждали через агресивні дії Рoсії, та надали 10 стипендій студентам.
Як повідомлялося, у Дніпрі волонтери громадської організації «Сила Сердець» на благодійному аукціоні зібрали близько 11 мільйонів гривень на спецтранспорт для розвідників.