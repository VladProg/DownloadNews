Американська письменниця, сценаристка та продюсерка Енн Райс померла в суботу, 11 грудня, у віці 80 років.

Як передає Укрінформ, про це повідомляє AP.
Письменниця померла внаслідок ускладнень від інсульту, поінформував її син Крістофер Райс.
Народжена у Новому Орлеані в 1941 році, Енн Райс (ім'я при народженні Говард Аллен О'Браєн) стала всесвітньо відомою авторкою фантастики: її книги розійшлися накладом у понад 150 мільйонів примірників у всьому світі.
Зокрема, Енн Райс була автором роману «Інтерв’ю з вампіром» 1976 року, який пізніше був екранізований за сценарієм Райс у 1994 році режисером Нілом Джорданом. У головних ролях в картині знімались відомі актори Том Круз та Бред Пітт.
Роман «Інтерв’ю з вампіром» став першим із серії публікацій, відомої під загальною назвою "Вампірські хроніки".
Фото: Francine Orr / Los Angeles Times