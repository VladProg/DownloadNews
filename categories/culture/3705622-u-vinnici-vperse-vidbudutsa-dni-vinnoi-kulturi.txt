У Вінниці 25-28 травня відбудуться Дні винної культури - Vinnytsia Wine Days.

Про це у Фейсбуці повідомив заступник міського голови Вінниці Андрій Очеретний, передає Укрінформ.

«Наприкінці травня у Вінниці вперше стартують Дні винної культури - Vinnytsia Wine Days. Це захід, де будуть присутні професіонали з різних регіонів – виноградарі, винороби, представники готельно-ресторанного бізнесу, туристичної сфери та місцевого самоврядування», - написав Очеретний.
За його словами, гастрономічна тематика – невід’ємна складова туризму, що є пріоритетом міського розвитку. Вінниця популяризує подільську кухню та сприяє крафтовому виробництву.
Як повідомили Укрінформу в Офісі туризму Вінниці, програмою Vinnytsia Wine Days передбачені проведення Всеукраїнського дегустаційного конкурсу вина та спиртних напоїв ODESA WINE&SPIRIT AWARDS, міжнародна конференція «Еногастрономічний туризм - драйвер розвитку туристичних дестинацій», Vinnytsia International Wine symposium за участю представників ОІV, Мінагропроду, галузевих асоціацій, міжнародних експертів та українських виноробів.
Під час Днів винної культури відбудуться виставка «Героїчне (незламне) виноробство України», презентації кращих виноробень країни та переможців всеукраїнських конкурсів 2023 року тощо.
Фото: Андрій Очеретяний, Facebook