Понад 800 тисяч книжок передано у межах наймасштабнішої благодійної акції у сфері книговидання “Українським дітям – українську книгу”, яку реалізовували Держкомітет телебачення і радіомовлення з Офісом Президента та Міністерством культури й інформполітики.

Про це повідомив на пресконференції в Укрінформі голова Держкомтелерадіо Олег Наливайко.
“Понад 600 тисяч кілометрів проїхали автобуси, якими доставляють книги у межах акції. 800 тисяч книг вже розвезено по українських містах та у міста 25-ти країн світу. У 2023 році 300 тисяч книг розвезено, з яких 50 тисяч — по країнах Європи. 300 “українських книжкових поличок” встановлено. В рамках акції були передані книжки у 5 тисяч “пунктів незламності”, 50 тисяч книг для дітей, аби вони мали можливість тоді, коли не було світла, коли були повітряні тривоги, читати книги у “пунктах незламності". Також 5 тисяч книг було передано в госпіталі військовим, 5 тисяч книг зібрано разом з МЗС та посольствами за програмою «Українській молоді – європейську книгу»”, - сказав Наливайко.
За його словами, жодної копійки з державного бюджету на цей проєкт не було використано, все це - благодійність. “Хочу сказати, що ми у рамках акції підтримуємо ту велику програму Міністерства культури та інформаційної політики із заміни російських книг у дитячих бібліотеках на україномовні. Вже зібрано 50 тисяч книг, які виїхали у Черкаси, Рівне, Одесу, Херсон, Миколаїв. До кінця цього року планується на одному з підприємств поліграфії надрукувати 50 тисяч книг та на початку наступного року - ще 50 тисяч книг”, - додав голова Держкомтелерадіо.

За участю т.в.о. міністра культури та інформаційної політики Ростислава Карандєєва в Укрінформі відбулася передача книг у заклади освіти у різних регіонах України. У першу чергу їх відвезуть у Тернопіль, Чернівці, Львів, Івано-Франківськ та Миколаїв.
“Зараз це одна машина, але за увесь період дії цієї програми сотні тисяч книжок вже направлені в різні регіони. Це і прифронтові регіони, це і програма «Українським захисникам – українську книгу», це і на деокуповані території, і в звичайні публічні бібліотеки в Україні, “і Книжкова полиця” за кордоном — це програма, якою опікується перша леді Олена Зеленська”, - додав він.
На переконання керівника МКІП, це все дуже важливо з точки зору промоції української культури та літератури. Це можливість розповісти світові про те, що українка книга є, розвивається та заслуговує на високу оцінку, на те, щоб її читали як в Україні, так і в різних країнах світу.
За словами директора департаменту публічної дипломатії та комунікацій Міністерства закордонних справ України Ірини Боровець, у центральних бібліотеках іноземних країн вже є 43 “українські книжкові поличок”. 8 листопада перша леді України Олена Зеленська у межах свого проєкту «Українська книжкова поличка» передала бібліотеці ЮНЕСКО українські сучасні видання. “Ми не збираємо зупинятися. Допоки триває агресія, допоки ця потреба в українській книзі українкою мовою для наших людей, наших дітей залишається”, - додала вона.
Як повідомлялося, Держкомтелерадіо спільно з Офісом глави держави та МКІП 15 березня 2022 року розпочали благодійну акцію «Українським дітям – українську книгу». Мета - безкоштовне забезпечення дітей та дорослих, які були змушені переселитися, рятуючись від російської агресії, підручниками, навчальними посібниками, художньою літературою. Згодом до акції приєдналося Міністерство закордонних справ, яке допомагає українській книзі долати кордони задля забезпечення українських дітей у потребі читати рідною мовою. Крім того, акція знайшла продовження в ініціативах «Українським захисникам – українську книгу» та «Українській молоді – європейську книгу».