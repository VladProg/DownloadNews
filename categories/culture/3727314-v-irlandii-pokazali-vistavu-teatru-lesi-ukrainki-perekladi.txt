Актори Національного академічного драматичного театру імені Лесі Українки зіграли виставу «Переклади» у Національному театрі Ірландії (Abbey Theatre).

Як передає Укрінформ, про це Міністерство культури та інформаційної політики повідомляє у Телеграмі.
З 20 по 24 червня в Національному театрі Ірландії в Дубліні відбулись гастролі театру імені Лесі Українки.

«У цій постановці, яка виконується українською мовою з англійськими субтитрами, можна спостерігати захоплюючу наполегливість народу, який намагається зберегти свою культуру навіть у найважчих обставинах», - зазначили у МКІП.

В міністерстві зауважили, що «Переклади» – це спільна мандрівка з культурними відкриттями як для тих, хто на сцені, так і для тих, хто в залі.
«Українці могли спостерігати за яскравим дослідженням ірландської культурної ідентичності та її історичних складнощів. Для ірландської ж аудиторії надзвичайно важливо спостерігати ті самі питання в сучасному українському контексті», - підкреслили у МКІП.

Як повідомляв Укрінформ, колектив Одеського театру опери та балету взяв участь у 6-му фестивалі класичної музики «DescOpera» в Республіці Молдова.