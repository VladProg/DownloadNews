Український фільм режисера Крістіни Тинькевич "Як там Катя?" отримав дві нагороди 75-го Міжнародного кінофестивалю у Локарно.

Про це Державне агентство з питань кіно повідомляє у Фейсбуці, передає Укрінформ.
"Українська стрічка "Як там Катя?" отримала спеціальний приз журі Ciné+, а виконавицю головної ролі Анастасію Карпенко визнали найкращою акторкою", - йдеться у повідомленні.
Як зазначається, на кінофестивалі у швейцарському Локарно український фільм змагався за нагороду конкурсу Concorso Cineasti del presente ще з 14 стрічками.

Стрічка "Як там Катя?" – соціальна драма про лікарку швидкої допомоги, яка шукає справедливості у недосконалому світі, щоб перемогти систему.

Виробництвом фільму займалась компанія Evos Film. Продюсерами виступили Ольга Матат та Влад Дудко, а головну роль виконала Анастасія Карпенко.
Як повідомляв Укрінформ, у липні стрічка “Носоріг" режисера Олега Сенцова стала найкращим фільмом кінофестивалю у Польщі та здобула Ґран-прі.