Україна долучилася до European Film Agency Directors association (EFAD) - європейської асоціації, що об’єднує 35 національних кіно- та аудіовізуальних агентств.

Про це повідомляє пресслужба Держкіно, передає Укрінформ.
Як зазначається, про це стало відомо під час виїзного пленарного засідання EFAD в межах Каннського кінофестивалю за участі українських представників – голови Держкіно Марини Кудерчук та виконавчої директорки Української кіноасоціації Вікторії Ярмощук, що розповіли про поточний стан української кіноіндустрії та можливості співпраці з нашою країною.
Представники EFAD оголосили ініціативи, запроваджені з метою підтримки України. Зокрема, EFAD і Національний центр кінематографії та анімації Франції (CNC), німецькі кінофонди (включно з національним фондом FFA), Нідерландський кінофонд (Netherlands Film Fund) і Кінофонд Люксембургу (Film Fund Luxembourg) зробили пожертви Міжнародній коаліції кінематографістів у зоні ризику (International Coalition for Filmmakers at Risk).
Коаліцією створено спеціальний "Надзвичайний фонд для режисерів" для допомоги кінематографістам, які перебувають у небезпеці через війну в Україні. Крім того, EFAD та Film Fund Luxembourg зроблять внесок до платформи Filmmakers for Ukraine, що допомагає українським кінематографістам знайти профільну роботу за кордоном.
Також ішлося про ініціативи на підтримку українських кінопрофесіоналів з боку Польського кіноінституту (Polish Film Institute), Естонського кіноінституту (Estonian Film Institute), Естонської кінематографічної спілки (Estonian Cinema Union), Литовського кіноцентру (Lithuanian Film Centre), благодійної британської організації в сфері кіно BFI, Міністерства культури Італії.
«Засудивши вторгнення в Україну та висловивши свою солідарність з нашим народом, асоціація EFAD та її члени зробили конкретні кроки для надання підтримки українським кінопрофесіоналам як в Україні, так і в державах, де ті знайшли притулок. Ми надзвичайно цінуємо цю підтримку і дуже вдячні за отримане запрошення вступити до асоціації EFAD без сплати членських внесків на найближчі два роки, яким неодмінно скористаємося заради подальшого посилення співпраці між українською та європейською кіноіндустріями», - коментує голова Держкіно Марина Кудерчук.
European Film Agency Directors association (EFAD) охоплює країни Європейського Союзу, а також Ісландію, Норвегію, Республіку Північна Македонія, Чорногорію, Сербію, Швейцарію та Великобританію.