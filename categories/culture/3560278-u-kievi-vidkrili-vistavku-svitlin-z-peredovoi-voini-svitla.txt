В Укрінформі відкрили виставку, де представлені 40 світлин з передової.

Презентація фотовиставки відбулась в Медіацентрі Україна — Укрінформ.
"Ми всі з 24 лютого живемо тим, що було до і після 24 числа. Кожен з українців на своєму фронті, хто на бойовому, хто на інформаційному, хто в теробороні, хто в тилу. Ми всі докладаємо зусиль, щоб наблизити нашу перемогу над фашизмом, який прийшов з півночі", - сказав під час відкриття проєкту керівник пресцентру Укрінформу Сергій Сай-Боднар.

Він зазначив, що виставка триватиме більше місяця, кілька тижнів вона буде представлена в першій залі пресцентру Укрінформу, а потім її перемістять у зовнішні вікна агентства, і кожен зможе її побачити.






У Києві відкрили виставку світлин з передової «Воїни світла» / Фото: Геннадій Мінченко, Укрінформ











































Начальник інформаційного агентства АрміяInform Віталій Саранцев зауважив, що робота над виставкою тривала з 2014 року, від самого початку російсько-української війни. За його словами, відбирати фотографії до виставки було складно, оскільки фотографій було дуже багато.

"Ми - журналісти воюємо словом, воюємо кадром, і кожне слово, кожне речення, кожна фотографія є дійсно зброєю та влучанням. Сподіваюсь, що цими фотографіями ми влучаємо в серця наших людей, які переживають, і вболівають за нашу армію та перемогу", - сказав Саранцев.
На фотовиставці представлені 40 світлин з передової, які відібрали пресцентри Міноборони та Укрінформу.
Як повідомлялося, у Національному музеї історії України у Києві 23 серпня відкрили виставку «Прапори Незалежності» періоду кінця XX–XXI ст.