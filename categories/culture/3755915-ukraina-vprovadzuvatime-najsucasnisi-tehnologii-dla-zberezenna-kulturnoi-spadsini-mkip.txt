Для збереження об'єктів культурної спадщини Україна залучатиме досвід провідних світових компаній і впроваджуватиме найсучасніші технології.

Як передає Укрінформ, про це повідомляє пресслужба Міністерства культури та інформаційної політики.
Як зазначили в міністерстві, в Національному заповіднику “Софія Київська” відбулась робоча зустріч тимчасово виконуючого обв’язки міністра культури та інформаційної політики України Ростислава Карандєєва, генерального директора Заповідника Нелі Куковальської та представників швейцарської компанії “Біодрай”, які за допомогою інноваційних технологій забезпечили захист собору “Софії Київської” та решти будівель ансамблю від руйнівних наслідків перезволоження фундаментів та стін.

У МКІП зауважили, що в 2020 році завдяки допомозі меценатів були придбані швейцарські інноваційні системи осушення стін “Біодрай”. Система за своєю суттю – це невелика пасивна антена, прикріплена до стіни. Після її встановлення надлишкова вода повертається назад у ґрунт. По всьому світу встановлено понад 4500 таких системи у понад 20 країнах, серед яких Швейцарія, Велика Британія, Італія, Чехія та Канада.

Завдяки використанню системи за невеликий час на найвизначнішій пам’ятці України вдалося зупинити фізичну деградацію на молекулярному рівні та запобігти руйнуванню несучих частин, викликаних надмірною вологістю, і привести її до природного стану.

Після ознайомлення з документальними звітами присутні оглянули стан собору.

“Збереження культурної спадщини - один з головних наших пріоритетів. І це стосується не лише руйнувань, яких зазнають пам'ятки культури внаслідок злочинних ракетних ударів рф, але через вплив природних чинників, зокрема вологість споруд. Тому ми будемо залучати досвід провідних світових компаній та впроваджувати найсучасніші технології у цій сфері задля збереження нашої культурної спадщини”, - зазначив т.в.о. міністра.

Під час зустрічі також ішлося про вирішення проблем перезволоження фондосховищ для безпечного збереження евакуйованих колекцій, убезпечення невід’ємних елементів та збільшення стійкості будівель до вибухових хвиль або вібрацій. Наразі цього нагально потребують велика кількість музейних, архівних та культурних інституцій.

У міністерстві зазначили, що з метою вирішення цієї проблеми було ініційовано проєкт “1000 років вперед. Культурна спадщина”, який підтримали ключові діячі, спеціалісти та експерти в сфері управління та збереження культурної спадщини.

Як повідомляв Укрінформ, за період повномасштабної війни в Україні зазнали збитків 1624 об’єкти культурної спадщини, майже третина з них - зруйновані.
Фото: mkip.gov.ua