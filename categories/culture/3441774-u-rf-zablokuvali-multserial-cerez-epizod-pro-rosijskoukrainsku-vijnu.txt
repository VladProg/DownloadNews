Російський регулятор роскомнагляд заблокував сайт з усіма серіями «Масяні» після виходу останнього епізоду мультсеріалу, про російсько-українську війну.

Як передає Укрінформ, про це у Фейсбуці написав творець серії Олег Куваєв.
«Надсилається повідомлення про обмеження доступу до інформаційного ресурсу https://mult.ru/ в інформаційно-телекомунікаційних мережах, у тому числі мережі «Інтернет», на підставі вимоги генеральної прокуратури росії бла-бла-бла. Коротше, mult.ru тепер у росії під забороною. Хоча я, та й глядачі, сайтом вже дуже рідко користуємося, все на ютубі в основному, але про всяк випадок зробив дзеркало на multru.com», - повідомив він.
Медіазона зазначає, що наразі сайту немає в реєстрі заборонених сайтів роскомнагляду, тому на підставі якої вимоги генпрокуратури блокується mult.ru, невідомо.
Останній епізод «Масяні» було присвячено вторгненню в Україну. Масяня разом із Хрюнделем обговорюють останні новини та намагаються приховати від їхнього друга Кудлатого — етнічного українця — те, що росія розпочала війну. Наприкінці епізоду Масяня приходить до президента володимира путін і залишає йому японський меч для самогубства.
24 лютого президент росії путін оголосив про початок повномасштабного вторгнення в Україну. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та сіл з використанням артилерії, реактивних систем залпового вогню та балістичних ракет.