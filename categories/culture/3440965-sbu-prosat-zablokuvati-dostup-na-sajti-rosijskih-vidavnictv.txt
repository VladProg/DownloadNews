Державний комітет телебачення і радіомовлення звернувся до СБУ з проханням вжити невідкладних заходів щодо повного блокування доступу до сайтів російських видавництв, до яких ще 2019 року за рішенням РНБО були застосовані економічні санкції.

Як передає Укрінформ, про це повідомляє пресслужба комітету.
«Держкомтелерадіо, здійснюючи моніторинг мережі інтернет, встановив, що станом на сьогодні деякі українські інтернет-провайдери забезпечують надання послуг з доступу користувачів до офіційних вебресурсів російських видавництв, які перебувають у санкційному списку - «Эксмо», «АСТ», «Центрполиграф», «Издательский дом «Питер», «Яуза», «Яуза-пресс», «Вече», «Алгоритм» та «Книжный мир», - ідеться у повідомленні.
У відомстві заявили, що надання послуг з доступу до цих видавництв сприяє популяризації та продажу книг, які містять наративи російської пропаганди та агітацію щодо воєнних дій на території України.
«В умовах відкритої та повномасштабної збройної агресії російської федерації проти України такі дії несуть загрозу національній безпеці та є неприпустимими», - йдеться у листі Держкомтелерадіо.
Як повідомляв Укрінформ, Державний комітет телебачення і радіомовлення 14 березня заборонив ввозити та розповсюджувати всю видавничу продукцію з території держави-агресора.