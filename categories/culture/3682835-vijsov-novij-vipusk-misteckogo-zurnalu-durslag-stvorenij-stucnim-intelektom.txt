Черговий випуск електронного журналу про мистецтво "Дуршлаг" повністю написаний та проілюстрований за допомогою штучного інтелекту.

Про це інформує Державне агентство з питань мистецтв і мистецької освіти у Фейсбуці, передає Укрінформ.
"Восьмий номер електронного журналу "Дуршлаг" створений не людиною. Зокрема тексти написав ChatGPT, а ілюстрації для номера створили OpenArt, Midjourney, DALL E", - йдеться в повідомленні.

Зазначається, що в цьому виданні зібрані статті "Роль наївного мистецтва в картинках штучного інтелекту", "Нове життя колажу" та "Деконструкція мистецтва". Водночас порушено теми про те, чи може штучний інтелект створювати абстрактне мистецтво, і яка подальша доля ілюстраторів.
Як повідомлялося, мистецький журнал "Дуршлаг" — один з перших українських мережевих електронних видань, що створене у 2007 році. Він розповсюджувався через мережу дизайнерських сайтів та спеціалізованих спільнот. Журнал має спрямовання на треш, кітч та мінімалізм.