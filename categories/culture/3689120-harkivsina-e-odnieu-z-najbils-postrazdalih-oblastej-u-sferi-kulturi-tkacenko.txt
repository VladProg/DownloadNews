Харківська область - одна з найбільших за кількістю закладів культури та рівнем культурного життя та, водночас, одна з найбільш постраждалих у цій сфері.

Як передає Укрінформ, про це написав міністр культури та інформаційної політики Олександр Ткаченко в Телеграмі.
"Харківські заклади культури, багато з яких були пошкоджені через російські обстріли, стійко пережили зиму. Відвідав Харківський національний академічний театр опери та балету імені Лисенка, Харківську державну академію дизайну і мистецтв, Харківську державну наукову бібліотеку імені Короленка, Харківську обласну філармонію. Будівлі потребують ремонту, а колективи – безпечних приміщень для виступів та запрошення відвідувачів. Над цим наразі і будемо працювати", - написав міністр.

Також він зазначив, що необхідно відновлювати культурне життя міста, куди повертається все більше мешканців, але з дотриманням всіх заходів безпеки. Крім того, Ткаченко привітав діячів театральної сфери з Днем театру та відзначив їхній внесок в культурне життя під час війни.
Як повідомляв Укрінформ, близько 1500 об’єктів культурної спадщини та культурної інфраструктури були пошкоджені або зруйновані внаслідок повномасштабного вторгнення рф в Україну.