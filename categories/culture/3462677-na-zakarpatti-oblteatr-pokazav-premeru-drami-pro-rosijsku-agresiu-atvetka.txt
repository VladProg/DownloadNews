Закарпатський обласний муздрамтеатр імені братів Шерегіїв показав монодраму про російську агресію.

Про це кореспонденту Укрінформу повідомив завліт театру Олександр Гаврош.
"17 квітня на малій сцені Закарпатського академічного обласного українського музично-драматичного театру імені братів Шерегіїв відбулася прем’єра моновистави «Атвєтка» київської драматургині Неди Нежданої. Зрежисерував виставу заслужений артист України Михайло Фіщенко, прем’єру підготували у рекордні строки," - повідомив він.

Працювати довелося в непростих умовах воєнного часу, адже частина колективу служить в теробороні.
Як повдомляється, п’єса київської драматургині Неди Нежданої присвячена оперному співакові Василю Сліпаку, який пішов добровольцем на фронт після нападу Росії на Донбас у 2014 році.
Звістка про загибель знайомого стала приводом для написання Нежданою монодрами.

"Театральний оглядач Сергій Федака відгукується про прем’єру «шерегіївців» так: «Безіменна героїня твору (артистка Ангеліна Cньозик) розповідає свою житейську історію. Власне, розповідає — не те слово. Навколо неї вирують три стихії — любов, війна і музика. Кожна хилить жінку кудись в інший бік. А вона бринить, мов жива струна, мов тополя на вітрах. Здається, навіть не так важливо, що саме вона говорить, як те, як вона це все вимовляє, як проживає це усе наяву… Героїня постійно повертається до історії коханого чоловіка, який загинув на війні, але лишається жити в її душі. Проста людська історія у геть нелюдських умовах набуває якогось незвичайного звучання, перетворюється на біблійну приповідку. Жінка заново переживає своє кохання, заново відкриває себе, тоне у собі і саме це дозволяє їй вижити…" - йдеться в рецензії на виставу.
Глядачі тепло сприйняли нову роботу найбільшого театру Закарпаття. На прем’єрі були присутні і військовослужбовці ЗСУ,
Як повідомив Гаврош, другий показ вистави «Отвєтка» відбудеться у четвер, 21 квітня, о 17.00.