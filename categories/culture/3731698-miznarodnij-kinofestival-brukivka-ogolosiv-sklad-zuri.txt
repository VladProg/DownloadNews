VI Кам’янець-Подільський міжнародний кінофестиваль «Бруківка», який цьогоріч відбудеться у Німеччині, оголосив склад журі.

Про це кореспондентові Укрінформу повідомив режисер, організатор кінофестивалю «Бруківка» Андрій Заєць.
«Оголошено склад журі VI Міжнародного кінофестивалю «Бруківка», до якого увійшли українські та іноземні продюсери, організатори кінофестивалів, режисери, кінокритики, члени Української та Європейської кіноакадемій», - розповів Заєць.
До складу журі цьогорічного кінофестивалю увійшли генеральна продюсерка Одеського міжнародного кінофестивалю (2013-2020) Юлія Сінькевич, голова правління Української кіноакадемії, продюсерка Ольга Бесхмельниціна, продюсерка, президентка Міжнародного кінофестивалю Cannes 7th Art Awards Анара Мусрепова, український кінодіяч, режисер Сергій Зленко, кінокритик Олександр Гусєв, директор фестивалю незалежного українського кіно «Бардак» Антон Фролов, режисер та продюсер Кирило «КІР» Жаровський.
За словами Зайця, цього року Кам’янець-Подільський кінофестиваль «Бруківка» відбудеться в експериментальному форматі. 11 вересня у центральному кінотеатрі SCALA німецького міста Варендорф до Дня українського кіно відбудеться показ конкурсних програм короткого метру і згодом пройдуть спеціальні покази містами України. В рамках заходів збиратимуться кошти на підтримку ЗСУ.
Прийом робіт для участі в кінофестивалі триває до 11 серпня на порталі FilmFreeWay. Шорт-лист буде оголошено у День Незалежності України.
Як повідомлялося, міжнародний кінофестиваль “Бруківка” – незалежний фестиваль, який організовувався режисером Андрієм Зайцем в українському місті Кам’янець-Подільський з 2017 року. Під час фестивалю проходять покази фільмів конкурсної програми, зустрічі з відомими режисерами, різноманітні воркшопи, виступи музичних гуртів та вечірки.