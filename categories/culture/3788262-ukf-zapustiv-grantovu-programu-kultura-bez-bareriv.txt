В Україні триває прийом заявок на грантову програму "Культура без бар’єрів" від Українського культурного фонду, кінцевий термін подачі до 15 січня 2024 року.

Як передає Укрінформ, про це повідомляє Міністерство культури та інформаційної політики.
“Програма має на меті сформувати безперешкодне життєве середовище у культурній та соціальній галузях для маломобільних груп населення, осіб з інвалідністю, зокрема для людей з інвалідністю внаслідок війни”, - ідеться у повідомленні.
Повідомляється, що програма містить два ЛОТи.
У межах ЛОТу №1 "Підтримка митців з інвалідністю" заявник може отримати від 300 до 800 тис. грн на створення таких проєктів: інклюзивні видання, виставка або експозиція, відеоконтент, радіоконтент, телепередача, колекція або показ (мода), створення артоб’єкта.
Водночас мінімальна сума гранту за ЛОТом №2 "Безбар’єрне суспільство" складає 500 тис. грн, максимальна — 1 млн грн. Ці кошти можуть бути спрямовані на культурно-мистецький проєкт.
На ЛОТ№1 заявки приймаються від юридичних осіб всіх форм власності або фізичних осіб-підприємців, які зареєстровані на території України відповідно до чинного законодавства (без обмеження щодо строку реєстрації), за винятком тимчасово захоплених територій України.
На ЛОТ №2 можуть подаватися юридичні особи всіх форм власності або фізичні особи-підприємці, зареєстровані на території України відповідно до чинного законодавства не менше, ніж за 1 рік на дату оголошення конкурсу, за винятком тимчасово захоплених територій України.
Кінцевий термін подачі заявок на грант — 15 січня 2024 року.
Детальна інформація щодо цілей програми "Культура без бар’єрів" й процесу подання доступна на сайті УКФ.
Ця та інші програми реалізуються відповідно до визначених УКФ спільно з МКІП пріоритетних напрямів діяльності, які відповідають вимогам та потребам воєнного часу.
У МКІП нагадали, що у жовтні цього року УКФ та Міністерство культури та інформаційної політики погодили пріоритетні напрями діяльності Фонду на 2024 рік. Серед них — сприяння дотриманню культурних прав, безбар’єрного доступу до споживання та створення культурного продукту для всіх громадян, забезпечення рівних можливостей та ментальне відновлення через мистецтво для осіб, постраждалих від війни.
Як повідомляв Укрінформ, грантова програма Українського культурного фонду "Культурна спадщина" - найбільш популярна серед заявників.