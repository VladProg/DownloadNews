Під час наступу російських військ у смт Іванків Київської області згорів історико-краєзнавчий музей, де зберігалося близько двох з половиною десятків робіт всесвітньо відомої художниці Марії Примаченко.

Як передає Укрінформ, про це повідомляє у Фейсбуці директор Вишгородського історико-культурного заповідника Влада Литовченко.
«Збройний наступ Росії на Україну знищує численні об'єкти цивільного характеру та об'єкти культурної спадщини в Україні. Ще однією з непоправних втрат історико-культурного надбання України є знищення агресором у ці пекельні для нашої країни дні Іванківського історико-краєзнавчого музею, де серед великої кількості цікавих експонатів та тематичних експозицій гордістю і прикрасою були роботи видатної української художниці Марії Примаченко», - написала Литовченко.

Марія Примаченко - українська народна художниця в жанрі «наївного мистецтва»; лауреатка Національної премії України ім. Т. Г. Шевченка. Народилася і похована у с.Болотня Вишгородського району Київської області.
Як повідомлялося, міністр культури й інформаційної політики Олександр Ткаченко закликав позбавити РФ статусу члена ЮНЕСКО через порушення міжнародного права й конвенцій. Він наголосив, що внаслідок збройного наступу Росії на Україну знищуються численні об’єкти цивільного характеру та об’єкти культурної спадщини, безліч історичних і архітектурних пам’яток і об’єктів перебувають під загрозою.

Як повідомляв Укрінформ, президент РФ Володимир Путін 24 лютого оголосив війну Україні та розпочав масштабне вторгнення. Російські війська четвертий день обстрілюють та знищують ключові об'єкти інфраструктури, ракети влучають у житлові будинки.
В Україні запровадили воєнний стан та оголосили загальну мобілізацію.
Україна офіційно направила позов проти Російської Федерації до Міжнародного суду ООН у Гаазі.
Фото: Влада Литовченко, Facebook