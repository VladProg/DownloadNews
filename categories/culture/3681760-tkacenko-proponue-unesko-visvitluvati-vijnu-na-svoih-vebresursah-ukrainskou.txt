Очільник МКІП Олександр Ткаченко звернувся до ЮНЕСКО та Центру всесвітньої спадщини з пропозицією публікувати матеріали на вебсторінці «War in Ukraine» не тільки офіційними мовами ЮНЕСКО, а також українською.

Про це інформує пресслужба Міністерства культури та інформаційної політики, передає Укрінформ.
"Публікація новин українською мовою - це унікальна можливість для українців й українських біженців, що у даний момент перебувають за кордоном, ознайомлюватися з актуальною і перевіреною інформацією про війну, а також діяльністю ЮНЕСКО на підтримку нашої держави саме рідною мовою", - йдеться в повідомленні.
Зазначається, що наразі публікація матеріалів на платформах відбувається офіційними мовами ЮНЕСКО: англійською, арабською, іспанською, китайською, російською, французькою.
Також у МКІП зауважують, що ресурси «War in Ukraine» та офіційний сайт ЮНЕСКО - одні із головних та найвпливовіших для отримання достовірної інформації. Заразом у міністерстві підкреслюють, що в нинішніх реаліях війни йдеться, зокрема, про збереження української ідентичності, культури та історії, де інформаційний фронт захищає від дезінформації кремля.
«Без своєї мови, своєї самобутньої культури немає народу. Водночас придушення української мови є інструментом, який росія ще з імперських часів використовує для знищення української ментальності та ідентичності», - наголошує очільник МКІП.
Заразом у відомстві нагадують, що інформація щодо подій, які відбуваються в Україні, є на багатьох інформаційних платформах. МКІП у взаємодії з іншими державними органами та міжнародними організаціями також використовує свої інформаційні ресурси для оперативного та цілодобового розповсюдження офіційної інформації про поточний стан війни.
Як повідомляв Укрінформ, у Національній музичній академії України ім. П.І.Чайковського 9 березня відкрили першу у світі музичну кафедру ЮНЕСКО «Музика, освіта, наука – заради миру».