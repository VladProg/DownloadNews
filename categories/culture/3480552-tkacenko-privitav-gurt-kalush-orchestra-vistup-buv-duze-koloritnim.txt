Міністр культури та інформаційної політики України Олександр Ткаченко привітав гурт Kalush Orchestra, який пройшов до фіналу міжнародного конкурсу "Євробачення-2022".

Як передає Укрінформ, про це міністр написав у Телеграмі.
«Україна пройшла у фінал Євробачення. Вітаю Kalush Orchestra! Виступ був дуже колоритним і припав до вподоби європейцям», - підкреслив Ткаченко.
За його словами, це прекрасно, що українська музика знаходить все більше поціновувачів на міжнародному рівні.
«Подібні конкурси та такі результати сприяють популяризації нашої культури за кордоном, що сьогодні є вкрай важливим. Адже через культуру ми поширюємо свої сенси і наративи і вкотре привертаємо увагу світу до нашої самобутності та унікальності. В часи війни – це вагомий елемент у протистоянні ворогу. Чекаємо з нетерпінням фіналу конкурсу. Тримаємо кулачки за перше місце, у нас є всі шанси отримати його», - наголосив Ткаченко.
Як повідомлялося, 10 травня під час першого півфіналу конкурсу «Євробачення-2022» представник України гурт Kalush Orchestra пройшов у фінал з піснею Stefania. Глядачі в арені Pala Olimpico слухали гурт, стоячи з українськими прапорами, та вітали бурхливими оплесками.
Фото: Євробачення 2022