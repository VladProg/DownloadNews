Національний музей Тараса Шевченка 10 червня частково відкриється для відвідувачів, а о 17.00 у музеї відбудеться відкриття виставки плакатів «Шевченко: 4.5.0».

Як передає Укрінформ, про це повідомляється на сайті Міністерства культури та інформаційної політики.
«Сьогодні Тарас Шевченко знову став образом першої необхідності. Великий поет живе у численних роботах українських художників-ілюстраторів, проживаючи війну разом із нами. Адже він колись також звитяжно боровся з росіянами і з неймовірною силою вірив у вільну та сильну Україну», - йдеться у повідомленні.
Організатори зібрали роботи українців в першу за останні кілька місяців виставку. Два десятки плакатів показують, як Тарас Шевченко і сформульовані ним націєтворчі смисли вшиваються у нашу реальність по-новому, стають частиною смислів, за якими вивіряється належність нашому культурному кодові.
Виставка працюватиме за графіком роботи музею. Зокрема, у середу - неділю (10:00 - 18:00), каса працює до 17:30.
Музей працюватиме з урахуванням вимог воєнного стану. У випадку повітряної тривоги відвідувачі повинні пройти в укриття, яке розташоване в закладі.
24 лютого російська федерація розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України, катують і вбивають мирне населення.
Сили оборони України чинять ефективний опір російським загарбникам.