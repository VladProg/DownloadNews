Другий сезон серіалу «Володар перснів» почнуть знімати у Великій Британії навесні 2022 року.

Як передає Укрінформ, про це повідомляє видання Variety.
Повідомляється, що зйомки перенесли з Нової Зеландії до Великої Британії. Джерела повідомляють, що зйомки почнуться навесні 2022 року на студіях Bray Film Studios та Bovingdon Airfield.
ЗМІ зазначає, що на студії Bray Film Studios, розташованій у Мейденгеді на заході від Лондона, раніше знімали серіали «Тілоохоронець» та «Дракула». Водночас на студії Bovingdon Airfield, яка розташована в Гертфордширі на північний захід від Лондона, знімали фільм «Ліга справедливості».
Зазначається, що це буде вперше, коли твори Толкіна екранізуватимуть за межами Нової Зеландії, де знімалися оригінальний «Володар перснів», а також трилогія «Ґобіт».
Раніше в компанії Amazon підтвердили, що перший сезон вийде на стрімінговій платформі сервісу вже у вересні 2022 року. Епізоди будуть з’являтися щотижня. Перший сезон, зйомки якого проходили у Новій Зеландії, вже обійшовся компанії у приблизно $450 мільйонів (для порівняння: бюджет всієї трилогії Пітера Джексона складав $281 мільйонів). Зйомки завершилися 2 серпня цього року, однак постпродашкн триватиме у Новій Зеландії до кінця червня 2022 року.
ЗМІ відзначає, що в Amazon зберігають у таємниці всі деталі щодо сюжету серіалу, а також його остаточну назву.
Як повідомляв Укрінформ, «Володар перснів» вперше вийде з малюнками Толкіна.
Фото: Amazon