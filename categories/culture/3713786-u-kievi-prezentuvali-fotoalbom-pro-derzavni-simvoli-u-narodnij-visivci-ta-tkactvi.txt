У Києві презентували етнографічний фотоальбом «Нетлінні. Українські державні символи у народній вишивці та ткацтві».

У ньому вперше демонструються тканини й вишиті експонати з українською державною символікою та за її мотивами, повідомляє кореспондент Укрінформу.

Представлені у виданні речі мають не лише естетичну, але й історичну та соціокультурну цінність. Адже більшість із них були створені в радянський період і те, що їхні орнаменти містили прадавні символи влади, які з набуттям Україною Незалежності стали її офіційними державними символами, є яскравим свідченням культурно-політичного спротиву українців у ХХ ст.

Наукове опрацювання зібраного матеріалу здійснено фахівцями Центру фольклору та етнографії Навчально-наукового інституту філології Київського національного університету імені Тараса Шевченка.

Фахівці опрацювали близько 350 примірників, але в альбомі представлено близько 200 експонатів краєзнавчих та етнографічних музеїв Тернопільської та Чернівецької областей, а також предмети з приватних родинних колекцій.

“Ми опрацьовували експонати ми з державних музеїв. Однак, їх небагато, адже лише після 1991 року вони почали надходити туди. Здебільшого ми опрацьовуємо колекції приватних збирачів”, - зазначив упорядник книги Володимир Щибря.
Фотоальбом коштує 2 тисячі гривень. 500 гривень з продажів кожного примірника йде на благодійність. Так вже вдалось зібрати кошти на дрон для 251 батальйону ТрО.
“Ми будемо рухатись далі. Якщо є увага до книги, то треба її використати і для культури, і для нашої перемоги”, - підкреслила упорядниця книги Леся Воронюк.
Як повідомляв Укрінформ, у Чернівцях у Музеї вишиванки відкрили виставку "Врятовані" - це вишиті сорочки, рушники і скатерки, які вивіз із розтрощеного російськими військовими села на Харківщині український військовий.
Фото: Всесвітній день вишиванки, Facebook