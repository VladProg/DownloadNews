Оркестр «Ренесанс» Маріупольської камерної філармонії 3 травня презентує нову програму «Діаманти», де прозвучать твори західної класики та композиції з репертуару рок-гурту «Океан Ельзи».

Про це йдеться в релізі, який Національна філармонія України передала Укрінформу.
«Маріупольський оркестр знову виступить у Національній філармонії України. Цього разу із концертною програмою «Діаманти». Прозвучать твори західноєвропейської класики, а також популярна музика, зокрема, пісні з репертуару українського рок-гурту «Океан Ельзи» в аранжуванні для камерного оркестру Богдани Фроляк» , - йдеться в повідоленні.
Зазначається, у програмі також прозвучать твори Арканджело Кореллі, П'єтро Масканьї, Каміля Сен-Санса, Ґабрієля Форе, Джерома Керна, Карла Дженкінса, Астора П'яццоли, Карлоса Гарделя, Богдани Фроляк.
Концерт відбудеться у межах проєкту НФУ «Філармонія нескорених», спрямованого на підтримку музикантів із тимчасово окупованих та прифронтових українських територій. Художнім керівником і головним диригентом маріупольського оркестру є Василь Крячок. Соло на скрипці виконає Остап Шутко, на віолончелі - Ольга Шутко, на фортепіано - Роман Шутко.
Василь Крячок – уродженець Черкащини, що пов’язав свою долю із Маріуполем. Тут ще наприкінці 1980-х музикант заснував Камерний оркестр «Ренесанс», ставши його диригентом і художнім керівником. 2018-го маестро очолив Маріупольську камерну філармонію. Від початку повномасштабної війни в Україні аж до другої половини квітня Василь Крячок залишався у Маріуполі. Окупанти неодноразово намагалися схилити його до співпраці, але проукраїнська позиція митця залишалася незмінною.
Як повідомляв Укрінформ, у Національній філармонії 20 лютого відбувся перший концерт Камерного оркестру «Ренесанс» Маріупольської камерної філармонії під керівництвом диригента Василя Крячка у межах нового проєкту «Філармонія нескорених».
Фото: пресслужба філармонії