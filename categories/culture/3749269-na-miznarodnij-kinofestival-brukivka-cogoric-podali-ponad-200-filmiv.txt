На VI Кам’янець-Подільський міжнародний кінофестиваль «Бруківка», який цьогоріч проходитиме в Україні, Німеччині та Польщі, подали понад 200 фільмів.

Про це кореспондентові Укрінформу повідомив режисер, засновник, організатор та генеральний директор кінофестивалю Андрій Заєць.
«На фестиваль було подано понад 200 робіт із 31 країни, серед яких обрали метри з Німеччини, Польщі, Румунії, Італії, Йорданії, США, Португалії, Франції та України. Лайн-ап фестивалю налічує 32 короткометражні фільми, серед яких фестивальні гіти, оскарівський номінант та прем’єри. Родзинкою позаконкурсних ексклюзивних подій стане показ фільму-володаря гран-прі Варшавського міжнародного кінофестивалю у 2021 році, який увійшов до оскарівського шорт-листа 2022 року і знімався у Києві з українською командою кінематографістів», - зазначив Заєць.
За його словами, до міжнародної конкурсної програми увійшло 12 фільмів, до національної – 22 стрічки, а до програми спеціальних позаконкурсних показів потрапили три фільми.
Заєць додав, що цього року VI кінофестиваль «Бруківка» проходитиме у Варшаві (Польща), Варендорфі (Німеччина), Києві, Броварах, Одесі та Кам’янці-Подільському впродовж 8-15 вересня.
У межах фестивалю журі та незалежне журі від Спілки кінокритиків України оберуть найкращі фільми у кожній конкурсній програмі-секції, а також стрічку, яка отримає гран-прі.
Як повідомляв Укрінформ, VI Кам’янець-Подільський міжнародний кінофестиваль «Бруківка» оголосив склад журі.
Міжнародний кінофестиваль «Бруківка» – незалежний фестиваль, який заснував режисер Андрій Заєць в українському місті Кам’янець-Подільський з 2017 року. Під час фестивалю проходять покази фільмів конкурсної програми, зустрічі з відомими режисерами, різноманітні воркшопи, виступи музичних гуртів та вечірки.