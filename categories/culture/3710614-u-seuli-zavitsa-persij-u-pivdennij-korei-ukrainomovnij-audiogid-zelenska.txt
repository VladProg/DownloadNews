Україна та столиця Республіки Корея підписали меморандум про старт робіт із запуску першого у Республіці Корея україномовного аудіогіда, який працюватиме в культурно-мистецькому комплексі «Седжон».

Про це повідомила дружина Президента Олена Зеленська у Телеграмі, передає Укрінформ.
«Була рада сьогодні відвідати мерію міста Сеул для підписання меморандуму між Посольством України в Республіці Корея та мерією щодо співробітництва у просуванні культурних та мистецьких обмінів, зокрема щодо реалізації проєкту впровадження україномовного аудіогіда в найбільшому культурно-мистецькому комплексі столиці «Седжон», - зазначила перша леді.

За її словами, уже цього року, одразу після реновації, має з’явитися перший у Республіці Корея україномовний аудіогід.
Зеленська розповіла, що в «Седжоні» знаходяться найбільший у країні театр, Сеульська опера, Галерея мистецького форуму, представлені колективи традиційних мистецтв.
«Тут, у Республіці Корея, кажуть, що навіть маленький дощ може намочити одяг. А значить, відкриття нашого аудіогіда стане початком великої важливої співпраці, щоб наші культури глибше знайомились між собою», - переконана дружина Президента.

Вона також нагадала, що на початку 2000-х років підтримка культури стала державним пріоритетом для Республіки Корея і нині вже видно результат, коли «корейська хвиля» – музика, кіно, субкультура – вражає весь світ.
«Упевнена: в сучасному світі географічна відстань не має значення – світоглядно ми точно маємо дуже багато спільного. Адже найголовніше, що у центрі обох наших культур – людина та її право на свободу», - додала Зеленська.

Відео: Телеграм-канал Олени Зеленської
Як повідомлялося, перша леді України перебуває з візитом у Республіці Корея, де взяла участь в конференції "Азійське лідерство. Ера турбулентності: шлях до співпраці та інновацій".
Фото в тексті: Телеграм Олени Зеленської