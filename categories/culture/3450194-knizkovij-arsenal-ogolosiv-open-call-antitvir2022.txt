Міжнародний фестиваль «Книжковий арсенал» оголосив оpen call «Антитвір-2022».

Як передає Укрінформ, про це повідомляє пресслужба фестивалю.
«Антитвір-2022» — підлітковий проєкт для вираження себе через творчі практики (тексти, ілюстрації або у власному жанрі). Цього року без оцінок журі чи нагород ми приймаємо всі антитвори», - ідеться в повідомленні.
Як зазначається, дедлайн — 1 травня 23:59. Після технічного відбору робіт (перевірка на відповідність мови, обсягів тексту, формату зображення) відбудуться освітні онлайн-зустрічі та воркшопи для підтримки (зокрема психологічної), а твори будуть опубліковані на сайті Книжкового арсеналу.
Тема «Антитвір-2022» — «На порозі». Перед початком війни команда проєкту «Антитвір» описувала цьогорічну тему так: «На порозі — момент за кілька хвилин до змін, що відбудуться з героєм, момент перед тим, як (не) перетнути межу. У голлівудському фільмі його б зобразили як глибокий, шумний, повільний вдих перед самісіньким стартом».
Однак сьогодні акценти зміщуються, тож пропонується поміркувати над: вимушеним переселенням; руйнуванням одних цінностей та побудовою нових; про те, що (які цінності) стає явним на межі зіткнення двох світів; що допомагає і заважає нам перемагати — всередині та зовні; поділитися тим, як це — бути підлітком і дорослішати в умовах війни.
Більше про тему «Антитвір-2022» читайте тут.
Традиційно в антитворі заохочується обирати незвичну форму, ракурс. Можна оповідати від імені предмета, присвятити цілий твір моменту руйнування чи процесу побудови цінностей, особистості; писати про існуюче чи вигадане; зробити це у формі роману в смс, графічного роману або написати й водночас проілюструвати власний твір. Головне — дозволити собі виходити за межі.
Щоб взяти участь у проєкті «Антитвір-2022», потрібно: навчатися у 8–11 класі; прикріпити антитвір до гугл-форми. Текст має бути українською або англійською мовою, 20 тисяч знаків з пробілами у форматі pdf. Зображення має бути у форматі jpeg. Можна надсилати лише текст або лише ілюстрацію, або текст та ілюстрацію разом.
Як повідомлялося, ХІ Міжнародний фестиваль "Книжковий арсенал" планується провести 25–29 травня 2022 року.