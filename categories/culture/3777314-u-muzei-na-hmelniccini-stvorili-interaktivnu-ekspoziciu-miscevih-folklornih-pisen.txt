У народному музеї села Чабанівка на Хмельниччині створили інтерактивну експозицію фольклорних пісень, розповсюджених на Бакоті.

Як передає Укрінформ, про це у Фейсбуці повідомляє проєкт «Культурний клуб».

«Ми створили інтерактивну експозицію з аудіального архіву фольклорних бакотських пісень в народному музеї с.Чабанівки на планшетах, яку зможуть відвідати всі туристи, що навідуються у музей, та більше дізнатись про наш проєкт», - йдеться у повідомленні.
Зазначається, що відвідувачі музею зможуть послухати локальні пісні у виконанні місцевих колективів. Проєкт реалізується за підтримки Українського культурного фонду.
Бакота – популярна туристична локація на території Національного природного парку «Подільські Товтри». Вона утворилася внаслідок затоплення сіл під час будівництва Дністровської ГЕС. Назва локації походить від однойменного села Бакота, що свого часу було «столицею» Дністрянського Пониззя.
Як повідомляв Укрінформ, на Хмельниччині за грантові кошти Українського культурного фонду реставрували народний музей села Чабанівка, де збережений масштабний унікальний мурал Володимира Лашка.