Частину коштів, виручених за квитки на програму CinEast4Ukraine, спрямують на придбання "швидкої" для постраждалих від війни в Україні.

Про це повідомляє пресслужба Міністерства культури та інформаційної політики, передає Укрінформ.
"Спеціальна українська програма містить не тільки демонстрацію фільмів, але й фотовиставки, концерти, благодійний проєкт. У межах CinEast4Ukraine частина суми з покупки квитків піде на придбання карети швидкої допомоги для постраждалих від війни в Україні", - йдеться в повідомленні.

Зазначається, що протягом 18 днів заходу будуть презентовані близько 65 повнометражних та 30 короткометражних художніх, документальних та анімаційних фільмів, а також відбудеться понад 100 показів у десятках кінотеатрів Люксембургу та інших міст.
Під час відеозвернення до учасників події очільник МКІП Олександр Ткаченко зазначив, що наразі кіномистецтво має значний вплив на глядачів, саме тому за його допомоги можна висвітлювати правдиві факти війни та роль українців у ній.

"Вдячні, що значна частина світової кіноспільноти бойкотує російські кіно та кіноіндустрію. Українське кіно навпаки, попри випробування війною, представлено практично на кожній міжнародній платформі. Воно розвивається, стає доступнішим для міжнародної аудиторії, - сказав він.
Відомо, що кінофестиваль Центральної та Східної Європи (CinEast) - щорічний неприбутковий кінофестиваль, який проводиться в різних локаціях навколо Люксембурга в жовтні. В його основу було покладено Дні польського кіно, що проходили у 2006 році. Основна мета - познайомити широкий загал із фільмами, створеними на пострадянському просторі. Україна долучилася до кінофестивалю у 2014 році.
Фото: МКІП