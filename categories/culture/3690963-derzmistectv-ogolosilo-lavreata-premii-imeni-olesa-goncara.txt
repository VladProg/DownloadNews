Премію імені Олеся Гончара у 2023 році отримав поет Владислав Стольников за збірку «Вітри на сполох».

Про це повідомляє пресслужба Державного агентства з питань мистецтв та мистецької освіти, передає Укрінформ.
«...Члени комітету з присудження премії шляхом відкритого голосування, після жвавої та тривалої дискусії визначили лауреатом премії Стольникова Владислава. Нагороду автор отримає за збірку віршів «Вітри на сполох», видану видавництвом «Юніверс» у 2020 році», - йдеться в повідомленні.
Зазначається, що цьогоріч на конкурс надійшло 25 заявок. Засідання комітету з присудження літературної премії, де розглянули заявки та обрали переможця, відбулося 31 березня. Лавреата однойменної премії оголосили у день 105-річчя від дня народження українського письменника Олеся Гончара.
Як повідомлялося, премію імені Олеся Гончара присуджують щорічно за кращі літературні твори, які утверджують ідеали гуманізму, духовні цінності українського народу, ідеї незалежності України.