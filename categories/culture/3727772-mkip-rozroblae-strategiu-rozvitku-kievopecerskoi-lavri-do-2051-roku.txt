Розпочалася робота над стратегічною візією Києво-Печерської лаври 2023-2051 «Нова формація українськості».

Про це повідомляє міністр культури та інформаційної політики Олександр Ткаченко у Телеграмі, передає Укрінформ.
«Лавра стає українською» - так ми між собою назвали процес переосмислення та перетворення Києво-Печерської Лаври. Ця національна скарбниця дуже довго була закрита для українців, ми не використовували її потенціал на повну та не насичували тими змістами, які були там з самого початку її створення. Тепер же розпочато роботи над розробкою стратегічної візії Києво-Печерської лаври 2023-2051 «Нова формація українськості», - зазначив він.
Міністр нагадав, що протягом останніх трьох місяців МКІП перевірило, провело інвентаризацію та повернуло на баланс заповідника 74 об'єкти Нижньої лаври. Водночас за цей період відновили роботу і доступ відвідувачів до Великої Лаврської дзвіниці, відкрили вхід для відвідувачів через Економічну браму та відновили перехід від Верхньої до Нижньої лаври на території заповідника.
Також за ці місяці розробили та затвердили порядок надання доступу до Успенського собору та Трапезної церкви щодо відспівування загиблих захисників України, запровадили онлайн-систему продажу квитків для відвідувачів, запустили три потужні проєкти в Digital-сфері з оцифрування.
За словами Ткаченка, на фінальному етапі перебуває погодження з музейними організаціями проєкту «Єдиний квиток», який надає доступ в усі діючі музеї на території заповідника.
«А цієї суботи в Лаврі зазвучало сакральне українське модерне багатоголосся. Цією подією ми відкриваємо цикл концертів, що повертають професійне українське музичне мистецтво в простір Лаври, яка є важливою частиною нашої культурної ментальності», - підкреслив очільник МКІП.
Як повідомляв Укрінформ, Національний заповідник "Києво-Печерська лавра" оголосив про розірвання договору про оренду з Українською православною церквою московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.