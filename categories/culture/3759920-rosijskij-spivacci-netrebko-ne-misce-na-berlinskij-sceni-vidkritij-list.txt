Майже півтори сотні митців, науковців, експертів, активістів з різних країн і 38 громадських організацій направили відкритого листа до мера Берліна Кая Вегнера, сенатора Джо Чіало та директора Берлінської державної опери Маттіаса Шульца з проханням скасувати виступи російської оперної співачки Анни Нетребко в Берлінській державній опері з 15 вересня.

Про це повідомляє Укрінформ з посиланням на Фейсбук об’єднання організацій молодих українців Берліна Vitsche.
Листом підписанти хотіли б висловити протест проти запланованої появи Анни Нетребко в Берлінській державній опері 15 вересня. Це буде перша після початку повномасштабного вторгнення Росії в Україну поява в Берліні названої оперної співачки, яка неодноразово і відкрито виступала у минулому як прихильниця диктаторського та нелюдського режиму нинішньої Росії, йдеться у листі. В ньому наводяться численні конкретні приклади такої підтримки російського режиму, зокрема, згадується поява Нетребко в 2010 році в сукні з промовистим написом «На Берлін!».
«Досі вона жодного разу чітко не дистанціювалася від своєї давньої підтримки російського президента, а лише сказала, що її поведінку «неправильно витлумачили», - йдеться у листі.
Зазначається, що Берлінська державна опера, згадуючи на своєму вебсайті «соціальну ангажованість» Нетребко в проєкті SOS Children's Villages, замовчує той факт, що співачка з 2007 року є спонсором підмосковного дитячого селища Томіліно, куди привозили викрадених з України дітей, яких використовували в цілях російської пропаганди. Нетребко не прокоментувала цей факт і, за наявною інформацією, не припинила спонсорство, хоча викрадення дітей з метою (часткового або повне) знищення дитячої національної групи явно відповідає критерію Конвенції про геноцид 1948 року.
«Співпраця Берлінської державної опери з таким артистом – це не лише відсутність солідарності з українцями, це також образа для всіх людей, які хочуть, щоб німецькі культурні діячі зайняли чітку позицію проти російської імперської війни проти України. Ця війна стосується нас усіх, вона загрожує не лише Україні, а й демократичному світу та європейському світопорядку», - пишуть автори листа.
Вони нагадують, що культура неминуче пов’язана з політичним планом Путіна, що мистецтво та культура ніколи не бувають «аполітичними», і Анна Нетребко є чудовим тому прикладом. Росія використовує не лише власну багатовікову культуру, а й своїх відомих сучасних діячів у політичних цілях у боротьбі із «Заходом». За допомогою своєї так званої «м’якої сили» Росія поширює свої наративи та позиції в інших демократичних країнах.
«Діалог» із митцями, які дозволяють себе запрягти в російський режим та його імперську місію, неможливий і не бажаний. Це не діалог, а відсутність солідарності з усіма людьми і країнами, які вже пережили російський імперіалізм… Запрошувати Анну Нетребко до участі у великих публічних заходах означає легітимізувати в публічному дискурсі людей, наближених до керівництва країни, яке роками чинить злочини проти людяності, і які сьогодні від них не відмежувалися», - підкреслюють підписанти.
Вони зауважують, що справжньою солідарністю Берлінської державної опери було би не лише регулярно освітлювати будівлю синьо-жовтими кольорами, а відмовитися від співпраці з усіма тими митцями, які вважають себе частиною російської імперської місії.
Vitsche разом з громадською організацією INFRA планують демонстрацію в день виступу, 15 вересня з 18:30 перед Державною оперою (вул. Унтер ден Лінден) якщо виступи Анни Нетребко в Берліні не будуть скасовані.
Як повідомлялося, попри протести, керівництво театру вирішило не скасовувати виступи Нетребко. Загалом заплановані 4 її виступи.