У Києві 12-13 серпня відбувся 19-й Всеукраїнський благодійний дитячий фестиваль "Чорноморські ігри".

Про це повідомляє кореспондент Укрінформу.
"Сьогодні діти, а завтра наша гордість. Ті, хто будуть складати гордість української культури, хто буде нести наші цінності по світу. Хто буде виховувати подальші покоління...Сьогодні українські воїни борються за нас на фронті. Віддають свої життя, щоб ми могли побачити, творити ті продукти культури, які складають гордість нашого народу. Щоб ми могли створити той культурний рівень, за який буде не соромно нашим воїнам і нашим майбутнім поколінням", - сказав під час фестивалю тимчасовий виконувач обов'язків міністра культури та інформаційної політики Ростислав Карандєєв.






У Києві вперше провели дитячий фестиваль "Чорноморські ігри" / Фото: Євген Котенко, Укрінформ





































Він зазначив, що міністерство і надалі максимально підтримуватиме ті ініціативи, які прагнуть розвинути українське мистецтво та допомогти кожній талановитій дитині знайти себе. За його словами, через підтримку дітей та культури можна сформувати дух боротьби та віри, який нам сьогодні потрібен.

Цього року на участь у вокальному конкурсі «Чорноморські ігри» отримали 517 заявок з 25 областей України, а також з 12 країн світу, в яких зараз мешкають конкурсанти. Після 2-х етапів онлайн прослуховування до півфіналу конкурсу відібрано 53 конкурсантів (68 дітей).

Головним заходом фестивалю є вокальний конкурс. Діти змагалися у таких 8-ми номінаціях: солістки 6-10 років, солістки 11-14 років, солістки 15-17 років, солісти 6 -11 років, солісти 12-17 років, вокальні гурти (6 -17 років), сучасне фольклорне виконання (6-17 років) та авторська пісня (6 -17 років). Останні дві - «Сучасне фольклорне виконання» та «Авторська пісня» - є нововведенням фестивалю.

На фестивалі також виступили багато українських виконавців: Probass ∆ Hardi, TARABAROVA, NK, DZIDZIO, DOROFEEVA та інші.




Цього року у фестивальному містечку проходили заходи благодійної платформи dity.help та благодійних фондів-партнерів Support Kherson і KRYLА, завданням яких було залучення коштів і благодійних внесків на підтримку дитячих закладів та закладів культури Херсонщини.

У рамках фестивалю реалізовувалась освітня програма у форматі дискусійних клубів, майстер-класів, подкастів, конференцій за участю дітей, батьків, педагогів і фахівців музичної індустрії.
Фестиваль відбувся за підтримки Українського культурного фонду.
Проведення фестивалю у Києві стало вимушеним кроком, оскільки постійне місце проведення «Чорноморських ігор» - м.Скадовськ - знаходиться в тимчасовій окупації.
Як повідомляв Укрінформ, благодійний дитячий фестиваль «Чорноморські ігри» проводиться з 1998-го року у місті Скадовськ Херсонської області на березі Чорного моря під час курортного сезону.