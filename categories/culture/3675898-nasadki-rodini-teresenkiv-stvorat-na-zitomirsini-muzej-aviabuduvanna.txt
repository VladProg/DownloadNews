Нащадки родини Терещенків планують створити у палаці ХХІ ст. у Червоному на Житомирщині музей авіабудування.

Про це кореспондентові Укрінформу розповіла голова ради Фундації спадщини Терещенків Олена Терещенко.
«Палац у Червоному унікальний. Житомирщині з ним неймовірно пощастило і наше завдання повернути його у власність держави та створити там музей авіабудування. У нас вже є попередня домовленість із музеєм «Становлення української нації», який готовий долучитися і допомогти Житомирщині», - зазначила Терещенко.
За її словами, Фундація спадщини Терещенків розраховує на підтримку меценатів, зацікавлених у створенні музею авіабудування фахівців та залучення грантів.
Власник маєтку Федір Федорович побудував у Червоному авіамайстерні та аеродром, залучив до роботи закордонних майстрів і робітників із навколишніх сіл. Випробувачем літаків у Терещенка була одна з перших жінок-льотчиків, перша випробувачка Любов Голанчикова. Відомо, що Федору допомагали Ігор Сікорський та Петро Нестеров. Терещенко навіть отримав замовлення на виготовлення військового літака, і так із майстерень поступово виріс завод. Після більшовицької революції родині Терещенків довелося емігрувати за кордон. Завод спочатку перевезли до Росії, а потім до Франції.
Як повідомляв Укрінформ, Верховний Суд підтримав позицію Житомирської обласної прокуратури щодо незаконності передачі палацу Терещенків у смт Червоне у власність Житомирської єпархії УПЦ (МП). Наразі справу розглядає Господарський суд Житомирської області. Фундація спадщини Терещенків виступає у цій справі третьою стороною.
Палац Терещенків побудований у 1861 році Адольфом Грохольським, що після його смерті перейшов у власність відомого мецената та цукрового промисловця Миколи Терещенка. Після приходу більшовиків там облаштували сирітський притулок, а згодом – фабрично-заводське училище.
Об’єкт є пам’яткою архітектури місцевого значення.
У 2000 році ВАТ «Червоненський цукровик» безкоштовно передав маєток у власність Житомирської єпархії. У 2001 році в частині плацу створили Червоненський Свято-Різдва Христового жіночий монастир, підпорядкований Житомирській єпархії УПЦ (МП). Охоронного договору на пам’ятку архітектури єпархія не мала.
Фото: Ірина Чириця