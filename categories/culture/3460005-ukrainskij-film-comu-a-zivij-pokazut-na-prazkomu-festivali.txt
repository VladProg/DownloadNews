Драматичний повнометражний фільм режисера Віллена Новака "Чому я живий", створений на Одеській кіностудії, відібрано до офіційної селекції празького кінофестивалю Prague International Film Awards.

Про це повідомляє пресслужба кіностудії, передає Укрінформ.
«Зараз ми всі живемо в таких умовах, коли фізично потребуємо гарних новин! Хочемо поділитися однією з таких. Фільм Одеської кіностудії "Чому я живий" Вілена Новака обрано до офіційної селекції Prague International Film Awards», - йдеться у повідомленні.
Зазначається, що місія та мета фестивалю – виявляти та просувати талановитих режисерів з усього світу й представляти їх публіці.
Кінофестиваль Prague International Film Awards, який відбудеться 21-22 квітня, передбачає прямі покази картини у столиці Чехії.
У кіностудії нагадали, що сюжет фільму "Чому я живий" заснований на реальних подіях, що мали місце у передвоєнному 1940-у і в наступні роки в Маріуполі.
Сімнадцятирічні Фрося і Льончик мріють одружитися. Але Фрося українка, а Льончик єврей – дуже важко батькові дівчини породичатися з такою сім’єю. Олексій Іванович добрий чоловік, але своєрідний православний вірянин. Як йому поступитися своїми переконаннями та пустити в сім’ю іновірця? Вагітність Фросі. Перший день війни. Льончик іде на фронт. Окупація, доноси, колабораціонізм, мародерство, фашистський терор, розстріли євреїв… Усе це доведеться пережити героям і залишитися справжніми людьми.
Зауважимо, що фільм "Чому я живий", який вийшов у національний прокат 4 листопада 2021 року, став переможцем одразу двох міжнародних кінофестивалів - FUTURE OF FILM AWARDS та Europe Film Festival, а також здобув Гран-прі 10-го ювілейного Міжнародного кінофестивалю «Кіно і ТИ».
У ролях - Роланд Мішко, Анастасія Марків, Віктор Жданов, Ірина Мельник, Ольга Радчук, Олексій Горбунов, Георгій Делієв, Максим Горай, Олена Рєпіна, Анастасія Борисова. Оператор-постановник фільму – Данил Дєдков, художник-постановник – Віктор Фомін, композитор – Володимир Гронський, продюсери – Андрій Осіпов та Олена Дементьєва.
Фото: cinema.in.ua