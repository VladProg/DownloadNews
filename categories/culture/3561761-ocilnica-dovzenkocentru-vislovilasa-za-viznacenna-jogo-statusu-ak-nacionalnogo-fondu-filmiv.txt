Національний центр Олександра Довженка займається збереженням спадщини кіноіндустрії й має отримати визначений статус Національного фонду фільмів.

На цьому наголосила в.о. директорки Довженко-Центру Олена Гончарук під час публічної дискусії «Кіноіндустрія України: виклики розвитку» в Укрінформі.
"Його (Довженко-Центру - ред.) статус як Національного фонду фільмів має бути визначеним. Ми можемо дискутувати, обговорювати законодавство... Кіно заслуговує мати свою узаконену інституцію, яка буде його зберігати", - заявила вона.
Гончарук додала, що Центр не є виробником фільмів безпосередньо, але займається збереженням кіноспадщини, і це те, що створює творчу основу для розвитку кіноіндустрії.
"Кінотворці зацікавлені в тому, щоб їхні фільми знімалися не просто "в стіл чи на полицю", а щоб їхній доробок ставав частиною українського і світового. Центр займається тим, що ми збираємо, не даємо фільмам пропасти, досліджуємо їх, розповідаємо про них і таким чином тчеться полотно українського кіно й української культури", - наголосила вона.
Як повідомлялося, раніше у Довженко-Центрі заявили, що Державне агентство з питань кіно видало наказ про його реорганізацію, що "де-факто означає ліквідацію національного кіноархіву".
Своєю чергою Міністерство культури та інформаційної політики зазначало, що у рішенні Держкіно не йдеться про ліквідацію Довженко-Центру, а планується його реорганізація шляхом створення двох нових державних підприємств, одному з яких передається архів фільмокопій. При цьому у міністерстві наголосили, що Держкіно з 2021 року не підпорядковується МКІП, а спрямовується і координується виключно Кабінетом Міністрів.
26 серпня Комітет Верховної Ради з питань гуманітарної та інформаційної політики одноголосно ухвалив рішення про звернення до уряду і Держкіно щодо скасування наказу про реорганізацію Довженко-Центру.
Національний центр Олександра Довженка – державний фільмофонд України, аудіовізуальний архів. Це єдиний в Україні член Міжнародної федерації кіноархівів (FIAF).
Згідно з інформацією на сайті установи, Довженко-Центр об’єднує сучасне фільмосховище з системою клімат-контролю, єдину в Україні кінокопіювальну лабораторію, Музей кіно, паперовий кіноархів, медіатеку та власне видавництво й здійснює збереження, популяризацію, дослідження та поширення національної кіноспадщини в Україні та за кордоном.
У січні уряд передав цілісний майновий комплекс державного підприємства “Національний центр Олександра Довженка" до сфери управління Держкіно.