Прем’єрний показ фільму «Люксембург, Люксембург» у Близнюках на Харківщині зібрав 68 тис. грн, їх, як і обіцяли організатори, направлять на допомогу ЗСУ.

Про це повідомив у Інстаграмі виконавець однієї з головних ролей у фільмі, учасник гурту «Курган і Agregat» Аміл Насіров, передає Укрінформ.
«З першого прем'єрного показу в Близнюках було зібрано 68 тисяч гривень, які підуть на допомогу захисникам України, а саме з Близнюківщини. Ми щось купимо і відправимо близнюківським воїнам, які зараз на сході України», — сказав Аміл.
Він подякував усім, хто прийшов на прем’єру, та закликав подивитися фільм у кінотеатрах країни.
Як повідомляв Укрінформ, українську прем’єру фільму Антоніо Лукіча зробили у селищі Близнюки, де народилися та виросли виконавці головних ролей Раміл та Аміл Насірови. Односельці зустрілися та поспілкувалися з ними та режисером стрічки.
У всеукраїнський прокат «Люксембург, Люксембург» виходить 13 квітня.
Фото: credo