У Музеї старожитностей Кам’янець-Подільського державного історичного музею-заповідника відкрилася виставка «Глиняні боги Трипілля», на якій експонують трипільські статуетки, що датуються ІІІ-V тисячоліттям до нашої ери.

Про це кореспондентові Укрінформу повідомив молодший науковий співробітник Кам’янець-Подільського державного історичного музею-заповідника Євгеній Левінзон.
«Виставка «Глиняні боги Трипілля» присвячена 130-річчю відкриття трипільської культури і відзначенню Днів європейської спадщини. У фондах нашого музею знаходиться близько 150 фрагментів і цілих екземплярів трипільської антропоморфної пластики. З цієї колекції ми відібрали для виставки 40 екземплярів, а ще близько 10 перебуває у постійній експозиції, що функціонує в Музеї старожитностей з 2001 року. Ці всі експонати виявлені на Кам’янеччині здебільшого місцевими краєзнавцями переважно у 1950-1960-х роках», - зазначив Левінзон.


За його словами, більша половина експозиції складається з колекції краєзнавця, викладача сільськогосподарського технікуму Миколи Борковського, який відкрив близько 100 трипільських поселень. Також є експонати, які передав краєзнавець Сергій Шкурко, та виявили працівники заповідника під час експедицій.
На виставці представлені переважно жіночі зображення, а також там можна побачити доволі рідкісні для Трипілля три чоловічі статуетки.

«За однією з версій, такі жіночі статуетки уособлювали давніх богинь родючості, яким поклонялися, у тому числі трипільці. Це не поодиноке явище, адже жіночі статуетки характерні для всього європейського, близькосхідного, малоазійського неоліту та енеоліту. Всюди, де проживали ранні землероби, є такі жіночі статуетки. Є версія, що це дитячі іграшки. За ще однією з версій, ці статуетки розбивалися під час обряду покидання поселень, адже трипільці раз на 80 років залишали свої поселення. Інколи їх знаходять у скупченні як скарб», - додав Левінзон.
Виставка «Глиняні боги Трипілля» функціонуватиме в Музеї старожитностей до 25 грудня.
Як повідомлялося, у херсонському музеї відкрили другу чергу виставки «Херсонщина незламна».
Фото Кам’янець-Подільського державного історичного музею-заповідника