Першочергові роботи з відновлення споруд, що належать до буферної зони в межах території об'єкта Всесвітньої спадщини ЮНЕСКО "Львів - Ансамбль історичного центру", зруйнованих внаслідок нічної атаки 6 липня з боку РФ, попередньо коштуватимуть понад ₴100 мільйонів.

Про це поінформувала заступниця міністра культури та інформаційної політики Катерина Чуєва в ефірі телемарафону "Єдині новини", передає Укрінформ.

"У Львові внаслідок обстрілу було пошкоджено частину комплексу історичних будівель у буферній зоні (у межах території об'єкта Всесвітньої спадщини ЮНЕСКО "Львів - Ансамбль історичного центру" - ред.). За попередніми підрахунками, першочергові роботи зі стабілізації та відновлення цих будівель, беручи до уваги збереження історичних елементів, коштуватимуть понад 100 мільйонв гривень", - сказала Чуєва.
Вона підкреслила, що в Одесі руйнування ще масштабніші. Вона зауважила, що передусім йдеться про пошкодження об'єктів нерухомої спадщини. Заступниця міністра додала, що складна ситуація зараз із Будинком вчених в Одесі, оскільки через вибиті двері та вікна під загрозою опинилася низка збережених інтер'єрних предметів - старовинні меблі, посуд, декор.
Представниця МКІП зауважила, що прийдешня місія ЮНЕСКО до Одеси з метою засвідчення завданої шкоди об'єктам, які знаходяться під її захистом, є важливою: закордонні експерти мають побачити реальний масштаб руйнувань, аби зробити попередні висновки та надати попередні рекомендації.
За її словами, відповідальність країни-агресорки Росії за ці злочини, "залежатиме від формулювання в позові". Заступниця міністра зазначила, що Україна серед іншого очікує фінансову компенсацію збитків для консервування пошкоджених об'єктів та допомогу культурним інституціям.
Як повідомляв Укрінформ, уночі 6 липня Росія завдала ракетного удару по Львову, поціливши по Історичному ареалу - буферній зоні в межах території об'єкта Всесвітньої спадщини ЮНЕСКО "Львів - Ансамбль історичного центру". Пошкоджений комплекс із 17 житлових будинків розташований по вул. Стрийській, на розі з вул. Академіка Сахарова під №№50 -76в, має статус пам’ятки архітектури місцевого значення.
У ніч з 22 на 23 липня російські війська здійснили масовану атаку по території Одеси та області. Загарбники випустили 19 ракет різного типу.
Удар припав на історичний центр Одеси, внесений до Списку Всесвітньої спадщини ЮНЕСКО.
За даними МКІП, унаслідок атаки в Одесі пошкоджені 29 пам'яток національного та місцевого значення. МКІП анонсувало приїзд місії ЮНЕСКО, яка проведе попередню оцінку пошкоджень об’єктів культурної спадщини.
Фото: Tkachenko.UA