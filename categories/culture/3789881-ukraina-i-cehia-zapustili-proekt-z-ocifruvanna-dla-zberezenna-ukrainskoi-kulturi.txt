Міністерство культури Чеської Республіки спільно з Міністерство культури та інформаційної політики України запустили проєкт «Мобільний центр оцифрування» як важливий внесок у підтримку та збереження української культури.

Про це повідомляє пресслужба МКІП, передає Укрінформ.
«Щиро рада, що моя пропозиція щодо проєктів у сфері збереження та цифровізації матеріальної культурної спадщини знайшла відгук та підтримку Міністерства культури Чехії. Оцифрування важливе як для збереження, так і для популяризації нашої культури. У часи, коли війна триває майже 2 роки, нам надзвичайно важливо відчувати підтримку іноземних партнерів, які розуміють значимість культури та її збереження для майбутнього нашої держави», – сказала заступниця міністра культури та інформаційної політики Анастасія Бондар.
У міністерстві зазначають, що мобільний центр оцифрування використовується насамперед у випадках, коли складно чи неможливо забезпечити перевезення чи переміщення документів, які були обрані для оцифрування. Такі центри зазвичай обладнані сканерами, комп’ютерами, програмним забезпеченням для обробки відсканованого матеріалу, портативними носіями для збереження даних, системою кондиціювання та містять автономне джерело живлення.
Як повідомлялося, Музей книги і друкарства оцифрував 1000 одиниць графіки зі своїх фондів.