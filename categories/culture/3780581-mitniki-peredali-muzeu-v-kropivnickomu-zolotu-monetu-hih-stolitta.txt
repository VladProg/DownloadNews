Харківська митниця передала Музею мистецтв у Кропивницькому золоту монету ХІХ ст., яку конфіскували під час спроби незаконного вивезення з України.

Як передає Укрінформ, про це у Фейсбуці повідомила Харківська митниця.
«Відтепер старовинна золота монета 1898 р. яка, згідно з висновками експертів, має культурну та історичну цінність, поповнить колекцію Музею мистецтв Кіровоградської обласної ради», - йдеться у повідомленні.

Монети, одну з яких передали Музею мистецтв, митники вилучили у справі про порушення митних правил наприкінці 2019 року. Зокрема, вони були сховані серед особистих речей пасажира поїзда, що прямував до Росії. Після державної експертизи відбулася процедура розподілу культурних цінностей між музеями України, але цей процес зупинив локдаун, війна та активні бойові дії, які тривали на Харківщині.
Золота монета потрапить до експозиції Кабінету медалей та монет Музею мистецтв.
Як повідомляв Укрінформ, київські митники виявили 210 старовинних монет із срібла, які невідомі намагалися переслати з України до США.
Фото: Харківська митниця