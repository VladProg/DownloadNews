Міністр культури та інформаційної політики Олександр Ткаченко подякував західним партнерам за підтримку креативних індустрій України та збереження нашої культурної спадщини.

Про це Ткаченко написав у Фейсбуці, передає Укрінформ.
"Мав честь виступити на Європейському саміті культурної спадщини-2022 Europa Nostra, що триває у Празі. Питання збереження культурної спадщини цього року через повномасштабну війну в Україні зіштовхується з новими викликами. російські військові цинічно й безжально нищать музеї, університетські будівлі, бомбардують церкви та пам’ятники, намагаючись таким чином заперечити сам факт існування української культури. Навіть об’єкти Всесвітньої спадщини UNESCO в Україні опинилися під загрозою знищення. Сьогодні Міністерство культури та інформаційної політики України задокументувало більше як 500 епізодів військових злочинів росії проти української культурної спадщини", - написав міністр.

Він зазначив, що два українські проєкти отримали нагороди у конкурсі Європейської культурної спадщини - 2022. Так, ініціатива «Всесвітній день вишиванки» виборола Гран-Прі, а проєкт «Андріївська церква» - став лауреатом. За його словами, ці нагороди ще раз засвідчили, що Україна рухається у правильному напрямку, підтримуючи місцеві ініціативи та зберігаючи культурну спадщину на всіх рівнях – від локального до міжнародного.
"Сьогодні, як ніколи раніше, культура стає рушієм соціальних і цифрових трансформацій. Ми вдячні нашим друзям за підтримку наших креативних індустрій, збереження нашої культурної спадщини, особливо напередодні зими, коли наші пошкоджені культурні пам'ятки та заклади потребують консервації. Спільними зусиллями зможемо перемогти у цій війні, бо Україна захищає не тільки себе, але й всю Європу", - додав Ткаченко.
Як повідомляв Укрінформ, МКІП та Нацрада з питань телебачення і радіомовлення звернулися до Єврокомісії щодо маніпуляцій про війну в Україні в ефірі російської версії телеканалу Euronews.