У Львові та Києві пройдуть концерти з нагоди 35-річчя культового рок-гурту «Кому Вниз», кошти з яких скерують на дрони для ЗСУ.

Про це Укрінформу повідомили організатори концерту.
"Під час концерту легендарного гурту «Кому Вниз», який сьогодні вперше виступить у супроводі симфонічного оркестру у Львівській опері, ми маємо також важливу мету - зібрати гроші на дрони для 214-го Окремого батальйону спеціального призначення OPFOR. Ціль - зібрати 250 тияч гривень", - розповіли організатори VINIL Concert agency..
Концерт гурту «Кому Вниз» із симфонічним оркестром Львівської національної музичної академії імені М. В. Лисенка, який відбудеться 13 березня у Львівській опері, можна буде подивитися онлайн. Виступ з нагоди 35-річчя колективу транслюватимуть на популярних інтернет-ресурсах, зокрема MEGOGO, офіційних сторінках у Ютубі Lviv Media, Кому Вниз та KONTAKT UKRAINIAN TV.
Також ювілейний благодійний концерт «Кому Вниз» у супроводі оркестру пройде у Києві. Він запланований на 27 березня у Жовтневому палаці.
«Кому Вниз» — український рок-гурт, створений 1988 року в Києві. Його стилістику фахівці визначали як готичний фольк-індастріал. Своєю творчістю колектив значно вплинув на подальший розвиток київської та загальноукраїнської сцени готичного металу та фольк-металу, а також сприяв появі вітчизняних виконавців державною мовою. Протягом тривалого часу — учасник українських та міжнародних музичних фестивалів, зокрема «Червона рута», «Рок-Екзистенція», «Бандерштат» та «Wave-Gotik-Treffen».