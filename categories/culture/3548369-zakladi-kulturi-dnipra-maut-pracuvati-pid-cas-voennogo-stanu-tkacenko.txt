Міністр культури та інформаційної політики Олександр Ткаченко переконаний, що заклади культури Дніпра мають працювати і під час воєнного стану.

Про це він сказав під час робочої поїздки до прифронтової Дніпропетровщини, передає Укрінформ з посиланням на пресслужбу МКІП.

«Заклади культури Дніпра мають працювати під час воєнного стану. Ми розуміємо, що в містах, які знаходяться неподалік від бойових дій, має існувати відмінний від інших мирних міст алгоритм діяльності музеїв, театрів навчальних закладів, творчих колективів. Попри всі складнощі, ми відшукуємо ті механізми, які будуть прийнятними для того чи іншого міста. Для мене важливо на місці дізнатися точку зору людей, які працюють у сфері культури, що вони думають та який механізм співпраці вважають найефективнішим», — сказав Ткаченко.

За словами міністра, на Дніпропетровщині вже зафіксовано кілька злочинів проти культурної спадщини. «Говорити зараз про повноцінну реставрацію навряд чи можливо з огляду, що війна триває. Але убезпечити, зробити так, щоб заклади не руйнувалися, відновити їхню функціональність, це ми будемо робити з огляду на ті джерела фінансування, які в нас наявні», - зазначив він.

Ткаченко також прокоментував питання щодо організації гастролей дніпровських театрів у Європі: «Ми в першу чергу робитимемо так, щоб ті міста, які знаходяться неподалік лінії фронту, мали можливість виїжджати на гастролі, робити колаборації з провідними західними інституціями».
Як повідомлялося, станом на 10 серпня росія скоїла 464 злочини проти української культурної спадщини.