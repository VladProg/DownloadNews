Тимчасово виконуючий обов'язки міністра культури та інформаційної політики Ростислав Карандєєв провів зустріч із головою Комітету закордонних справ парламенту Естонії Марко Міхкелсоном, де обговорили пріоритетні напрямки співпраці.

Про це повідомляє пресслужба МКІП, передає Укрінформ.
"Сторони обговорили підтримку України на міжнародній арені, збереження та відновлення української культурної спадщини, зокрема створення електронних реєстрів, започаткування проєкту з підготовки українських фахівців за освітнім напрямом «реставрація» за фінансової та організаційної підтримки Естонії та інших країн ЄС та співпрацю щодо протидії російській дезінформації", - йдеться у повідомленні.

Карандєєв зазначив, що для України наразі важливою є підтримка книговидання та поширення української літератури за кордоном, просування її на європейському книжковому ринку, розширення співпраці з профільними асоціаціями та провідними видавництвами країн ЄС, а також реалізація програми перекладів творів українських літераторів.

У свою чергу Міхкелсон зауважив, що Естонія готова підтримувати ініціативи України та бути їх провідником в країнах Євросоюзу.

У міністерстві зазначають, що українську сторону зацікавив досвід Естонії в адаптації законодавства до європейського у сфері культури. МКІП запропонував залучити естонських фахівців до аудиту української правової бази й розробки рекомендацій щодо модернізації правових відносин між державою та сферою культури.

Як повідомляв Укрінформ, В Європейському Союзі створили експертну групу, яка напрацьовує методологію збереження та відновлення української культурної спадщини.