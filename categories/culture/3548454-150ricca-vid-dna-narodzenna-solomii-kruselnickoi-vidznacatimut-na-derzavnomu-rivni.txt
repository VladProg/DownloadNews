Під головуванням міністра культури та інформаційної політики Олександра Ткаченка відбулося засідання організаційного комітету з підготовки та проведення заходів із відзначення 150-річчя від дня народження Соломії Крушельницької.

Про це повідомляє пресслужба МКІП, передає Укрінформ.
Ткаченко нагадав, що 23 вересня виповнюється 150 років від дня народження видатної української оперної співачки та педагогині Соломії Амвросіївни Крушельницької.
«Відзначатимемо цю дату на державному рівні попри все. Ми вдячні всім, хто долучатиметься до організації святкових заходів і в Україні, і за кордоном. Адже імена видатних українців і українок має знати весь світ. Особливо це важливо зараз, коли росіяни нищать все українське, зокрема, зазіхають на нашу ідентичність», - зазначив Ткаченко.
Зокрема, у Львівському національному академічному театрі опери та балету імені Соломії Крушельницької відбудеться урочистий концерт, а Національний банк України випустить ювілейну монету та відзнаку з нагоди 150-річчя від дня народження Соломії Крушельницької.
У населених пунктах України, пов'язаних із життям та творчістю співачки, пройдуть культурно-мистецькі заходи. Урочистості проведуть і дипломатичні установи України за кордоном.
До організаційного комітету увійшли народні депутати, представники міністерств, Львівської та Тернопільської обласних військових адміністрацій, представники закладів культури, освіти й громадськості. Вони вносили пропозиції до плану заходів й під час засідання одноголосно затвердили його з відповідними уточненнями.
Як повідомлялося, указ про відзначення 150-річчя від дня народження Соломії Крушельницької на державному рівні Президент Володимир Зеленський підписав у листопаді 2021 року.
Фото: photo-lviv.in.ua