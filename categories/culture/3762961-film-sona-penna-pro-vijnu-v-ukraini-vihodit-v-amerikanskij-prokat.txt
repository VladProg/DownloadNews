Документальний фільм відомого голлівудського актора і режисера Шона Пенна про війну в Україні «Суперсила» (Superpower) виходить сьогодні в американський прокат у мережі Paramount+.

Про це повідомляє Голос Америки, передає Укрінформ.
У стрічці Пенн документує перший етап російського вторгнення. Згідно з оригінальним задумом, фільм мав показати шлях українського Президента Володимира Зеленського від коміка до очільника держави. Натомість «Суперсила» стала документальним підтвердженням сили українського народу перед лицем російської навали, пишуть критики.
«Коли Пенна привели в бункер у невідомому місці президентського палацу, російське вторгнення вже почалося. Пенн спілкувався з Президентом Зеленським під час того, як у місті лунали вибухи. Він став ненавмисним першим свідком цієї історичної боротьби “Давида проти Голіафа”. Крізь моменти легковажності, натхнення та розповіді з місця подій стає зрозуміло, що суперсила України полягає в силі її лідера, її народу та, зрештою, її серця», - зазначає видання кінокритики Rotten Tomatoes.
Передпоказ фільму відбувся у Вашингтоні 14 вересня за участі самого Пенна, а також почесної спікерки Палати представників Конгресу Ненсі Пелосі, конгресмена Еріка Суолвелла та посолки України у США Оксани Маркарової.
Під час свого виступу на передпоказі Шон Пенн закликав Білий дім більш рішуче підтримувати Україну озброєнням, заявивши, що американським посадовцям треба «відсторонитися від чистої обережності».
«Якщо у нас недостатньо для підтримки наших (власних – ред.) запасів (озброєнь – ред.), то президент повинен ввести в дію Закон про оборонне виробництво від імені українців і постачати їм усе зараз», - додав Пенн у своїй промові.
Вихід фільму відбувається на тлі візиту Президента Зеленського до США цього тижня, де він візьме участь у засіданні Генеральної Асамблеї ООН, а також зустрінеться з президентом США Джо Байденом. Водночас адміністрація Байдена запросила у Конгресу погодити понад 21 мільярд доларів на додаткову оборонну та іншу допомогу Україні.
Як повідомляв Укрінформ, у лютому цього року на Берлінському міжнародному кінофестивалі (Берлінале) відбулася прем'єра документального фільму «Суперсила».
Американський актор і кінорежисер Шон Пенн був в Україні у той день, коли Росія розпочала вторгнення. Він приїхав до Києва напередодні.