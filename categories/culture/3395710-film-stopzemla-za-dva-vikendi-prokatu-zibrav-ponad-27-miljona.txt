Фільм Катерини Горностай "Стоп-Земля", що вийшов у кінопрокат 20 січня, зібрав за два вікенди понад 2,7 млн грн.

Як передає Укрінформ, про це повідомляє пресслужба Держкіно.
«Бокс-офіс картини, що створена за підтримки Держкіно, за перші чотири дні прокату на 71 екрані по всій Україні склав 956 850 грн. Збори фільму за перший тиждень - 1,534 млн грн. Після отримання значної кількості позитивних відгуків фільм зібрав 1 184 324 грн за другий вікенд (80 екранів), а загальний бокс-офіс наразі становить понад 2,7 млн грн», - ідеться в повідомленні.
Як зазначається, стрічка "Стоп-Земля" здобула нагороди Берлінського та Одеського кінофестивалів, а також стала тріумфатором 4-ї Національної премії кінокритиків "Кіноколо".
Головна героїня - 16-річна Маша, яка вчиться у звичайній київській школі в 11-му класі. Не почуватися дивно та відсторонено в колективі їй допомагають близькі друзі Яна та Сєня, по-своєму переживаючи напружену шкільну буденність. Окрім майбутніх екзаменів, вийти з зони комфорту Машу змушує закоханість в однокласника Сашу. Вона розуміє, що якщо не наважишся спитати – ніколи не знатимеш, чи це взаємно.
Головні ролі у стрічці виконали непрофесійні актори-підлітки, з якими режисерка та команда в процесі підготовки до зйомок працювали в акторській лабораторії – Марія Федорченко, Арсеній Марков, Яна Ісаєнко, Олександр Іванов. Фільмування відбувалося в Києві та Київській області.
Продюсери фільму - Віталій Шереметьєв, Вікторія Хоменко, Наталія Лібет, Ольга Бесхмельниціна. Виробництво — "ЕССЕ Продакшн Хаус" за підтримки Державного агентства з питань кіно та Українського культурного фонду. Міжнародну промоцію фільму підтримав Український інститут. Дистриб’ютор стрічки — кінокомпанія "Артхаус Трафік".