Вінницький академічний музично-драматичний театр ім. М. Садовського з вівторка, 10 травня, відновлює роботу.

Про це кореспондентові Укрінформу повідомили у дирекції театру.
«Уперше з початку російської агресії на сцені нашого театру будуть показані вистави. Починаємо з показу спектаклів на малій сцені. Розпочинаємо завтра, 10 травня», - повідомили в театрі.
Тут зазначили, що протягом тижня глядачі зможуть побачити шість вистав, більшість із яких – комедії. В театрі кажуть, репертуар формують таким чином, щоб люди могли відволіктися від воєнних реалій і мали нагоду посміхнутися.
Глядачі зможуть скористатися квитками на вистави придбаними у лютому, до початку війни. Їх буде достатньо перереєструвати у касі театру.
Досі актори театру виступали перед глядачами безкоштовно в обласному молодіжному центрі «Квадрат», розташованому у безпечному приміщенні. На їхні концерти та вистави приходили волонтери і вимушені переселенці.
Фото: teatr.vn.ua