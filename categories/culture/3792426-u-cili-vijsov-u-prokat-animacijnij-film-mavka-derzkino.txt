Український мультфільм «Мавка. Лісова пісня» вийшов у кінотеатральний прокат у Республіці Чилі.

Про це повідомляє пресслужба Державного агентства з питань кіно, передає Укрінформ.
"Мандрівка «Мавки» латиноамериканськими країнами продовжується, і настала черга жителів Республіки Чилі поринути в неймовірні дива Мавчиного Всесвіту. Дивіться анімаційний фільм «Мавка» в Чилі, адже розпочався кінотеатральний прокат українського фільму на території цієї країни", - йдеться у повідомленні.

Проєкт створено за мотивами «Лісової пісні» Лесі Українки та адаптовано під жанр сімейної анімації. Також в основі мультфільму — образи зі слов’янських міфів і легенд.
Анімаційний фільм створено за підтримки Держкіно, Агентства США з міжнародного розвитку (USAID).
Кінотеатральну дистрибуцію в Україні здійснюють FILM.UA Distribution та Kinomania Film Distribution.
Як повідомлялося, український мультфільм “Мавка” з 1 грудня стане доступним на стрімінговій платформі Netflix.