У Чернівецькому музично-драматичному театрі з 10 лютого відновлюють показ вистав, які скасували наприкінці січня через спалах коронавірусу в акторів.

Про це на своїй сторінці у Фейсбуці повідомляє Чернівецька обласна рада, передає Укрінформ.
"Чернівецький музично-драматичний театр імені Ольги Кобилянської відновлює свої вистави 10 лютого. Наступного четверга, 10 лютого, глядачам покажуть трагікомедію "Кайдашева сім’я", - йдеться у повідомленні.
Наступного дня, у п’ятницю, 11 лютого, театр представить музичну комедію "Малюк". У суботу, 12 лютого, відвідувачі матимуть змогу побачити виставу "Зрадь мене".
Усі покази розпочнуться о 18:30.
У неділю глядачам представлять одразу дві вистави: о 12:00 – дитячий мюзикл "Ще раз про Червону шапочку", а о 18:30 – "Сватання на Гончарівці".
З подальшим розкладом вистав музично-драматичного театру можна ознайомитися за посиланням.
Як повідомляв Укрінформ, ще 26 січня у Чернівецькому музично-драматичному театрі імені Ольги Кобилянської скасували усі вистави до кінця місяця. Причиною такого рішення стало інфікування COVID-19 майже половини працівників театру.
Станом на 3 лютого у Чернівецькій області зафіксовано 137 551 випадок COVID-19, з яких 975 - за минулу добу. Хворобу подолали 117 853 людини, 3 152 хворих померли.
В Україні за минулу добу, 2 лютого, виявили 39 620 випадків зараження коронавірусом.
Фото: facebook.com/oblrada.cv.ua