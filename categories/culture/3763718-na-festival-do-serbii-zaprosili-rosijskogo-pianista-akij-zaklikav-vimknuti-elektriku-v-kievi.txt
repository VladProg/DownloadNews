Російський музикант Борис Березовський, який закликав відключити світло в Києві, зіграє концерт на найстарішому музичному фестивалі BEMUS у Сербії.

Про це повідомляє Радіо Свобода, передає Укрінформ.
Зазначається, що в березні 2022 року в ефірі російського «Першого каналу» Борис Березовський пропонував «оточити їх і вимкнути електрику» в Києві. Згодом, 15 березня 2022 року французька газета Figaro опублікувала заяву Березовського, в якій він вказав, що його «наївний намір» полягав у пошуку «можливих рішень для якнайшвидшого припинення поточної драми».
«Коли я запитав про можливість відключення електроенергії, моїм наміром було уникнути бомбардування Києва та ще більш драматичної гуманітарної катастрофи. Але мене перервали, перш ніж я встиг закінчити», – заявив Березовський.
В Сербії не вважають, що сказане Березовським є причиною для розірвання контактів. Художній керівник BEMUS Боян Суджич заявив, що музика не має бути «змішана або забруднена політикою чи діями та заявами тих, кому дано нести цю музику у світ».
Як повідомляється, після заяв Березовського, на Заході скасували його заплановані концерти, а продюсерська компанія Sarfati, яка майже 20 років представляла його інтереси, розірвала з музикантом контракт.
Як повідомляв Укрінформ, Сербія є однією європейських країн, яка не запровадила санкції проти Росії через війну проти України, хоча декларативно підтримала територіальну цілісність України та засудила російську агресію.