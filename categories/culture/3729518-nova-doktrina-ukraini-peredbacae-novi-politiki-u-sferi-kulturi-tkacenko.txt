Нова доктрина України, про що у своїй промові у Верховній Раді з нагоди Дня Конституції сказав Президент України, передбачає нові політики у сфері культури.

Про це в ефірі загальнонаціонального телемарафону "Єдині новини" сказав міністр культури та інформаційної політики Олександр Ткаченко, передає Укрінформ.
"Мова зараз йде про написання доктрини України, де суттєва частка буде приділена культурі. Тому вперше з часів незалежності прозвучало з вуст Президента - не тільки витрачання коштів на культуру, а це надзвичайно велика сума - 1% ВВП, але і залучення приватних коштів, колаборація з цивілізованим світом. Так само важливі фактори - створення нових музейних просторів, в тому числі і вшанування героїв українсько-російської війни, створення музеїв, присвячених українсько-російській війні. Так само нові політики в галузі кіно, читання, книговидання, в нашій духовній сфері", - розповів Ткаченко.
Він додав, що зараз МКІП працює над усіма цими аспектами.
Ткаченко наголосив, шо після 24 лютого ми не можемо собі дозволити повернення до пострадянського відношення до культури і залишків радянських сантиментів.
"Ми маємо стати одним із лідерів світового культурного процесу", - сказав Ткаченко.
Він додав, що зараз українська культура надзвичайно цікава світові, за минулий рік, за його словами, відбулися тисячі перфомансів, виставок, культурних акцій за кордоном. Але мова йде не тільки про це, а й про запрошення до культурних колаборацій провідних культурних діячів світу для створення всередині країни своєрідного культурного хабу.
"Українські театри створили десятки прем'єр минулого року, несподіваний результат, якого не було до війни. Люди дуже хочуть долучатися до культури. Кількість людей, які долучалися до культурних подій в Україні збільшилася на 10% під час війни. Це при тому, що багато музеїв зачинені, багато театрів не можуть приймати таку кількість глядачів, як до війни. Але увага до культури, яка є елементом єднання, надзвичайно велика", - сказав Ткаченко.
Також, як додав він, йдеться про переосмислення музейної політики. На його думку, це означає осучаснення музеїв, створення культурних громадських просторів тощо.
Як повідомляв Укрінформ, 28 червня Президент Володимир Зеленський у своєму виступі в Верховній раді з нагоди Дня Конституції зазначив, що Україна потребує доктрини, яка відповідатиме на фундаментальні питання щодо майбутнього нашої держави.