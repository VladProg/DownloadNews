У Відні в середу розпочала роботу виставка-ярмарок Buch Wien, що є найбільшою книжковою виставкою та літературною подією в австрійській книжковій індустрії.

Як передає власний кореспондент Укрінформу, Buch Wien вже в 15-й раз запрошує відомих австрійських та міжнародних письменників як гостей.






Книжкова виставка-ярмарок Buch Wien у Відні/Фото: Василь Короткий, Укрінформ

















































"На вас чекають п'ять днів мовних феєрверків, літературних вражень та збагачення знань – подія настільки ж нефільтрована, красномовна, промовиста та космополітична, як саме місто Відень. Шість ярмаркових сцен та численні локації по всьому Відню стануть центром культури, нетворкінгу та натхнення", - зазначили організатори.
Заплановано, що під час виставки відбудуться понад 350 розмов, панельних дискусій та лекцій за участю 439 авторів та експертів з 25 країн. При цьому близько 112 заходів передбачені для дітей та підлітків.
У межах Buch Wien пройдуть десятки заходів високого рівня, на яких будуть обговорені головні теми сьогодення - війна РФ проти України, штучний інтелект, кліматична криза, фемінізм та майбутнє демократії.
Розпочалася виставка з "Довгої ночі книг". Почесною гостею стала британська письменниця, стендап-комік та науковиця А.Л. Кеннеді, яка у своїй вступній промові говорила про мистецтво починати - з шотландським гумором, дотепною соціальною критикою та гострою риторикою.
Далі спілкуванням з гостями заходу продовжили вже колишні кореспонденти австрійського суспільного телерадіомовника ORF у Росії Міріам Беллер та Пауль Крісаї на тему "Росія зсередини: Життя під час війни". Під час спілкування австрійські журналісти поділилися досвідом перебування в авторитарній державі, яка почала зовнішню агресію проти своєї країни-сусіда.
Темі війни РФ проти України буде присвячено ряд заходів у межах Buch Wien. Зокрема, у четвер, 9 листопада, пройде панельна дискусія "У пошуках України", під час якої будуть представлені дві нові книги: "Звільнений сфінкс - Ukrainica у Відні після Першої світової війни", видана у співпраці зі Львівським університетом під керівництвом професора Інституту славістики Віденського університету Алоїза Вольдана, та том "Галичина" антології "Повернення додому", виданий Австрійською бібліотекою у Дрогобичі та її директором Ярославом Лопушанським. Обидві публікації стали можливими за підтримки Офісом співробітництва OeAD у Львові.
11 листопада відбудеться панельна дискусія "Криваві землі - чи вирішить війна в Україні долю Європи?" за участю української поетеси та перекладачки Ганни Гнедкової, австрійського політолога Антона Пелінки та колишнього посла Великої Британії в Україні та Австрії Лі Тернера.
У неділю, 12 листопада, на ярмарку пройде розмова з українською письменницею Наталією Чайковською та представлення авторкою німецькомовного перекладу своєї книги "Порцелянова лялька" (у німецькому перекладі - "Всі жінки, які це тут переживають" (All die Frauen, die das hier überleben").
Як повідомляв Укрінформ, 75-й Франкфуртський книжковий ярмарок - Frankfurter Buchmesse – пройшов 18-22 жовтня під гаслом «Людство під час кризи», проти війни та насильства.