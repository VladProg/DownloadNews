Фільм "У повітрі" Оксани Сигаревої бере участь у секції Deal Maker індустрійної платформи одного з найбільших фестивалів документального кіно у світі Hot Docs Canadian International Documentary Festival, який триває з 28 квітня до 8 травня.

Як передає Укрінформ, про це повідомляє пресслужба Держкіно.
«35 документальних проєктів із 21 країни відібрано до третього онлайн-видання програми Deal Maker фестивалю Hot Docs. Від України стрічка Оксани Сигаревої є єдиним проєктом у цій секції фестивалю», - ідеться в повідомленні.

Зазначається, що герої стрічки "У повітрі / Up in the air" – це діти, що відвідують дитячу циркову студію у Харкові. Учні студії – призери міжнародних циркових фестивалів. У 2015 році студію незаконно вигнали з будівлі цирку Грікке, де вони займалися 15 років. Керівники студії та батьки весь цей час відстоюють право дітей повернутися до свого циркового дому, але війна, яку принесла росія, змінила відчуття безпеки дітей назавжди. Артисти змушені шукати її в інших країнах - продовжують виступати і навіть їдуть за запрошенням принцеси Монако до світової циркової столиці Монте-Карло із концертом на підтримку українських дітей.

Стрічка створена за підтримки Державного агентства України з питань кіно. Продюсери – Оксана Сигарева та Карла Стоякова (Чехія), креативний продюсер – Наталія Погудіна.
Hot Docs Canadian International Documentary Festival – один із п’яти найвпливовіших міжнародних фестивалів документального кіно, який щорічно проходить у Канаді.
Як повідомляв Укрінформ, проєкт фільму Юлії Гонтарук «Залізна сотня» про добровольців-ветеранів відібрали до індустрійної платформи Hot Docs секції Work-in-Progress фестивалю документального кіно Hot Docs Canadian International Documentary Festival.
Фото: Держкіно