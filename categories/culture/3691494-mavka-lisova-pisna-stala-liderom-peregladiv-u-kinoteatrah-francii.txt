Анімаційна стрічка «Мавка. Лісова пісня», що вийшла 29 березня у французький прокат, посіла першу позицію серед всіх прем’єрних релізів.

Про це повідомляє пресслужба Державного агентства з питань кіно, передає Укрінформ.
«Анімаційна стрічка вийшла в український прокат 2 березня, а вже з 29 березня вона вийшла на великі екрани французьких кінотеатрів. За даними першого дня прокату, мультфільм посів першу позицію серед всіх прем’єрних релізів, обійшовши блокбастер «Шазам! Лють богів», - йдеться в повідомленні.

Також зазначається, що станом на понеділок на мультфільм у Франції продано 160 827 квитків. Як підкреслюють у Держкіно, це означає другий за результативністю стартовий вікенд у національному французькому прокаті у 2023 році, а також п’яте місце у національному бокс-офісі Франції за тиждень та 5% французького кінотеатрального ринку.

Як повідомлялося, анімаційний фільм «Мавка. Лісова пісня» створений за підтримки Держкіно та Агентства США з міжнародного розвитку (USAID). Кінотеатральну дистрибуцію в Україні здійснює FILM.UA Distribution та Kinomania Film Distribution.
Мультфільм став найкасовішою стрічкою за всі часи незалежності України, зібравши за чотири вікенди майже 100 млн гривень. У широкий національний прокат "Мавка. Лісова пісня" вийшла 2 березня.