Міністерство культури та інформаційної політики внесло обряд приготування Карнаухівської зливаної каші до Національного переліку елементів нематеріальної культурної спадщини України.

Про це йдеться в наказі МКІП від 26 липня поточного року, передає Укрінформ із посиланням на пресслужбу відомства.
Обряд приготування зливаної каші виник у селищі міського типу Карнаухівка Дніпропетровської області, розташованому на правому березі Дніпра біля міста Кам'янське.
Традиція приготування тісно пов'язана з історією селища від часу заснування його козаком Семеном Карнаухом у 1737 році. Імовірно, такі чи подібні обряди побутували й на інших територіях України.
Зливаною каша називається тому, що готують її гуртом. Обряд приготування прив'язаний до символічного відзначення завершення весняних польових робіт. Жителі селища у святковому вбранні збиралися просто неба – на левадах, майданах, у різних куточках селища, зносили туди продукти.
Єдиного рецепта страви не існує. Усе залежало від принесених продуктів, тож каша виходила в кожного своя. Основні принципи приготування передаються господинями з покоління в покоління. Особливі секрети зберігаються у таємниці.

Для приготування зливаної каші традиційно використовують великий п'ятивідерний казан і такі інгредієнти, як пшоно, рис, картоплю, сало, курячий гуляш, яйця, цибулю та різні спеції. Готують зливану кашу просто неба на вогнищі.
Основне значення обряду – соціальне. Це об'єднання громади навколо важливих подій, прив'язаних до сільськогосподарського календаря.
Конкретної дати для приготування зливаної каші немає. У день, коли її подавали, до столу не кликали – про готовність страви сповіщала пісня. Після першої тарілки обов'язково танцювали та співали народні пісні, потім знову сідали за стіл.

Обряд практикується до сьогодні. Так, збереглася традиція готувати зливану кашу на великі свята.
Жителі Карнаухівки стверджують, що така страва відновлює сили, дає позитивну енергетику й надихає на збір нового врожаю.
Як повідомляв Укрінформ, до Національного переліку елементів нематеріальної культурної спадщини внесена технологія приготування в селі Боромля Сумської області обрядового напою "Варена".
Фото: МКІП