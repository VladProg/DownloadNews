Кілька музичних інструментів виробництва Чернігівського центру бандур "Плеяда" презентуватиме торговий дім "Україна" в столиці Латвії Ризі.

Про це кореспонденту Укрінформу повідомила директорка департаменту економічного розвитку Чернігівської ОДА Олександра Хомик.
"Маємо перший відомий нам результат комунікації представників бізнесу на форумі експортерів "Чернігівщина - Країни Балтії. Регіональний вимір", який ми проводили в жовтні минулого року. Чернігівський центр бандур "Плеяда" встановив контакти з представниками торгового дому "Україна" в Латвії і відправив туди кілька своїх музичних інструментів. Тепер із ними знайомляться європейці, і підприємство отримало перспективу налагодження експорту своєї продукції", - розповіла посадовиця.

За її словами, з торговим домом "Україна" чернігівські виробники ведуть перемовини про створення Європейського центру промоції чернігівської бандури.
Хомик додала, що "Плеяда" - це окрема виробнича гілка приватного підприємства "Альтеп-Центр", яке виробляє котли для опалення. Це - сімейний бізнес родини Кунденків, яка вирішила відродити в Чернігові промислове виробництво бандур і на сьогодні вже бере участь у тендерах на їх закупівлю.

Як додала заступниця директора "Альтеп-Центру" Аліна Кунденко, дрібносерійним виробництвом бандур чернігівського типу її родина займається з 2018 року. Це відбувається поза межами діяльності фірми "Альтеп" у формі приватного підприємництва. Наприкінці 2021 року Кунденки зареєстрували окреме підприємство "Центр бандур "Плеяда", але запустити не змогли через відсутність замовлень.

"Останнім часом державне фінансування на закупівлю інструментів скоротили, тендерів поменшало і замовлення практично зникли. У нас навіть утворився склад готової продукції, де зберігається кілька десятків готових до реалізації бандур", - пояснила Кунденко.
Відтак, підприємство почало налагоджувати співпрацю з Латвією. За словами співрозмовниці, наразі чернігівці з торговим домом в Ризі напрацьовують стратегію подальшого співробітництва.
Фото: Чернігівська бандура "Плеяда"