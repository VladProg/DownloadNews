В Ужгороді покажуть документальну драму про Маріупольський драмтеатр, який розбомбили російські війська.

Про це повідомляють у Фейсбуці Департаменту культури, національностей і релігій Закарпатської ОВА, передає Укрінформ.
В Ужгороді 16 вересня - рівно за пів року по тому, як росіяни зруйнували двома бомбами Маріупольський театр, покажуть документальну "Маріупольську драму" про Донецький академічний обласний драматичний театр, м. Маріуполь.
Зазначається, що головні ролі зіграють евакуйовані актори Маріупольського драмтеатру на сцені Закарпатського академічного обласного українського драматичного театру ім. братів Шерегіїв (м. Ужгород).
Текст документальної драми створив закарпатський письменник Олександр Гаврош за розповідями акторів Віри Лебединської, Дмитра Муранцева, Олени Білої, Ігоря Китриша, Матвія Китриша.
Режисер-постановник драми – заслужений артист України Євген Тищук.
Вхід на виставу безкоштовний за попередньою реєстрацією, утім глядачів закликають збирати кошти на армію. Наступного разу драму покажуть 2 жовтня.
Як повідомляв Укрінформ, у червні в Ужгороді запрацював Донецький академічний драматичний театр, із колективу з 200 осіб в Ужгород працювати під керівництвом режисерки Людмили Колосович приїхало 13 чоловік. Акторська трупа наразі складає сім осіб. Театр працює на базі Закарпатського обласного муздрамтеатру імені братів Шерегіїв. За цей час маріупольці створили виставу "Крик нації" про життя та долю Василя Стуса. Із цією виставою маріупольці планують подорожувати світом, закордонні покази уже пройшли у Польщі, заплановані вистави також у Франції та Словаччині.