Заявку на програму Українського культурного фонду «Культура без бар'єрів» можна подати до 17 січня.

Як передає Укрінформ, про це повідомляє пресслужба Міністерства культури та інформаційної політики в Телеграмі.
Так, у межах програми на 2022 рік пропонується три ЛОТи: Підтримка митців з інвалідністю; Мистецтво без бар'єрів; Безбар'єрне суспільство.
Зокрема, результатом першого ЛОТу має стати реалізація проєктів, у яких митці з інвалідністю є авторами або безпосередніми виконавцями та учасниками культурно-мистецьких заходів, тобто є інтегрованими у процес створення культурних продуктів на рівні людей без інвалідності.
Результатом другого ЛОТу має стати створення якісних інклюзивних культурних продуктів, які орієнтовані на потреби людей з інвалідністю, інклюзивна адаптація наявних продуктів або, наприклад, підтримка інклюзивних мистецьких освітніх програм для професіоналізації людей з інвалідністю.
А результатом третього ЛОТу має стати підтримка створення публічних та доступних платформ для поширення інклюзивних продуктів задля задоволення культурних потреб людей з інвалідністю або, наприклад, підтримка масштабних публічних подій та соціальних інформаційних кампаній, які привертають увагу суспільства до проблем людей з інвалідністю, формують повагу до їх прав та потреб, стверджують інклюзію як базову цінність для суспільного розвитку.
Дедлайн подачі заявок: 17 січня о 18:00 годині.
Як повідомлялося, Український культурний фонд приймає проєктні заявки на ЛОТи «Розвиток кінопроєкту ігрового кіно» та «Препродакшн неігрового кіно» грантової програми «Аудіовізуальне мистецтво».