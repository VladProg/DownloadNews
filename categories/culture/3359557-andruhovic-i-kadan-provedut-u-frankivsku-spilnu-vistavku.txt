Український письменник Юрій Андрухович та художник і дослідник Нікіта Кадан проведуть виставку в межах художньо-дослідницького проєкту «Ревізіоністський синдром» в Івано-Франківській ратуші.

Це перша колаборація митців, повідомили Укрінформу організатори заходу.
«Цей проєкт багатошаровий. Уважний глядач точно зробить не одне відкриття, розглядаючи експозицію та слухаючи радіозапис. До такої уважності в наш швидкий час ми і запрошуємо - спочатку в нешвидке місто Івано-Франківськ, а з наступного року, сподіваюсь, і в інші міста», - сказала організатор виставки Альона Каравай.
За її словами, йдеться про політично зумовлене «переписування» мистецької історії, а також про так звану узгоджену картину світу - в тому числі в психічному вимірі.
«Історія мистецтва деколи є ключем до політичної історії. Втім, історію мистецтва легше любити. Її хочеться захистити від крові та політичного бруду. Вона кровоточить та п'є кров по-справжньому, як і належить будь-якій історії людських справ», - зазначив дослідник Нікіта Кадан.
Виставка проходитиме з 3 по 30 грудня в Івано-Франківській ратуші - нині це краєзнавчий музей. Вона буде сформована зі спогадів N. - невідомого франківського художника, що по пам’яті відтворив картини, побачені на спільній виставці східно- та західноукраїнських авангардистів у Станіславові в 1931-му. Картини N. малював вже у зрілому віці - коли страждав на ревізіоністський синдром і вірив, що його розповіді про минуле впливають на перебіг подій та змінюють історичну дійсність. У Ратуші буде представлено понад 60 робіт N. - решта, ймовірно, була втрачена або знищена.
Разом з роботами N. у проєкті можна буде почути архівний 10-хвилинний запис харківської радіопередачі, який, імовірно, є єдиним свідченням існування виставки у просторі та часі.
Проєкт створено за долучення дослідницької групи митців за участю Нікіти Кадана, Юрія Андруховича, Олександра Сушинського та Лєри Полянськової. Втілюють та організують команди агенції proto produkciia та франківської галереї “Асортиментна кімната”. Робота над проєктом триває з осені минулого року. На думку авторів, це буде непересічна культурна подія.
Проєкт реалізується за пітримки ряду місцевих організацій та меценатів.