Тактильні копії чотирьох картин з описами на дотик презентували в Харківському художньому музеї відвідувачам зі спеціальної школи-інтернату імені Короленка для дітей з вадами зору.

Про це кореспонденту Укрінформу розповіла наукова співробітниця музею Ганна Задорожна.
«Проєкт «Крокуємо інклюзією» ініційований Харківською обласною фундацією «Громадська альтернатива» за підтримки Українського культурного фонду. Мета проєкту - не тільки створити інклюзивні продукти - тактильні живописні та графічні копії творів відомих авторів, а й покращити їх сприйняття на дотик завдяки текстовим описам», - зазначила Задорожна.
За її словами, описи створювалися фахівцями музею з урахуванням рекомендацій викладачів школи імені Короленка. Завдання було таке, щоб тексти немовби вели відвідувача від головних елементів твору до другорядних, створюючи повноцінне сприйняття шедевра.






У Харківському художньому музеї продемонстрували тактильні копії картин / Фото: В’ячеслав Мадієвський, Укрінформ








































«Наприклад, у тактильній копії твору голандського художника 17-го століття Ханса ван Санта «Сніданок» можна відчути на дотик, за описом, і ткану серветку на столі, і нарізаний лимон на круглому тарелі, і ніжку келиха з вином, декоровану об'ємними пухирцями, і круглу хлібину. А ось у гравюрі на міді Альбрехта Дюрера «Прогулянка» (1471-1528) відвідувач завдяки опису не пропустить кучеряві волосся чоловіка, його головний убір, прикрашений великим пір'ям, розкішну сукню жінки. У тактильній копії картини художника 19-го століття Костянтина Трутовського «Надягають вінок» відвідувач відчує на дотик усі елементи стародавнього українського обряду, де серед головних - вінок із квітів на голові дівчинки. Опис допоможе «побачити» і полотно Іллі Рєпіна «Запорожці пишуть листа турецькому султанові», де чимало рельєфних, об'ємних деталей, зокрема хутрові шапки героїв», - пояснила Ганна Задорожна.
За її словами, тактильні копії цих шедеврів, які втілені в об’ємі - зі штучного каменю - створили відомі харківські мисткині Тетяна Альбицька-Костомарова, Ira Olenina і Тетяна Новикова - теж у співпраці з консультантами та педагогами школи-інтернату імені Короленка: «Зараз вони працюють над тактильною копією роботи Георгія Нарбута (1886-1920) «Літера К», до якої також буде створено опис».
Один з відвідувачів музею, учень 9-го класу школи-інтернату ім. Короленка Данило поділився, що завдяки описам він сьогодні вперше «побачив» шедеври, не пропустивши жодної важливої деталі. «Вивчення творів мистецтва на дотик - це вже відомий метод, а створення можливості ознайомитися з шедеврами за допомогою покрокового опису - це справді крута інновація», - відзначив школяр.