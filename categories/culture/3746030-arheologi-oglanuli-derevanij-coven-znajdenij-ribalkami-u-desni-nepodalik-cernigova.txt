Науковими співробітниками Інституту археології НАН України було проведено обстеження дерев’яного човна, знайденого рибалками неподалік Чернігова і замитого руслом Десни.

Як передає Укрінформ, про це повідомляє у Фейсбуці Центр археології та стародавньої історії Північного Лівобережжя.

Зазначається, що було здійснено часткову його розчистку з метою графічної та фотограмметричної фіксації об’єкту для подальшої його ідентифікації. Створено кресленик, знято обміри та створено 3D-модель з ортофотопланом.
«Ми маємо справу з носовою частиною човна-довбанки з нарощеними дощатими бортами, що оголилася зі схилу на 2,7 м. Основа човна – видовбана дубова колода, що розширюється з 16 см до носового (першого) шпангоуту до 1,5 м, яка і слугувала кілем даного плавзасобу. Обабіч кілевої частини були нашиті дошки з листяного дерева (верба, липа), що кріпилися до основи дерев’яними шкантами діаметром до 3 см. Біля носової частини виявлено 2 залізні цвяхи, що пронизали дошки. Ширина дошок у видимій частині становила 45-50 см, їхня товщина - 5 см. Виявлено частину правого шпангоуту та невідому конструктивну частину. На жаль, дно плавзасобу не вдалося простежити, оскільки воно розташоване нижче від рівня річки. Над плавзасобом нависає схил до 5 м, тому подальші роботи були припинені. По завершенню фіксації човен було засипано річковим піском», - йдеться у повідомленні.
Після перших досліджень можна припустити, що даний човен належить до рибацьких човнів-довбанок, що побутували на р. Десна та р. Дніпро від ХVIII до початку ХХ ст. Також окремо було взято проби на С14, що може допомогти з датуванням. Дані плавзасоби мали від 8 до 12 м довжини та до 2 м ширини і могли призначатися для промислового вилову риби.
Ознайомитися з 3D-моделлю чернігівського човна можна за посиланням https://skfb.ly/oJYKs
Фото: Центр археології та стародавньої історії Північного Лівобережжя, Facebook