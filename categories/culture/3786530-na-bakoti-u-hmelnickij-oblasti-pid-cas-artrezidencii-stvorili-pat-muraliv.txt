На території популярної туристичної локації Бакота в Хмельницькій області митці в межах арт-резиденції створили п’ять муралів.

Про це кореспондентові Укрінформу розповіла співзасновниця мистецької резиденції «Бакота Хаб» Аліна Олійник.






На Бакоті у Хмельницькій області створили п’ять муралів/Фото надані Аліною Олійник






















«Загалом художники в межах резиденції створили вісім муралів, п’ять з яких - на Бакоті в селі Гораївка та смт Стара Ушиця, а ще три - у Львові, Одесі та Дніпрі. Окрім того, створені близько 20 живописних, графічних робіт та арт-об’єктів і п'ять музичних треків, до яких відзняли відеокліпи на Бакоті», - зазначила Олійник.
За її словами, на Бакоті художниця Юлія Абрамова створила два мурали «Розірвана душа» та «Земля», художниця Зірка Савка - роботу «Будь спрагою моєю», Роксолана Дудка - мурал «Підводний Дністер», а також завдяки співпраці трьох митців Зірки Савки, Андрія Горбаля та Андрія Калькова з’явилася робота «Збирати квіття на воді і дарувати».
Олійник додала, що загалом до резиденції долучилися 15 художників і 5 музикантів, які під час війни залишилися в Україні. Роботи, створені під час проєкту, показали на виставках у селах Гораївка та Чабанівка, а також у Вінниці, Полтаві та Кам’янці-Подільському. Окрім того, у межах резиденції створили онлайн-виставку.
Проєкт реалізувала громадська організація «Культурний клуб» за підтримки Українського культурного фонду.
Бакота - популярна туристична локація на території Національного природного парку «Подільські Товтри». Вона утворилася внаслідок затоплення сіл під час будівництва Дністровської ГЕС. Назва локації походить від однойменного села Бакота, що свого часу було «столицею» Дністрянського Пониззя.
Як повідомляв Укрінформ, у народному музеї села Чабанівка на Хмельниччині створили інтерактивну експозицію фольклорних пісень, розповсюджених на Бакоті.