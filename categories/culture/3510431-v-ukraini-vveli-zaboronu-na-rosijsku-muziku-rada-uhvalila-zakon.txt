Верховна Рада підтримала проєкт закону про внесення змін до деяких законів України щодо підтримки національного музичного продукту та обмеження публічного використання музичного продукту держави-агресора.

Про це народний депутат зі "Слуги народу", голова підкомітету з питань Регламенту ВР Павло Фролов написав у Телеграмі, передає Укрінформ.
«Законом 7273-д визначили поняття національного музичного продукту, запровадили програми його підтримки та розвитку, в т.ч. шляхом грантування, заборонили публічне виконання, показ, демонстрацію, сповіщення фонограм, відеограм та музичних кліпів, які здійснені співаком (співачкою), який після 1991 року був громадянином держави-агресора або зареєстрованим у рф фіз/юр особам (крім колишніх, які є або на момент смерті були громадянами України і не мають або не мали на момент смерті рф-громадянства)», - зазначив Фролов.
За його словами, при цьому парламент збільшив до 40% частку пісень та до 75% добового обсягу ведення новинно-аналітичних та розважальних передач державною мовою при здійсненні радіомовлення.
Відтепер також буде заборонено проведення гастрольних заходів співаками - громадянами рф (крім тих, які засуджують агресію проти України та внесені до відповідного переліку).
З 24 лютого в Україні триває російська воєнна агресія.