Українськими книжками поповнилися бібліотеки ще низки країн.

Як передає Укрінформ, про це дружина Президента Олена Зеленська повідомила в Телеграмі.
"росія знищує наші бібліотеки – вже кілька сотень, включно зі шкільними...
Однак культура й, зокрема, книга, на щастя, мають не тільки матеріальний вимір. Це те, що не знищити ракетами й бомбами. Це той випадок, коли на місці знищеного одразу постає нове", – зауважила перша леді.
Зеленська наголосила, що в бібліотеках Європи одна за одною відкриваються "Українські книжкові полички".
Проєкт був задуманий ще в мирні часи як клуби культурного обміну і є "невичерпним джерелом інформації для тих, хто хоче більше дізнатися про Україну та її літературу".
"Нещодавно ми анонсували появу перших поличок. Сьогодні я рада повідомити про нові країни, де бібліотеки поповнилися українською літературою", – зазначила перша леді.
Так, за її інформацією, українські книжки тепер доступні в Туреччині (Національна президентська бібліотека), Естонії (Естонська національна бібліотека), Литві (Центральна бібліотека Вільнюського міського управління), Словаччині (Міська бібліотека в Братиславі), Швеції (бібліотека в центрі Kulturhuset у Стокгольмі) та Чехії (Міська бібліотека в Празі). Невдовзі "Українські книжкові полички" з’являться також у мережі книгозбірень міста Відень, Австрія.
Зеленська висловила подяку українським посольствам в країнах, де стала можливою поява українських книжок, а також Міністерству закордонних справ України, Міністерству культури та інформаційної політики України й Українському інституту книги.
"Наші вимушені переселенці за кордоном, у десятках країн Європи, зможуть взяти книжку рідною мовою собі чи дитині. І відчути, що Батьківщина – близько. На відстані книги", – підкреслила вона.
Як повідомляв Укрінформ, у травні стало відомо, що “Українська книжкова поличка” поповнила бібліотеки Австрії, Нідерландів, Франції, Латвії та Греції.