У Києві завершилися зйомки повнометражного національного ігрового фільму режисера Анни Бурячкової "Коли нам було 15".

Як передає Укрінформ, про це повідомляє пресслужба Держкіно.
"Коли нам було 15" – це історія про підлітків 1990-х, які розв'язують дорослі проблеми. Головна героїня, 15-річна Тоня, в пошуках порятунку від небезпечного хлопця стає членом зграї в новій школі. Але чи можна залишитись у зграї собою?” - йдеться про сюжет картини.






Завершено зйомки повнометражного ігрового фільму Анни Бурячкової "Коли нам було 15" / Фото: Держкіно






















Повідомляється, що головні ролі виконують молоді актори Аліна Чебан, Захар Шадрін, Артур Алієв, Ліза Цілик та Даша Жихарська.
“Це була цікава і неймовірно надихаюча подорож у компанії однодумців - команди й акторів. Адже це щось особливе – знімати кіно, коли кожна людина на майданчику вболіває за результат і докладає всіх зусиль, щоб все сталося! Окремий момент – це те, як сценарій фільму оживає, матеріалізується, стає насиченим людськими емоціями, кольорами, візуальністю”, - коментує Бурячкова.
Як зазначається, з режисером співпрацюють оператор-постановник Олена Чеховська, відома за своїми роботами з Мариною Вродою ("Клятва", "Прости") та Іриною Цілик ("Помин"); художник-постановник Олександра Патока; співавтор сценарію Марина Степанська ("Стрімголов"); художник по костюмах Дарія Фільшина ("Гіркі жнива"), художник по гриму Джулія Мельнік ("Бобот та енергія всесвіту", "Пік страху", "Еґреґор").
Продюсери фільму – Віталій Шереметьєв та Наталія Лібет, які цього року разом зі своїми колегами Ольгою Бесхмельниціною та Вікторією Хоменко випустили повнометражний ігровий дебют Катерини Горностай "Стоп-Земля", що виходить 20 січня в широкий український прокат.
Картина "Коли нам було 15" створюється кінокомпанією DGTL RLGN за підтримки Державного агентства України з питань кіно. Фестивальний та кінотеатральний реліз фільму заплановано на 2023 рік.
Фото: usfa.gov.ua