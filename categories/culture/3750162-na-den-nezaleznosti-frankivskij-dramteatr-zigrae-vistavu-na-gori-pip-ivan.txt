На День Незалежності України Франківський драмтеатр покаже виставу «Вона – Земля», яку актори зіграють на горі Піп Іван.

Про це на пресконференції розповів генеральний директор, керівник Франківського драмтеатру Ростислав Держипільський, передає кореспондент Укрінформу.
«До Дня Незалежності ми спробуємо вкотре відкрити віртуальний сезон на горі Піп Іван. Це буде вистава «Вона – Земля» за Стефаником», - зазначив Держипільський.
Він додав, що події у виставі розгортаються у період Першої світової війни.
«Це дуже співголосно і подібно до тих подій, які відбуваються сьогодні, коли кращі сини і доньки нашої нації йшли захищати свою землю, гинули і самотніми захишалися їхні батьки. Та попри трагедію, завше була віра в те, що ми обов’язково переможемо і їхня кров пролилась недаремно. І це робить нас міцнішими», - додав Держипільський.
Відео вистави обіцяють показати 24 серпня о 15-й годині на сторінці Франківського драмтеатру у Фейсбуці.
Притча-ораторія «Вона-Земля» поставлена за новелами Василя Стефаника «Моє слово», «Виводили з села», «Марія», «Сини», «Діточа пригода», «Вона – Земля» та інші в інсценізації народного артиста України Ростислава Держипільського. Містичну виставу радять для тих, хто цінує естетику і зміст у лаконічній формі.
Піп Іван (також Попіван, Піп Іван Чорногі́рський або Чорна Гора) - одна з найвищих вершин Українських Карпат, з висотою 2020.5 м.