У Києві відбулася презентація проєкту «Фонтан Виснаження. Висока вода» для українського павільйону на 59-й Венеційській бієнале сучасного мистецтва.

Презентували проєкт у галереї The Naked Room, повідомляє кореспондент Укрінформу.






Презентація проєкту українського павільйону на 59-й Венеційській бієнале сучасного мистецтва в Києві / Фото: Юлія Овсяннікова. Укрінформ





































«Ця робота, на наш погляд, є дуже великим мистецьким твором, який залишиться доволі маргінальною ідеєю. Павільйон на Венеційській бієнале для нас є шансом зробити цю роботу видимою, зробити її в принципі», - сказала під час презентації співкураторка Марія Ланько.
Заступниця міністра культури та інформаційної політики, комісар павільйону Катерина Чуєва зазначила, що вартість оренди українського павільйону на Венеційській бієнале становить понад 3,5 млн грн, які встигли сплатити наприкінці минулого року. За її словами, на цей рік бюджетом теж передбачені певні кошти на витрати пов’язані з павільйоном.
«Все відбувається за планом, і це нас тішить. Вчасно було сплачено внесок за оренду павільйону… Я сподіваюся, що ми зможемо в рамках попередніх домовленостей і в рамках дозволених бюджетом видатків покрити ще частину витрат, зокрема транспортування об'єкта. Конкретний перелік видатків ми вже можемо визначити, коли будемо знати, яку суму маємо. Очікуємо до 4 млн гривень на цей проєкт цього року. І сподіваємося долучатися в міру сил і можливостей до всіх організаційних питань», - сказала Чуєва.
На презентації також вперше було представлено мистецькі артефакти, що показують розвиток проєкту у часі та його еволюцію у творчості художника: ранні роботи, ескізи, архівні документи, фотоматеріали.
Художником проєкту «Фонтан виснаження. Висока вода» став Павло Маков. До кураторської групи увійшли Лізавета Герман, Марія Ланько і Борис Філоненко. Проєкт являє собою реалізацію ідеї Павла Макова, яка з’явилася ще в 1995 році: це серія вмонтованих у стіну мідних воронок, які функціонуватимуть як фонтан.
У 1995-му Павло Маков створив «Фонтан виснаження» — символ життєдайності у великому циклі UtopiA. За структурою він відповідав анатомії людини і харківським річкам у тому місці, де Харків впадає у Лопань. Надалі образ був розвинений у кількох роботах під назвою «Місце. Фонтани» (1995), такими собі мапами водопостачальних споруд Харкова, жодна з яких тоді не працювала. Врешті-решт «Фонтан виснаження» отримав матеріальне втілення у бронзі та неодноразово ставав частиною ландшафтів на роботах різних серій.
За інтонацією«Фонтан виснаження. Висока вода» - спокійний і рефлексивний проєкт, який продовжує історію роботи «Фонтан виснаження» з урахуванням місця проведення виставки.
Венеційська бієнале (La Biennale di Venezia) - одна з провідних виставок сучасного мистецтва, яка відбувається раз на два роки. У рамках бієнале проводяться також Венеційський кінофестиваль та Венеційський фестиваль архітектури. Україна бере участь у бієнале з 2001 року.
Як повідомляв Укрінформ, на 59-й Венеційській бієнале Україну представить галерея The Naked Room.
Через пандемію COVID-19 організатори La Biennale di Venezia анонсували нові дати проведення - з 23 квітня до 27 листопада 2022 року.
Фото: The Village Україна