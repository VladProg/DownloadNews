У Хмельницькому відбулася прем’єра документального фільму «Максим Яровець» про наймолодшого командира роти, який загинув від підриву міни на Луганщині.

Як передає Укрінформ, про це повідомляє Хмельницька міська рада.
«У День захисників і захисниць України відбулася прем’єра документального фільму «Максим Яровець», у якому розповідається ... про 21-річного Героя і захисника України з Хмельницького Максима Яровця, який загинув 5 років тому, виконуючи бойове завдання», - йдеться у повідомленні.






Прем'єра документального фільму «Максим Яровець» у Хмельницьку / Фото: Хмельницька міська рада















































































Зазначається, що автор ідеї створення фільму – Владислав Бондар, який був найкращим другом Максима Яровця. Саме з його ініціативи у пам’ять про загиблого Укрзалізниця призначила курсування поїзда «Максим Яровець» сполученням «Хмельницький – Лисичанськ».
Документальну стрічку створили журналістка Анастасія Сбродова та оператор Володимир Бобінський.
Зйомки фільму відбувалися в різних містах України, зокрема, у Хмельницькому, Києві, Львові, у прифронтових Авдіївці та Мар’їнці.
У стрічці своїми спогадами про Максима поділилися його батьки, друзі, вчителька, побратими, військові 130-го окремого розвідувального батальйону, командиром роти якого він був.
З березня 2016 року Максим Яровець брав участь в антитерористичній операції на сході України з позивним «Скіф». До липня він служив командиром взводу 2-ї розвідувальної роти та виконував обов’язки командира роти глибинної розвідки, з липня 2016 року – командиром роти глибинної розвідки 130-го окремого розвідувального батальйону Оперативного командування «Захід» Сухопутних військ ЗСУ. Яровець був наймолодшим командиром роти.
Лейтенант Максим Яровець загинув 5 жовтня 2016 року під час виконання бойового завдання поблизу с. Троїцьке Попаснянського району Луганської області, підірвавшись на міні.
Фото: khm.gov.ua