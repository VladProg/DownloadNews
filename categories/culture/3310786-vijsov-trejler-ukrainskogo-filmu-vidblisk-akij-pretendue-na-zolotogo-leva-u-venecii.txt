Автори українського фільму "Відблиск", фестивальні покази якого розпочинаються відсьогодні у Венеції, представили перший трейлер стрічки.

Як передає Укрінформ, про це повідомляє пресслужба Держкіно.
«Офіційна світова прем'єра стрічки відбудеться завтра, 7 вересня, в основному конкурсі 78-го Венеційського кінофестивалю. Картина змагатиметься за головну нагороду кіноогляду - "Золотого лева"», - ідеться в повідомленні.

Зазначається, що у новому фільмі Валентина Васяновича йдеться про лікаря-добровольця, який після повернення з полону намагається пристосуватися до мирного життя. Він спілкується з колишньою дружиною і своєю 12-річною донькою, яка також травмована через смерть близької людини на війні.
Продюсери фільму - Валентин Васянович, Ія Мислицька, Володимир Яценко та Анна Соболевська. У ролях - Роман Луцький, Ніка Мислицька, Надія Левченко. Андрій Римарук, Ілля Шульга. Виробництво - кінопродакшн "Арсенал філмс" за участі "ForeFilms" та за підтримки Держкіно.
У 2019 році фільм Васяновича "Атлантида" отримав головну нагороду у конкурсній програмі Венеційського кінофестивалю "Горизонти". Цьогоріч у цій програмі представлені дві українські стрічки - "Носоріг" Олега Сенцова та "Цензорка" Петера Керекеша, а кінопроєкт режисера Дмитра Сухолиткого-Собчука "Памфір", що створюється за підтримки Держкіно і перебуває на стадії постпродакшну, став одним із 30 проєктів ігрових фільмів з усього світу, які відібрали до участі у кіноринку Venice Production Bridge 78-го Венеційського кінофестивалю.
Як повідомляв Укрінформ, на 78-му Венеційському кінофестивалі, що відкрився 1 вересня і триватиме до 11 вересня, Україна представлена одразу трьома фільмами, причому один з них - «Відблиск» - в основному конкурсі. Картина Сенцова "Носоріг" і словацько-чесько-українська копродукція Керекеша “Цензорка” стануть учасниками конкурсу “Горизонти”.