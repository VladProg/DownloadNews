Презентовано офіційний трейлер до фільму режисера Філіпа Сотниченка "Ла Палісада", що вийде у всеукраїнський прокат 11 січня 2024 року.

Про це йдеться в релізі, який дистриб'ютор картини FILM.UA передав Укрінформу.
«Ідея фільму виникла випадково. Я наштовхнувся на інформацію про смертну кару і був здивований, коли дізнався, що така міра покарання в Україні існувала до 1996-го року включно... На тлі цього факту у мене виникло бажання поринути в той період і комбінувати побут людей середини девʼяностих, вивчаючи домашні архіви, та міліцейські оперативні відео, які ми фактично перефільмували на знімальну техніку того часу», - зазначив режисер стрічки.
Сюжет картини розгортається в Україні у 1996 рік. За 5 місяців до мораторію на смертну кару двоє старих друзів, детектив міліції та судовий психіатр, розслідують вбивство свого колеги. Занурені в заплутану справу й давно забуті спогади, вони створюють майбутнє, в якому мають жити їхні діти, успадкувавши нереалізовані прагнення батьків.
Творці фільму зауважують, що стрічка не претендує на історичну правдивість - це радше стилізація кінця 1990-х через знайомі образи та символи: кострубаті хутряні шапки, картаті спортивні костюми.
«Після світової прем'єри і закордонних реакцій на фільм, дуже важливо пережити цю історію з українською аудиторією. Адже вона про нас, про наш час і коріння, що не дають нам відірватись від нашого пострадянського минулого. Фільм створювався 5 років, розроблювався в доковідні часи, знімався під час карантину і дороблювався після початку повномасштабного вторгнення. Тож команді просто необхідно показати цю детективну непросту історію глядачам», - підкреслила продюсерка фільму Валерія Сочивець.

Стрічку створено кінокомпаніями "ВІАТЕЛ" та "Сучасне Українське Кіно". Розробку проєкту підтримав Український культурний фонд, фінансову підтримку виробництва було отримано від Державного агентства України з питань кіно, постпродакшн профінансував Гетерборзький кінофонд (Швеція).
Як повідомлялося, світова премʼєра фільму відбулася на 52 International Film Festival Rotterdam, де стрічка здобула нагороду від Міжнародної федерації кінопреси (FIPRESCI).