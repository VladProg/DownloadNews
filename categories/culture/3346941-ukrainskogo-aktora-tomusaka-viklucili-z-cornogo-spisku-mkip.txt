Міністерство культури та інформаційної політики за поданням Служби безпеки України скасувало два накази про внесення 54 осіб до Переліку осіб, які створюють загрозу національній безпеці. Серед них помилково було внесено прізвище українського актора Валентина Томусяка.

Як повідомляє Укрінформ, оновлений список та відповідні накази оприлюднено на сайті міністерства.
Зазначається, що МКІП визнало такими, що втратили чинність, свої накази про оновлення Переліку осіб, які створюють загрозу національній безпеці, на підставі звернення СБУ від 19 жовтня 2021 року № 812 та від 1 листопада 2021 року № 846.
Відповідно до цих наказів, до "чорного списку" було внесено прізвища 22-х та 32-х акторів та інших учасників зйомок російського пропагандистського фільму "Солнцепек". Після скасування наказів станом на 8 листопада в "чорному списку" значаться 208 осіб.
Як повідомляв Укрінформ, 4 листопада СБУ вибачилася перед українським актором Томусяком, якого помилково внесла до "чорного списку". В СБУ зазначили, що Томусяка було внесено помилково, додаткова і детальна перевірка усіх поданих пропозицій буде здійснена окремо.
Раніше міністр культури та інформаційної політики Олександр Ткаченко звернувся до СБУ з проханням перевірити, як Томусяк потрапив до списку.
1 листопада МКІП за поданням СБУ додало 32 акторів та інших учасників зйомок російського пропагандистського фільму "Солнцепек" до списку осіб, які загрожують нацбезпеці України. У переліку помилково був вказаний Томусяк.
Актор на своїй сторінці у Фейсбуці написав, що не має стосунку до фільму "Солнцепек", за який його поряд із російськими акторами включили до цього переліку. У зв'язку з цим Ткаченко заявив, що МКІП домовилося з СБУ про співпрацю з верифікації списків діячів культури, які створюють загрозу національній безпеці, щоб уникнути помилок.
Фото: соцмережі