Міністерство культури та інформаційної політики, Державне агентство України з питань мистецтв та мистецької освіти, комунікаційна агенція Postmen запускають благодійний проєкт We believe для відновлення об'єктів культурної спадщини України.

Як передає Укрінформ, про це повідомляє пресслужба МКІП.
"У цій війні українська культура та ідентичність є прямою ціллю. Під загрозою сьогодні - і матеріальна, і нематеріальна культурна спадщина України. Тому все, що стосується розширення можливостей для її відновлення, для нас надзвичайно важливо", - заявила заступниця міністра культури та інформаційної політики Катерина Чуєва.
За її словами, проєкт We believe - це колекція NFT-писанок на блокчейні Ethereum, присвячена українським містам, які протистоять російській агресії. Кожна NFT-писанка має унікальний орнамент, притаманний відповідному регіону України.
Колекціонерам, які придбають українські NFT-писанки, пропонується поширювати їх зображення у період великодніх свят, щоб висловити підтримку Україні та познайомити якнайбільше людей з українськими символами та традиціями.
Кошти з продажу будуть перераховані у фонд при МКІП для відновлення об'єктів культурної спадщини, які постраждали під час бомбардувань українських міст: церков, музеїв, театрів, колекцій мистецтва.

Як повідомляв Укрінформ, 15 квітня Міністерство культури та інформаційної політики України оголосило про запуск проєкту Ukraine Now and Forever, який популяризуватиме українську культуру у світі.