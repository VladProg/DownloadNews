Міжнародна група вчених та експертів із цифрових технологій, які відслідковують крадіжки, з’ясувала, що направлена росією "група фахівців" займається контрабандою цінних історичних артефактів із тимчасово захоплених територій України до рф.

Як передає Укрінформ, про це повідомляє The Guardian із посиланням на антрополога Браяна Деніелса, який працює з археологами, істориками та фахівцями з цифрової обробки зображень.
З лабораторії в американському штаті Вірджинія Деніелс та його колеги стежили за розграбуванням та знищенням культурних цінностей із початку вторгнення росії в Україну та виявили закономірності у злочинах, пише видання.
«Зараз є дуже вагомі докази того, що це навмисний крок росії, коли певні картини та прикраси були … вивезені до рф», - сказав Деніелс.
Слід крадіжок значною мірою зосереджено на дорогоцінному скіфському золоті. Це старовинні філігранні вироби, які часто зображують тварин, йдеться у публікації.
«Ці предмети візуально приголомшують, і зараз так багато повідомлень про крадіжку, що очевидно, що це стратегія», – сказав Деніелс.
За його словами, «українці, звісно, теж дуже зацікавлені в тому, щоб ми склали список вкрадених речей».
Водночас вчений не знає, чи була грошова цінність найважливішим фактором для росіян, або ж предмети були обрані через їхнє культурне значення.
«Можливо, все це є частиною підриву ідентичності України як окремої країни, з претензією на законне володіння росією усіма їхніми експонатами», – наголосив Деніелс.
Він додав, що крадіжки, як правило, слідують за допитами музейних зберігачів і наглядачів.
Спроби росії знайти та вкрасти заховані артефакти в захоплених українських містах стають все більш рішучими.
«Ми все більше непокоїмося про музейних працівників та співробітників служби безпеки, особливо коли вони опиняються за лінією розташування російських військ», – сказав Деніелс.
Як повідомляв Укрінформ, 29 квітня міський голова Мелітополя Іван Федоров заявив, що російські загарбники викрали у тимчасово захопленому Мелітополі колекцію скіфського золота.
Раніше у проросійських пабліках з’явилося відео про те, як загарбники нібито знайшли схованку із золотою колекцією, яка була захована українською владою.
Зі свого боку голова Запорізької ОВА Олександр Старух повідомляв, що у березні найцінніші колекції, які становили собою історико-культурну цінність, були вивезені в інші регіони України. Йшлося, ймовірно, про експонати Запорізького краєзнавчого музею та Запорізького художнього музею.