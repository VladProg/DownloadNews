Команда фільму "Бачення метелика" під час світової прем'єри на Каннському кінофестивалі провела акцію на підтримку України.

Про це повідомляє у Фейсбуці Держкіно, передає Укрінформ.
Зазначається, що на червону доріжку, коли увага всіх міжнародних медіа була максимально прикута до творчої групи, митці вийшли під звуки сирен та закрили свої обличчя символом перекресленого ока, що використовується соцмережами та означає "Потенційно неприйнятний контент. Ця світлина може містити сцени жорстокості або насильства".

Команда стрічки тримала постер із написом "Russians kill Ukrainians. Do you find it offensive and disturbing to talk about this Genocide?" ("росіяни вбивають українців. Ви вважаєте, що говорити про цей геноцид – це потенційно неприйнятний контент?").
"Минули вже 3 місяці після повномасштабного вторгнення росії в Україну, і найкраще, що може продовжувати робити міжнародна кіноіндустрія, – це надавати голос українським митцям. А наша справа, відповідно, – продовжувати боротися за те, щоб Україна була на порядку денному", - зазначив режисер фільму Максим Наконечний.
На офіційному фотоколі Каннського кінофестивалю він закликав міжнародну спільноту до підтримки звільнення з полону волонтерки та парамедика Юлії Паєвської (позивний Тайра).
"Навіть після 24 лютого багато європейців продовжили називати вже повномасштабну війну росії в Україні – конфліктом. Тільки жахливі злочини росіян відкрили багатьом людям очі на правду, але люди не хочуть чути про те, що українців вбивають. Правда болісна, але вона має бути сказана повністю", - наголосила продюсер фільму "Бачення метелика" Дар'я Бассель.
Повнометражний дебют Максима Наконечного – це жорстка та сюрреалістична історія про жінку-воїна, яка не бажає бути жертвою. Після визволення з ворожого полону аеророзвідниця Ліля намагається повернутися до мирного життя в Україні. Біль і травма через пережите повсякчас виринають на поверхню, і щось всередині неї не дозволяє забути, чому вона мусить жити далі. Головні ролі у фільмі виконали Ріта Бурковська та Любомир Валівоць.
Світова прем’єра створеного за підтримки Держкіно фільму "Бачення метелика" (Butterfly Vision) відбулася в секції "Особливий погляд" (Un Certain Regard) офіційного відбору 75-го Каннського фестивалю. Стрічка змагається не тільки в межах категорії Un Certain Regard, а й за "Золоту камеру", премію за найкращий дебютний повнометражний фільм.
Результати буде оголошено на церемонії нагородження 28 травня.
Фото: Держкіно