У Вінниці 29-31 жовтня відбудеться мультидисциплінарний фестиваль сучасного мистецтва Air Fest Vinnytsia.

Про це кореспонденту Укрінформу повідомили у ГО Мистецьке об'єднання «Плай», що є співорганізатором фестивалю.
«Мультидисциплінарний фестиваль AIR Fest Vinnytsia - це трансформація AIR GOGOL FEST у самостійний локальний проєкт. Відтепер у Вінниці буде свій постійний фестиваль сучасного мистецтва. Ми стартуємо 29 жовтня і пропонуємо нашим гостям три дні абсолютного андеграундного культурного занурення на 5 локаціях в середмісті Вінниці», - повідомили у «Плаї».

За словами організаторів, упродовж AIR Fest Vinnytsia відбудеться понад 40 мистецьких подій. Це - вистави, концерти, інсталяції, виставки, майстер-класи, лекції, кінопокази, артвечірки. Зокрема, на фестивалі відбудуться концерти Dakh Daughters з нетиповою програмою та ще п'яти музичних гуртів. Можна буде побачити пластичний балет «Ми/Паперові тигри», виставу «Стус.Перехожий» від театру ДАХ. Також на фест завітають Олег Каданов, Тарас Прохасько та Микола Доляк з новим спільним проєктом тощо.
Вперше у Вінниці відбудеться перформанс-меппінг на покинутому поштамті «Going Postal».
Упродовж двох днів фестивального вікенду діятиме спецпроєкт у підземеллі капуцинів (катакомбах) з використанням медіаарту.
Опорною точкою AIR Fest Vinnytsia стане колишній кінотеатр «Росія».
На усі локації фестивалю можна буде потрапити тільки за наявності дійсного сертифіката про вакцинацію або ПЛР-тесту, зробленого не раніше ніж за 48 годин до початку події. Застосовуватимуться усі необхідні під час масових заходів карантинні вимоги у жовтій зоні епідемічної небезпеки.