Міністерство культури та інформаційної політики України наполягає на максимально швидкій ратифікації Конвенції Ради Європи про правопорушення, пов’язані з культурними цінностями.

Як передає Укрінформ, про це повідомляє пресслужба МКІП.
У вівторок, 19 вересня, відбулась узгоджувальна нарада щодо врегулювання позицій органів влади стосовно проєкту Закону «Про внесення змін до Кодексу України про адміністративні правопорушення, Кримінального кодексу України та Кримінального процесуального кодексу України у зв’язку з ратифікацією Конвенції Ради Європи про правопорушення, пов’язані з культурними цінностями».
«Ми наполягаємо на тому, щоб ратифікація Конвенції Ради Європи про правопорушення, пов’язані з культурними цінностями, відбулась якомога швидше. Культурні цінності для нас - не просто предмет правового регулювання чи предмет злочину. Це один з напрямів нашої діяльності, пов’язаної зі збереженням та використанням національного надбання», - заявив т. в. о. міністра культури та інформаційної політики Ростислав Карандєєв.
За його словами, культурні цінності є ще й способом визначення української ідентичності.
«Тому наша увага до цієї теми трохи більша. Ми б не хотіли закривати дискусію щодо підвищення відповідальності за злочини, пов’язані з культурними цінностями. Адже часто вони мають не лише економічну вартість, а й надзвичайне культурне значення», - зазначив Карандєєв.
Очільник МКІП відзначив важливість створення в Україні відкритого механізму експертної оцінки культурних цінностей.
Карандєєв також наголосив, що злочини проти культурних цінностей є ще й злочинами проти української духовності.
Участь в обговоренні взяли представники Міністерства юстиції, Міністерства культури та інформаційної політики, Міністерства внутрішніх справ, Національної поліції України.
Учасники узгодили свої позиції та домовились продовжити спільну роботу щодо вдосконалення кримінального та пам’яткоохоронного законодавства для визначення особливого місця культурних і мистецьких цінностей, зокрема і в частині оцінки тяжкості злочинів.
Ратифікація конвенції, серед іншого, впливатиме й на захист культурної спадщини, яка знаходиться на тимчасово захоплених територіях.
Конвенція Ради Європи про правопорушення, пов’язані з культурними цінностями, була прийнята 3 травня 2017 року в Нікосії (Кіпр).
Конвенцію вже підписали 13 держав: Україна, Вірменія, Греція, Італія, Кіпр, Латвія, Мексика, Португалія, Сан-Маріно, Словенія, Угорщина, Чорногорія та РФ, а ратифікували Греція, Італія, Кіпр, Латвія, Мексика, Угорщина.
Як повідомляв Укрінформ, в Україні за час повномасштабного вторгнення РФ зруйновано понад 220 бібліотек та знищено 187 млн примірників книжкового фонду.
Фото: Вікіпедія