Акціонерне товариство «Укрпошта» представило поштовий конверт, присвячений 25-річчю Ukrainian Fashion Week.

Про це повідомляє Укрінформ.
«Укрпошта неодноразово зверталася до фешн-тематики, створюючи поштові марки та конверти. Тому, з одного боку, конверт до 25-річчя UFW не є винятком, а з іншого – унікальною цю колаборацію роблять обставини», - розповів генеральний директор Укрпошти Ігор Смілянський під час презентації та спеціального погашення, яке відбулася 7 вересня.
Конверт прикрашає фрагмент перфомансу «Калина» української художниці Зінаїди Кубар, яка також була автором поштової марки, що була випущена Укрпоштою у 2017 році до 20-річчя Ukrainian Fashion Week.
«Ми підтримали ідею з перфомансом «калина», з яким українська художниця Зінаїда Кубар представляла Україну в Нью-Йорку ще у 2017 році, щоб показати, що з болем війни українці живуть уже 8 рік поспіль. А фрагменти понівеченого Києва показують, що з 24 лютого горя і приводу для кривавих сліз стало більше – вони є кожному місті. Це той зміст, який доносять українські дизайнери з подіумів світових фешн-столиць, і який ми, завдяки популярності української філателії воєнного часу, також хотіли б донести усьому світу», - додав Смілянський.

«Фрагмент перформансу «Калина», зображений на конверті до 25-річчя Ukrainian Fashion Week, відкривав виставку «4.5.0» в Нью-Йорку 2017 року. Ідея перформансу полягала в тому, щоб показати красу і драму нашої землі. В 2022 році в рамках роботи над ескізом конверта я спеціально повернулася до перфомансу 2017 року, доповнила його актуальними світлинами сьогодення, щоб показати всім, що хоч калинове намисто української душі знов плаче, це лише черговий виток війни, яка почалася значно раніше, ніж 24 лютого», - розповіла художниця Зінаїда Кубар.
За її словами, калина символізує жіночу долю, намисто - душу. Дівчина замість намиста одягає на себе долю часів, бо саме війна принесла на нашу землю втрати матерями своїх синів, жінками - чоловіків, молодими дівчатами - наречених.






До 25-річчя Ukrainian Fashion Week Укрпошта випустила художній конверт / Фото: Дар’я Чикановська









































































У рамках перфомансу та від сьогодні на конверті намисто «заплакало», і в такий спосіб художниця підкреслила трагедію війни, яку переживає Україна 8 рік поспіль. Доповнює композицію фото зруйнованої частини Києва (Софіївська Борщагівка). Світлина зроблена відомим оператором та фотографом, а зараз і військовим ЗСУ Сергієм Михальчуком, який із 25 лютого по 4 квітня фіксував наслідки повномасштабного вторгнення та агресії Росії.
Тираж конверта – 100 тисяч примірників, придбати які можна як в онлайн-маркеті Укрпошти, так і у відділеннях поштового оператора.