В іспанському Національному музеї "Прадо" у Міжнародний день музеїв запустили перший у Мадриді україномовний аудіогід.

Як передає Укрінформ, про це дружина Президента Олена Зеленська повідомляє у Телеграмі.
"Востаннє я презентувала таку надихаючу подію до війни. Вперше за майже три місяці болю і руйнувань в Україні ми повертаємося до нашого проєкту мирних часів – запуску аудіогідів українською. Гід у Мадриді став сороковим у мережі аудіогідів по всьому світу", - зазначила Зеленська.

За її словами, війна надала українським аудіогідам нового звучання.
"За цей час в Україні знищено чи пошкоджено десятки музеїв. І в той же час є неймовірні історії порятунку – коли полотна нашої народної художниці Марії Приймаченко місцеве подружжя винесло із вогню буквально на руках. Наша культура також бореться – проти руйнації, забуття та знищення", - підкреслила Зеленська.

Вона навела слова міністра культури і спорту Іспанії Мігеля Ісета, які він сказав на відкритті: "Музей "Ель Прадо"в тридцятих роках зазнав руйнувань, але був відбудований, як і будуть відбудовані всі музеї України за сприяння Іспанії".
"Нині – також через війну – українська мова зазвучала в світі значно ширше – повсюди, де є наші біженці. Дякую Європі, яка зробила для них безоплатними свої музеї та пам’ятки. Дякую керівництву музею за можливість для українців ознайомитися з видатною культурою Іспанії, а посольству України в Іспанії — за кропітку й таку важливу роботу на культурному фронті", - наголосила Зеленська.

Міжнародний день музеїв — щорічне свято, яке відзначається 18 травня. В цей день більшість музеїв працюють безкоштовно і радо показують свої виставкові зали.
Фото: Телеграм Олена Зеленська