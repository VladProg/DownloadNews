У Київському університеті ім. Б.Грінченка відбулась презентація книги "Заборонити рашизм".

Про це повідомляє кореспондент Укрінформу.
Книга "Заборонити рашизм" – це перше науково-публіцистичне видання, у якому дається визначення рашизму як ідеології та суспільної практики сьогодення. Ця книга про новий вид фашизму, про його витоки, методи російського експансіонізму та гегемонізму щодо України, решти Європи і всього світу.






У Київському університеті ім. Б.Грінченка відбулась презентація книги "Заборонити рашизм" / Фото: Анастасія Ракута, Укрінформ


































Автором ідеї створення книги й натхненником проєкту був Віктор Огнев'юк – український філософ, професор, академік НАПН України, фундатор і ректор Університету Грінченка (2007-2022). Крім того, авторами книги є 13 осіб – кандидати та доктори історичних наук.
«Зрозуміти рашизм означає зрозуміти смисли, які посилає ця ідеологія, ця соціальна практика і цей спосіб погодження людей. Від способу погодження людей залежить дуже багато у цьому світі. Тому ми маємо зрозуміти не тільки суть рашизму як такого, а ми маємо розуміти нашу поведінку впродовж багатьох століть стосовно цього. Тому що те минуле, яке ми не пам’ятаємо і забуваємо з часом може до нас повертатися», - сказала доктор історичних наук та співавторка книги Валентина Піскун.
Книга складається з 15 розділів, серед яких – зародження і становлення української цивілізації; «російський» національний характер; «українське питання» в ідеології «русского мира»; рашизм як різновид фашизму; Україна та цивілізований світ після перемоги над рашизмом тощо.
«Спецоперація для вирішення «українського питання» триває уже понад сто років. Щоразу українці дають відсіч рашистам різних поколінь та зупиняють їхні способи повзучого просування «русского мира» Європою», - наголосив кандидат історичних наук та співавтор книги Юрій Митрофаненко.
Як повідомляв Укрінформ, у Києві відбулася презентація антології «Поміж сирен. Нові вірші війни», яка готується до видання і стане продовженням серії «Бібліотека Українського ПЕН».