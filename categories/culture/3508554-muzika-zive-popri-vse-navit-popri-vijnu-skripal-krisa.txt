У світі нині спостерігається підвищений інтерес до українського мистецтва, зокрема музики.

Це відзначив відомий скрипаль – віртуоз Олег Криса в інтерв’ю Укрінформу.
«У багатьох великих містах різних країн уже відбуваються концерти українських музикантів із українською музикою. Інтерес до України проявляють зарубіжні радіо, телебачення», - зазначив він.
На його переконання, музика має жити і живе попри все.
«Музика живе попри все, навіть війну. Ви знаєте, що мій учитель Давид Ойстрах жив у москві. У роки Другої світової час від часу, щоби сказати світові, що музика і виконавці існують, він грав у прямому ефірі для радіо. Ми це робимо зараз – представляємо найкращі музичні твори, коли Україна зранена війною», - розповів Криса.
Водночас музикант висловив сподівання, що колись культура перестане бути "останнім щаблем" бюджету.
«Може, прийде час і правителі зрозуміють, яка це важлива річ – культура. Ми продовжуватимемо це доводити», – зазначив він.
Як повідомлялося, 24 лютого 2022 року росія розпочала повномасштабне вторгнення в Україну, чим продовжила військову агресію, що триває з 2014 року. Війська рф проводять масовані бомбардування та обстріли українських міст і сіл, розв’язали масовий терор проти цивільного населення на тимчасово захоплених територіях.
На сьогодні зафіксовано понад 380 випадків руйнування або пошкодження російськими загарбниками пам’яток культурної спадщини на території України.
За словами міністра культури та інформаційної політики Олександра Ткаченка, вартість відновлення пошкоджених внаслідок бойових дій пам’яток культури може сягати мільярдів євро.