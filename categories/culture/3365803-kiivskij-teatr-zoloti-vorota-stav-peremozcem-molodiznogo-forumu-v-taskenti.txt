Київський академічний театр “Золоті ворота” став переможцем IV молодіжного театрального форуму країн СНД, Балтії та Грузії, який проходив у Ташкенті.

Як передає Укрінформ, про це повідомляє Київська міська державна адміністрація.
“Перше місце в Ташкенті (Узбекистан) здобула вистава “Тату, ти мене любив” режисера Стаса Жиркова за п’єсою Дмитра Богославського “Тихий шорох зникаючих кроків”, - ідеться у повідомленні.
За словами директорки Департаменту культури КМДА Яни Барінової, “міжнародне визнання театру “Золоті ворота” – це привід для гордості для всієї культурної спільноти столиці. Команда театру гідно представляє українське театральне мистецтво на світовій арені, попри виклики, що ставить перед нами пандемія”.
У виставі задіяні заслужена артистка України Віталіна Біблів, актори Антон Соловей, Лілія Цвєлікова, Ірина Ткаченко, Роман Ясіновський та актор Національного академічного драматичного театру імені Івана Франка Олександр Ярема.
Це вже друга поспіль нагорода вистави: тиждень тому “Тату, ти мене любив” відзначили на фестивалі COM•MEDIA в місті Алітус у Литві. Там нагороду за кращу режисуру отримав Жирков, а найкращим актором фестивалю визнали Ясіновського.
“Театр “Золоті ворота” є одним із найбільш гастролюючих театрів. Команда театру вибудовує культурну дипломатію і веде діалог з багатьма країнами. Навіть в умовах пандемії ми шукаємо можливості, втілюємо їх і врешті-решт отримуємо такі результати”, – заявила директорка - художня керівниця театру Ксенія Ромашенко.
“Побачити виставу найближчим часом на сцені “Золотих воріт” можна буде вже 22 грудня”, - поінформували у КМДА.
Як повідомляв Укрінформ, 1 грудня директора - художнього керівника Київського академічного театру драми і комедії на лівому березі Дніпра Стаса Жиркова назвали найкращим режисером на 10-му Міжнародному театральному фестивалі COM•MEDIA, який проходив у Литві.
Фото: mesta.com.ua