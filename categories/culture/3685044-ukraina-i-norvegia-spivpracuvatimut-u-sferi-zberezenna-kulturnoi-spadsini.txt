Міністр культури та інформаційної політики України Олександр Ткаченко обговорив з міністеркою культури та рівності Королівства Норвегія Анеттою Треттебергстуен питання цифровізації культури, підтримки медіа у боротьбі з російською пропагандою та збереження культурної спадщини.

Як передає Укрінформ, про це у Телеграмі повідомила пресслужба МКІП за підсумками онлайн-зустрічі міністрів.
«Ми вдячні за солідарність норвежців з Україною, зокрема, за підтримку української культури. Адже росіяни воюють саме проти нашої ідентичності, нищать все українське. На сьогодні росіяни вже знищили понад 1322 об’єкти культури», - цитує Ткаченка пресслужба.

Зазначається, що міністри обговорили питання, важливі для збереження та відбудови української культури, зокрема: цифровізацію культури; охорону, збереження та відновлення культурної спадщини; підтримку діяльності українських закладів культури, митців та креативних індустрій, які працюють в Україні; підтримку медіа та спільної боротьби з російською пропагандою; культурний обмін та широку презентацію української культури в Королівстві Норвегія та світі.
Як повідомляв Укрінформ, у МКІП сподіваються, що парламент Норвегії цього тижня визнає Голодомор геноцидом.