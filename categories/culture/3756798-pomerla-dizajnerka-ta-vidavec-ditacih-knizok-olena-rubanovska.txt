Померла дизайнерка та видавець дитячих книжок Олена Рубановська.

Про це у Фейсбуці повідомила головний редактор "Видавництва Старого Лева" Мар’яна Савка, передає Укрінформ.
«Оленочка. Лєна. Наша Рубановська. Така красива, витончена, шляхетна. У всьому талановита...Лети туди, де ангели заберуть тебе у свій найкращий хор. Вже ніщо не болить тебе. А нам дуже боляче, що так рано», - написала Савка.


Фото: ПІК

Вона зауважила, що саме Рубановська створила перший логотип для "Видавництва Старого Лева".
Олена Рубановська разом із братом Кирилом заснували видавництво «Кашалот», яке пропонує м’які та екологічно чисті книжечки для малят.
Також вона оформлювала книжки відомих українських письменників, зокрема книгу Тараса Прохаська «БотакЄ».
Останні роки Рубановська проживала в Італії, де лікувала онкологію. Наприкінці літа отримала перелом. Тоді близькі та рідні оголосили збір коштів, щоб перевезти мисткиню в Україну. 30 серпня Олену перевезли до Івано-Франківська, де 3 вересня вона померла.