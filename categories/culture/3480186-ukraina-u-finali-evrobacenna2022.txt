Гурт Kalush Orchestra, який представляє Україну на Євробаченні-2022, пройшов до фінальної частини пісенного конкурсу.

Про це повідомляє Укрінформ із посиланням на пряму трансляцію Євробачення в Youtube.
Переможці національного відбору Kalush Orchestra виступили шостими у першому півфіналі Євробачення-2022 і пройшли до фінальної частини конкурсу.
Разом з українцями до фіналу потрапили представники Швейцарії, Вірменії, Ісландії, Литви, Португалії, Норвегії, Греції, Молдови і Нідерландів.
12 травня відбудеться другий півфінал Євробачення-2022, а 14 травня - фінал конкурсу.
Як повідомляв Укрінформ, перед стартом Євробачення-2022 букмекери пророкували Україні перемогу в конкурсі. Вони оновили свої ставки, віддавши представникам України найвищий коефіцієнт – 48%. Зараз це найвищий відсоток за всю історію пісенного конкурсу.