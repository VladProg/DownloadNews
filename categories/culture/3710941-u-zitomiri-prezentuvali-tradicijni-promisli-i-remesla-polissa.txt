До Міжнародного дня музеїв у Житомирському обласному краєзнавчому музеї відкрилася виставка «Промисли і ремесла Житомирського Полісся», половину експонатів якої відвідувачам показали вперше.

Про це на відкритті виставки розповіла старша наукова співробітниця відділу етнографії музею Надія Борисова, передає кореспондент Укрінформу.
«На виставці вперше представлені майже 50% предметів, які зберігаються у фондосховищі нашого музею. У краї, який славився лісистою місцевістю, досить добре були розвинені деревообробні промисли, зокрема теслярство. Саме теслярі займалися будівництвом хат, господарських будівель, млинів тощо. На нашій виставці показаний унікальний старовинний інструмент. Окрім того, у краї було добре розвинене бондарство, що також можна тут побачити», - зазначила Борисова.






У Житомирі презентували традиційні промисли і ремесла Полісся / Фото: Ірина Чириця




























На виставці також представлені плетені вироби, зокрема колиска з лози, вироби з коріння дерев, короб для збирання чорниць.
Відвідувачі можуть побачити і предмети для обробітку землі, зокрема ціп, лопати, рогачку, жорна для перемелювання зерна. В експозиції є знаряддя для ведення скотарства, бортництва, вироби зі скла та дерев’яний віз.
Окрім того, до Дня вишиванки в музеї експонують унікальні фрагменти вишивок кінця ХІХ-початку XX ст.
Загалом у колекції музею зберігається понад 900 фрагментів вишивок.