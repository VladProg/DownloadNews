У видавництві #книголав англійською мовою вийшло ілюстроване суспільно-політичне видання «Книга-мандрівка. Нескорені».

Як повідомили Укрінформу у видавництві, книжка “Unconquered. The big book of bravery” створена у співпраці з United24, креативною агенцією Green Penguin та за сприяння Міністерства закордонних справ України.
«Історія сміливості, яка розповідається в цій книжці, ще не завершена. Вона пишеться щодня кров’ю і потом на полях війни, яку розв’язала найбільша ядерна держава Росія проти своєї сусідки України, що майже 30 років тому в ім’я миру добровільно відмовилася від свого ядерного арсеналу», - сказали у #книголаві.
У книжці зібрано 550 фактів про перебіг і наслідки року найкривавішої війни з часів Другої світової. Коротка й проста форма викладення, динамічні ілюстрації й тонкий гумор - формат розрахований на широку аудиторію читачів, які хочуть зрозуміти, що ж насправді відбувається в Україні й чому на карту поставлено не лише долю держави на східному кордоні Європейського Союзу, але й майбутнє світового ладу.
«Чому Росія напала на Україну? Хто такі українці? Чому вони не здаються? Чому платникам податків, що перебувають за тисячі кілометрів від війни, дешевше допомагати Україні, ніж витратити ці гроші на інші нагальні потреби? Як сталося, що локальна війна в Європі позначилася на стабільності всього світу та чому безпека кожної держави залежить від її підсумків? "Книга-мандрівка. Нескорені" відповідає на всі актуальні питання про Україну, Росію й сучасний світ, який може втратити все, що довго здобував», - переконані у видавництві #книголав.