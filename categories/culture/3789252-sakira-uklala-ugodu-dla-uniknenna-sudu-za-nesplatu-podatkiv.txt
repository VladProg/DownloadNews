Попспівачка Шакіра у понеділок уклала угоду, яка дозволяє їй уникнути судового процесу в Барселоні за обвинуваченням і несплаті 15,7 мільйона доларів іспанського податку на прибуток в період з 2012 по 2014 роки.

Як передає Укрінформ, про це повідомляє Reuters.
У рамках угоди вона прийняла звинувачення та штраф у розмірі половини суми боргу – понад 7,3 мільйона євро (близько 8 мільйонів доларів), йдеться у матеріалі.
Окрім цього, Шакіра погодилась на сплату ще одного штрафу в розмірі 438 000 євро (понад 478 000 доларів) для уникнення трирічного ув’язнення, зазначив суддя під час першого слухання судового процесу.
«Це рішення укласти угоду є відповіддю на особисті, емоційні та сентиментальні причини, які не мають нічого спільного із юридичними (причинами – ред.)», – сказала співачка у заяві, опублікованій її іспанським комунікаційним агентством.
Раніше Шакіра заявила, що буде боротися із тим, що вона назвала фальшивими обвинуваченнями.
Прокуратура вимагала для неї восьмирічного ув’язнення та повернення податків, які вона винна Іспанії.
Як повідомлялося, наприкінці липня прокуратура Барселони завершила трирічне розслідування щодо співачки Шакіри, яку підозрювали в несплаті податків. Обвинувачення стверджує, що 44-річна артистка не заплатила 14,5 мільйона євро (15,7 мільйона доларів) до бюджету, за що їй може загрожувати тюремне ув’язнення.
У вересні іспанська прокуратура знову звинуватила співачку Шакіру в несплаті 6,7 мільйона євро (7,1 мільйона доларів) податку на прибутки за 2018 рік.
Фото: Getty Images