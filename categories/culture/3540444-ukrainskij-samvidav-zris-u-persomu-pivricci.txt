Український самвидав показує стійке зростання - літературна платформа Букнет за результатами першого півріччя 2022 року продала 100 000 книг, і це при тому, що за весь 2021 рік було продано загалом 133 000 книг.

Про це Укрінформу повідомив один зі співзасновників самвидав-платформи Сергій Грушко.
«Зростання електронного самвидаву стало можливим через відмову українців від російськомовної художньої літератури в електронному вигляді. І це попри падіння продажів у березні, коли багато авторів зробили книги безкоштовними, щоб допомогти українцям відволіктися від війни. Також на зростання вплинула громадянська позиція українських авторів, які до війни писали та публікували художню літературу в електронному вигляді виключно російською. Сьогодні ці автори перекладають свої книги або відразу публікують новинки українською, попри те що книги російською приносили більший дохід», - сказав він.
За його словами, у березні українцям було не до купівлі книг, але у квітні люди почали повертатися до читання, тож Букнет ухвалив рішення збільшувати інвестиції в українську літературу. Це дало змогу подвоїти щоденну аудиторію - до 40 тис. читачів на день. Результатом стали рекордні показники у червні, коли платформі вдалося продати 23 000 книг та нарахувати авторам 600 000 грн гонорарів - це на 20% більше продажів у порівнянні з травнем і майже на 50% вище від січневих результатів. У липні також є рекорди - авторка Букнет продала 1100 екземплярів однієї книги за перші 24 години продажів.
«До кінця року розраховуємо продати 250 000 – 300 000 книг українською мовою», - зазначив Грушко.
За його словами, для розвитку літератури потрібно створити ринок. «Голлівуд знімає оскароносне кіно, тому що «стоїть на плечах» фільмів для масового глядача. Це помилка - думати, що без тисяч книжок для фанатів серіалів можна створити потужну літературу. Люди мають звикнути читати свою літературу, а не переклади», – додав він.
Літературна платформа Букнет – це електронна бібліотека та соціальна платформа одночасно, орієнтована на масового читача розважальних літературних жанрів. Працює на ринку з 2018 року.