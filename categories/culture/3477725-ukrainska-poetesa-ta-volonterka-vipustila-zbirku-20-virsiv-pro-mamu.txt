Напередодні Дня матері вийшла друком нова збірка поезій письменниці, поетеси, журналістки, громадської діячки та волонтерки Тетяни Череп-Пероганич «20 віршів про Маму»

Про це повідомляє Укрінформ.
«Ще до 24 лютого я написала свій перший вірш про маму і війну. Потім, коли мама була в окупації, а я - далеко від дому, щоб менше думати та плакати, присвячувала їй рядки. Незабаром назбиралося трохи віршів, згадалися ті, які писала в різні роки своєї творчості», - розповіла авторка.

Книга «20 віршів про Маму» вийшла у видавництві «Час змін Інформ» під редакторством української поетеси Інни Ковальчук, ілюстрації - художниці Олександри Кондратенко.

Збірка готувалася у тяжкий для поетеси час, коли її мама Людмила Олександрівна була в окупації.

«Це вірші про неї, мою маму, і про всіх українських мам, які нас люблять, які за нас моляться, які на нас чекають», - додала поетеса.
Від початку війни Тетяна Череп-Пероганич разом із сином Богданом виїхала в евакуацію до міста Сколе Львівської області, де відразу долучилася до волонтерської ініціативної групи, яка щодня виготовляє для бійців енергетичні батончики та сухі борщі.
«Якщо після війни ми з колегами по перу вирішимо взятися за книжку про волонтерів, то я неодмінно розповім про цих чудових людей та всіх інших, хто підтримував дану ініціативу щоденно як міг, про наші енергетичні батончики, про віру в перемогу і все зроблене задля того, аби вона якнайшвидше настала. Це буде дуже цікава розповідь», - додала поетеса та волонтерка.
Тетяна Череп-Пероганич — українська поетеса, прозаїк і драматург, журналістка, перекладачка, громадська діячка, член Національної спілки письменників України, Національної спілки краєзнавців України, лавреатка національних і міжнародних премій, авторка 11 книжок. Експерт з комунікацій проєкту Світового банку, головна редакторка журналу «Українська культура».