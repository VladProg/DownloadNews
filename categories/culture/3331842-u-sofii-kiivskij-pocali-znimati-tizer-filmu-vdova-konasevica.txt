У Митрополичих палатах Національного заповідника «Софія Київська» 12 жовтня стартували зйомки тизера майбутнього художнього повнометражного фільму «Вдова Конашевича» про славні діла родини та нащадків Петра Конашевича-Сагайдачного.

Як повідомляє кореспондент Укрінформу, про це на знімальному майданчику розповіли актори та члени творчої групи картини.
"Це проєкт незвичайний. Я дуже задоволений, що мені довірили зняти ще один фільм на козацьку тематику, пов’язану з гетьманом Петром Конашевичем-Сагайдачним. Це історія його вдови, яка мала “закривати” питання свого чоловіка через рік після його смерті. Фільм показує українців цікавими, відважними, і цього разу я знімаю про українок, які теж брали активну участь у суспільному і політичному житті України. Це реальні персонажі — вдова Конашевича-Сагайдачного Анастасія, польська аристократка, магнатка Людвіга і її камеристка Стефанія”, - сказав режисер Костянтин Коновалов, відомий за фільмами «Експедиція» та «Фортеця Хаджибей».

Він зазначив, що тизер знімається за підтримки Українського культурного фонду, який також підтримав розробку сценарію і режисерську розробку проєкту. Сценарій пише Ярослав Яриш, який є автором сценарію до фільму “Екс”. Сам фільм планують знімати в Києві, на Західній Україні і в Польщі, бо це історія, спільна для українців і поляків.
Щодо сюжету режисер додав, що було придумано історію про трьох жінок, яких пов’язують кохання, скарби, гроші, різні меркантильні мотивації, які мають місце в реальному житті.
“За жанром це буде пригодницький фільм, авантюрно-пригодницька історія, яка відбувається на терені України, з погонями, фехтуванням... Зразу було зрозуміло, що Ірма Вітовська зіграє польську аристократку, Марія Татаринова - дружину самого гетьмана Анастасію і Анна Бірзул - камеристку Стефанію. Ми робили акторські проби і вибрали найкращих. Коли вони прочитали сценарій, то зрозуміли, що там є що грати, є де розкривати характери. Це цікавий акторський ансамбль”, - розповів Коновалов.
Він уточнив, що Вітовській цікаво грати неоднозначну роль Людвіги - з одного боку позитивну, з другого — негативну, це те, що любить глядач.
“Нарешті маю персонаж неоднозначний, навіть негативний, це не так одноманітно, я взагалі не люблю прямих персонажів. Вважаю, що там є минуле, яке мотивує її вчиняти так чи інакше. Це людина впливова, яка вміє маніпулювати, можна сказати, служить декільком розвідкам одночасно. Це жінка волелюбна, багата, навчена, тут вона виконує функцію антагоністки головної героїні — вдови Конашевича-Сагайдачного”, - розповіла про роль сама Ірма Вітовська.

Акторка сказала, що героїня їй подобається, тому що вона інтелектуалка, волелюбна людина, яка діє в консервативний час.
“Мені подобається те, що в неї є таке минуле, яке впливає на її шлях у фільмі, і те, що тут від неї багато залежить... У Дюма, наприклад, є персонаж Міледі, є герцогиня Мальборо у “Склянці води”. Це жіночі персонажі, які часом виконують чоловічі функції”, - порівняла вона.
Вона додала, що нині зосереджена саме на цій ролі, бо ніколи не працює паралельно над кількома.
“Широкоформатне кіно потребує великої деталізації, крупних планів, абсолютного розчинення. Коли складний персонаж, я не можу паралельно створювати ще один. Я її (героїню — ред.) вирощую всередині, бо ви маєте сформувати цілісний персонаж саме тієї епохи. Це реальний персонаж, хоч і дещо міфологізований. Ми робимо певну пригодницьку історію, в яку вмонтовуємо історичні події. Ми не робимо реставрацію життя вдови Конашевича”, - уточнила акторка.
Своєю чергою генеральний продюсер Міжнародного продюсерського центру «ФОР-ПОСТ» Олександр Дріз повідомив, що проєкт пропонуватиметься дистриб’юторам — і українським, і міжнародним, а також телеканалам і стрімінговим платформам.
“Уже на даному етапі він викликає дуже великий інтерес, і наше завдання підготувати його найкращим чином для того, щоб він був успішно реалізований — на конкурсах Держкіно, або Міністерства культури, або Українського культурного фонду. Ми плануємо це робити вже на початку наступного року. Також будемо подаватися на пітчинги міжнародних фестивалів. Ми залучили найкращих, на наш погляд, українських акторів. Можливо, далі у нас буде і дистрибуційний шлях — залучатимемо партнерів з Польщі, з Литви. Цей проєкт має дуже гарну перспективу”, - резюмував продюсер проєкту.
Володимир Філіпов зазначив, що це вже його сьомий фільм, над яким він працює як художник-постановник, з Коноваловим працювали разом над “Фортецею Хаджибей”.
“Над історичними картинами мені взагалі дуже подобається працювати як художнику, тому що тут є простір для різноманітних деталей, якими можна додати характеру героєві”, - підкреслив художник.
Науковий консультант проєкту, доктор історичних наук Тарас Чухліб розповів, що Анастасія Повченська була польською шляхтянкою, яку Петро Сагайдачний “перетягнув” на український бік, на сторону козаків.

“Близько 20 років вони жили разом і мали демократичні стосунки. Анастасія Повченська “була шиєю” для Петра Сагайдачного, і ми це хочемо показати в сценарії, який відпрацьовуємо. Чому Петро Сагайдачний став таким сильним полководцем? Тому що в нього була дуже сильна жінка”, - сказав він про головну героїню.