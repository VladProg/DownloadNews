Історична драма Олеся Саніна “Поводир” виходить у широкий кінопрокат у США, виручені кошти підуть на гуманітарну допомогу Україні.


Як передає Укрінформ, про це повідомляє Держкіно у Фейсбуці.

«Створений за підтримки Держкіно знаковий фільм українського кінорежисера Олеся Саніна вийде у прокат у понад 600 американських кінотеатрах у 45 штатах, що є небаченим досі масштабом показу українського кіно у США. 100% коштів, виручених за квитки та пожертвуваних під час показів, підуть організаціям, що надають гуманітарну допомогу в Україні, та українським біженцям», - йдеться у повідомленні.

Зазначається, що повернути фільм на екрани допомогли професор та керівник Українського кіноклубу Колумбійського університету Юрій Шевчук і президент Human & Civil Rights Organizations of America Маршал Строс. У співпраці з режисером Олесем Саніним та продюсером Максимом Асадчим ("Пронто Фільм"), 13-го березня вони показали "Поводиря" у кінотеатрі Salem Cinema у містечку Сейлем, штат Масачусетс. Показ, що зібрав дві зали глядачів, відвідали губернатор штату Масачусетс Чарлі Бейкер, член Конґресу США Сет Молтон та інші американські політики.
Так, після такого успіху фільм підхопили американські ЗМІ, низка голівудських компаній безкоштовно запропонувала свої послуги з промоції та дистрибуції, а кількість сеансів фільму зростає в геометричній прогресії: кожного дня все нові кінотеатри США та Канади долучаються до ініціативи.
У Держкіно нагадують, що драма “Поводир” уперше вийшла на екрани у 2014 році, одразу після Революції Гідності, та зібрала рекордний на той час бокс-офіс. Стрічка про американського хлопчика, що супроводжує сліпого кобзаря Україною в роки колективізації та Голодомору, представляла Україну на "Оскарі" та багатьох міжнародних кінофестивалях.
У головних ролях – Станіслав Боклан, Антон Святослав Грін, Сусана Джамаладінова (Джамала), Денніс Джефрі Баррелл, Олександр Кобзар, Олег Примогенов.
Режисер – Олесь Санін. Сценаристи – Олесь Санін, Ірен Роздобудько, Олександр Ірванець, Пол Волянський. Оператор-постановник – Сергій Михальчук. Художники-постановники – Сергій Якутович, Владлен Одуденко. Продюсери – Олесь Санін, Ігор Савиченко, Максим Асадчий. Стрічку створено компанією Pronto Film за підтримки Державного агентства України з питань кіно.
Як повідомлялося, Державне агентство з питань кіно спільно з Українською кіноакадемією, Асоціацією "Дивись українське" та ГО "УкрКіноФест" ініціюють благодійні покази українських фільмів за кордоном.