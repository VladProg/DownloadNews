У Чернівцях з алеї слави на Театральній площі демонтували зірку співака Василя Герелло, який напередодні виступав перед путіним на концерті до річниці окупації Криму.

Про це у Фейсбуці повідомляє Чернівецька міська рада, передає Укрінформ.
"Україну намагається знищити російський агресор, а ти оспівуєш його "перемоги" – це не просто помилка. Таку зраду не забудуть! Не пробачать! Зраднику немає місця в Чернівцях! Саме тому демонтували його зірку з Театральної площі", - йдеться у повідомленні.

Наголошується, що відтепер Буковина не має жодної причини пишатися Василем Герелло. Цей "співак" підтримує жорстокого окупанта, розважає його під час вигаданих свят у той час, як від ворожих рук гинуть тисячі українців.
Василь Герелло - оперний співак, заслужений артист України, народний артист росії, який народився на Буковині. Зараз він проживає у санкт-петербурзі.
Як повідомляв Укрінформ, напередодні у Москві офіційна трансляція мітингу-концерту у "Лужниках", присвяченого окупації Криму росією, перервалася під час виступу президента росії путіна.
24 лютого президент росії путін оголосив про початок вторгнення в Україну. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та селищ з використанням артилерії, реактивних систем залпового вогню та балістичних ракет.
В Україні запроваджено воєнний стан, оголошено загальну мобілізацію, країна дає відсіч загарбникам.
Після початку війни росія була піддана масштабним та всебічним санкціям з боку світової спільноти.
Фото: Чернівецька міськрада, Facebook