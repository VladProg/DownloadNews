За результатами другого тижня прокату касові збори стрічки Олеся Саніна "Довбуш" становили 23 306 505 гривень.

Про це Державне агентство України з питань кіно інформує у на сторінці у Фейсбуці, передає Укрінформ.
"Після другого прокатного вікенду касові збори фільму Dovbush Movie склали 23 306 505 грн. А кількість проданих квитків сягнула 163 456", - йдеться в повідомленні.
У відомстві зазначають, що прокат стрічки триває. Історія фільму розгортається на початку 18-го століття у Карпатах. Жорстоке правління польської шляхти змушує гуцулів тікати в гори. Двоє братів, Олекса та Іван Довбуші, опиняються поза законом і стають опришками. У пошуках помсти панам за вбивство батьків Довбушів брати стають ворогами один одному. Один прагне грошей, другий — справедливості. Гуцули починають повстання, яке очолює Олекса. Шляхта робить усе можливе, аби знищити Довбуша, але він їх перехитрив. Так розрослася легенда про карпатського лицаря, що надихає покоління тих, хто бореться за свободу рідної землі.
Фільм створено кінокомпанією Pronto Film за підтримки Державного агентства України з питань кіно. Кінотеатральною дистрибуцією фільму на території України займаються компанії Kinomania Film Distribution і FILM.UA Distribution.
Як повідомляв Укрінформ, 24 серпня стартував український прокат фільму "Довбуш".