Академічний театр «Київ Модерн-балет» уперше за час повномасштабної війни презентує 19 березня новий проєкт – сучасний балет «Завтра» на музику Фридерика Шопена.

Про це Укрінформу повідомили в театрі.
«Ми наразі живемо в дуже непростий час. Складно віднайти тему, яка була б співзвучною тембрально та емоційно тому, що переживає весь український народ. Та й чи необхідно її шукати? Тому ідея сюжетної історії на злобу дня була відкинута відразу. Мені здається, чим яскравішим й світлішим буде культурний продукт, створений під час війни, тим легше буде емоційно кожному пережити цей темний час у нашому житті. Назва вистави «Завтра» говорить про те, що і автор, і артисти впевнені в тому, що «Завтра» буде, і воно буде саме тим, яким ми хочемо», – розповів про майбутню прем’єру головний балетмейстер Академічного театру «Київ Модерн-балет», заслужений діяч мистецтв України Раду Поклітару.

Вистава відбудеться на сцені МЦКМ «Жовтневий палац» у рамках вечора одноактних балетів. Перше відділення – балет на одну дію «Вгору по річці» на музику Олександра Родіна; друге відділення – прем’єра балету на одну дію «Завтра» на музику Шопена.
Як зазначили в театрі, в основі ідеї постановки «Завтра» – розповідь про нас, про тих, хто живе тут і зараз, відчуває швидкоплинність нашого часу, бореться та працює заради Перемоги, мріє про щасливе «Завтра». Від того, що ми робимо, куди йдемо й що робимо цієї хвилини – ми формуємо наше майбутнє завтра, через день, тиждень, рік. Те, яким буде наше завтра, ми вирішуємо вже сьогодні й заради нього живемо на повну.

«Сподіваюся, що наша хореографічна фантазія під назвою «Завтра» на музику Шопена спонукає кожного в абстрактній формі уявляти й проєктувати щасливе майбутнє після завершення війни. Допоможе віднайти те, що сприятиме стійкості, рятуватиме від негативних емоцій та програмуватиме на таке світле, тепле, щасливе «Завтра», – сказав Поклітару.
Як повідомляв Укрінформ, у серпні 2022 року в Амстердамі відбулася прем’єра романтичного балету «Жізель» у виконанні Об'єднаного українського балету, яку відвідав голлівудський актор Лієв Шрайбер.