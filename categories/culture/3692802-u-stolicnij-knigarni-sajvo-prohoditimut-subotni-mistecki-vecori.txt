У столиці муніципальна книгарня «Сяйво книги» започатковує суботні мистецькі вечори з військовими, письменниками та зірками українського шоу-бізнесу.

Як передає Укрінформ, про це повідомляє пресслужба Київської міської державної адміністрації.
«8 квітня о 17:00 у муніципальній книгарні «Сяйво книги» відбудеться мистецький вечір із військовими: виступлять автор-виконавець пісень Олександр Клець і гітарист-віртуоз Сергій Гризлов», - ідеться в повідомленні.
Гості заходу зможуть поспілкуватися із захисниками і послухати їхню музику.
Як зазначили в КМДА, цією подією книгарня «Сяйво книги» започатковує щосуботні мистецькі вечори з військовими, письменниками та зірками українського шоу-бізнесу.
Тематичні вечори організовані за підтримки міжнародного благодійного фонду «Ветерани» та громадського обʼєднання «Інтереси Киян».
Захід пройде за адресою: вул. Велика Васильківська, 6.
Як повідомляв Укрінформ, муніципальна книгарня «Сяйво книги» продовжує допомагати українським захисникам завдяки коштам, отриманим від переробки російськомовних книг. За них придбали пікап для ЗСУ та ортопедичні ліжка.