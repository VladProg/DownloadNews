Американська Академія кінематографічних мистецтв і наук проводить серед глядачів голосування за найкращий фільм 2021 року.

Як передає Укрінформ, про це повідомляє Variety.
У період з 14 лютого до 3 березня користувачі у Твітері можуть опублікувати пост із назвою найкращого, на їхню думку, фільму 2021 року. Допис має містити гештеги #OscarsFanFavorite та #Sweepstakes. Будуть зараховані голоси за будь-який фільм, навіть якщо він не отримав жодної номінації на «Оскар».
Голосувати можна також на сайті Академії.
Переможця оголосять під час церемонії вручення кінопремії, яка відбудеться 27 березня.
Крім того, організатори оберуть трьох учасників голосування, яким оплатять поїздку в Лос-Анджелес на церемонію вручення «Оскара» 2023 року.
Ще один конкурс у Твіттері триватиме з 24 лютого по 3 березня - користувачі голосуватимуть за улюблені моменти з фільмів під гештегом #OscarsCheerMoment. П’ятеро учасників голосування отримають безкоштовні квитки в кінотеатри на рік, підписку на стримінгові сервіси та ексклюзивні сувеніри з магазину музею Академії кіномистецтва.
Як повідомлялося, за інформацією Deadline, ведучими 94-ї церемонії вручення премії Американської академії кінематографічних мистецтв і наук «Оскар» стануть три актриси - Ванда Сайкс, Емі Шумер і Реджина Голл.
8 лютого оголосили номінантів на премію «Оскар».
Церемонія вручення відбудеться 27 березня 2022 року.