Під час виконання бойового завдання на фронті загинув артист балету Одеського оперного театру Ростислав Янчишен.

Про це у фейсбуці повідомила Одеська опера, передає Укрінформ.
Герою був 31 рік.
«Війна забирає найкращих… Колектив Одеської Опери сколихнула жахлива звістка - під час виконання бойового завдання, захищаючи українське майбуття, на фронті загинув артист балету театру Ростислав Янчишен», - йдеться в повідомленні.
Ростислав працював в Одеській опері більш як 10 років. Коли розпочалося повномасштабне вторгнення, артист добровільно вступив до лав Збройних Сил України. Відтак балетки артиста змінилися на армійські берці, а музика улюблених вистав - на звуки мінометної черги.

«Світла, талановита, порядна, інтелігентна людина. Він одним з перших пішов захищати Батьківщину! Не за повісткою, не за наказом, а за власним рішенням, за покликом серця і усвідомленням своєї патріотичної місії», - згадує Ростислава завідувач балетної трупи театру Гаррі Севоян.
У театрі також додали, що однією з яскравих партій Ростислава була партія солдата, що гине на війні, у сучасному балетному дивертисменті «Тримай». За страшним вироком долі, ця партія виявилася пророчою для артиста.