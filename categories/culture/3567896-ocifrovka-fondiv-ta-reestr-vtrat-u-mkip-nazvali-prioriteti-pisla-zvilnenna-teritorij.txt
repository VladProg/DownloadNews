Інформація про вивезення загарбниками культурних цінностей з захоплених територій є недоступною, оскільки музейний фонд в Україні не оцифровано.

Про це заявила заступниця міністра культури та інформаційної політики Галина Григоренко під час брифінгу в Медіацентрі Україна-Укрінформ.
"Оскільки музейний фонд в Україні досі не оцифровано, то на сьогодні, на жаль, інформація з окупованих територій не є доступною. Ми можемо бачити, як і будь-який наш громадянин, зі ЗМІ, що десь щось виникає. Однак по фото з мережі ми не можемо точно ідентифікувати справжність твору - потрібна додаткова експертиза. Окуповані території наразі є "сірою плямою", - сказала вона.
За її словами, для МКІП напрямок оцифрування фондів та складання реєстрів втрат сьогодні є одним з найпріоритетніших. Ним опікується заступниця міністра з питань цифрового розвитку, цифрових трансформацій і цифровізації Анастасія Бондар.
"Сподіваюся, що після визволення окупованих територій ми переведемо всі паперові архіви в цифру, щоб розуміти обсяги втрат, яких ми, на жаль, зараз зазнаємо", - сказала Григоренко.
Як повідомлялося, Григоренко заявляла, що заклади культури, пошкоджені внаслідок бойових дій, потребують негайної консервації на зимовий період, і Міністерство культури та інформаційної політики розпочало оцінку потреб.