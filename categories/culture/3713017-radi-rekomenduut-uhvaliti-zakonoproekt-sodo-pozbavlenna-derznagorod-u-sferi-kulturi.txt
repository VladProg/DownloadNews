Комітет Верховної Ради з питань гуманітарної та інформаційної політики рекомендує парламенту ухвалити в другому читанні законопроєкт щодо позбавлення державних нагород у сфері культури (№8374).

Про це повідомляє пресслужба ВР, передає Укрінформ.
"На засіданні Комітету з питань гуманітарної та інформаційної політики народні депутати переглянули висновок Комітету до проєкту закону "Про внесення змін до деяких законів України щодо уточнення порядку відзначення видатних заслуг у сфері культури" (№8374)", – йдеться у повідомленні.
Зазначається, що законопроєкт передбачає підстави для позбавлення державних нагород. Зокрема, позбавити нагород особу можна буде за наявності рішення суду про визнання її винною у вчиненні тяжкого або особливо тяжкого злочину, а також щодо окремих умисних кримінальних правопорушень, які стосуються злочинів проти основ національної безпеки України, правопорушень проти миру, безпеки людства та міжнародного правопорядку.
Окрім того, позбавлення державної нагороди можливе на підставі санкцій про позбавлення державної нагороди відповідно до Закону України "Про санкції".
Водночас члени комітету уточнили процедурні положення, пов’язані з повідомленням судами Президента України про ухвалення вироку щодо зазначених вище злочинів та правопорушень.
Уточнюється, що Комітет ВР з питань гуманітарної та інформаційної політики рекомендував парламенту ухвалити законопроєкт у другому читанні.
Як повідомляв Укрінформ, народні депутати спільно з представниками Міністерства культури та інформаційної політики України розробили і зареєстрували у Верховній Раді законопроєкт "Про внесення змін до деяких законів України щодо уточнення порядку відзначення видатних заслуг у сфері культури " (№8374) щодо механізму позбавлення почесних звань іноземних та українських культурних діячів, у тому числі за державу зраду.