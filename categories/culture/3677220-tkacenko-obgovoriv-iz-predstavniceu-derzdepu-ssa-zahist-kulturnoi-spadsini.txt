Міністр культури та інформаційної політики Олександр Ткаченко обговорив із заступницею Державного секретаря з питань освіти та культури США Лі Саттерфілд захист української культурної спадщини.

Про це Ткаченко написав у Фейсбуці, передає Укрінформ.
«Нещодавно Державний департамент США оголосив про виділення 7 мільйонів доларів на захист культурної спадщини в Україні. З цього приводу і не тільки мали робочу зустріч з Лі Саттерфілд, заступнцею Державного секретаря з питань освіти та культури США та її командою. Перш за все говорили про важливість Національної системи охорони культурної спадщини, яка має стати ефективним інструментом для трансформації законодавства та цифровізації. Оцінка збитку є першим і невідкладним кроком, який необхідно зробити для подальшої реалізації проєкту», - написав міністр.

За його словами, американські колеги розповіли, що активно працюють над створенням Фонду для допомоги культурній спадщині України, нашим митцям та інституціям. Крім того, вже зараз підтримують дистрибуцію українських документальних фільмів, надають стипендії українським учням, а також говорять про саміт G20 і як там будуть просувати українське питання.
«Наголосив на важливості для наших колективів та закладів колаборацій з нашими зарубіжними партнерами, необхідності тісної координації процесів співпраці з Міністерство культури та інформаційної політики України та подякував колегам за всебічну підтримку», - додав Ткаченко.
Як повідомлялося, Державний департамент Сполучених Штатів оголосив про виділення 7 мільйонів доларів на захист культурної спадщини в Україні.
Фото: Олександр Ткаченко, Фейсбук