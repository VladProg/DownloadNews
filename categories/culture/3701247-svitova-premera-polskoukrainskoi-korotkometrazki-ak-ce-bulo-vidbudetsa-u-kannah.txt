На Канському фестивалі у головному конкурсі короткометражних фільмів відбудеться світова прем’єра короткометражної польсько-української драми "Як це було".

Як передає Укрінформ, про це Державне агентство України з питань кіно повідомляє у Фейсбуці.

“Світова прем’єра короткометражної польсько-української драми української режисерки Анастасії Солоневич і польського режисера Дам’яна Коцура "Як це було" відбудеться у головному конкурсі короткометражних фільмів 76-го Каннського кінофестивалю”, - йдеться у повідомленні.

Цьогоріч це єдиний фільм, який представляє Україну на Каннському кінофестивалі.
Події фільму відбуваються взимку 2023 року у Києві. Героїня фільму повертається з-за кордону додому вперше після початку війни в Україні.
За сюжетом, Лера майже рік живе в Берліні після початку війни в Україні. Вона не почувається добре у Берліні й ухвалює імпульсивне рішення поїхати до Києва вперше за весь час війни. Дорогою до Києва вона дізнається, що її родина не в українській столиці та приїде лише наступного дня. Тож героїня зустрічає свого друга Кирила, з яким проводить день, як колись до війни. Вранці Лера зустрічає свою маму і сестру, і нарешті відчуває себе вдома. Але все ще сумнівається, чи залишиться вона у Києві, чи поїде назад у Берлін.
Зйомки стрічки проходили у Києві та Берліні в січні 2023 року. Фільм створено та профінансовано продакшном Exa studio.
Ролі у фільмі виконали Валерія Березовська, Кирило Земляний. Автори сценарію та режисери - Анастасія Солоневич та Дам’ян Коцур. Продюсер фільму - Піотр Стечек.
Каннський кінофестиваль цьогоріч проходитиме з 16 до 27 травня.
Як повідомлялося, Каннський кінофестиваль - міжнародний кінофестиваль, який проводиться щороку в курортному місті Канни (Франція).
Він входить до так званої “Великої п'ятірки” найпрестижніших кінофестивалів разом з кінофестивалями у Венеції (Італія), Берліні (Німеччина), Санденсі (США) та Торонто (Канада).