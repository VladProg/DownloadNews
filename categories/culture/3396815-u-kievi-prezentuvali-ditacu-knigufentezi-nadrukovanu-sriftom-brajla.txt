У Києві презентували книгу-фентезі «Легенда Чарівнолісся». Книга також отримала версію для незрячих дітей, надруковану шрифтом Брайля.

Як розповів під час презентації у КМДА автор книги-фентезі «Легенди Чарівнолісся» Віктор Андрієнко, примірники книги будуть передані до міських шкіл та бібліотек, де навчаються діти з проблемами зору, повідомляє кореспондент Укрінформу.

"Не всі люди та діти, які позбавлені зору, можуть читати шрифт Брайля. Примірники, які ми сьогодні презентували, було зроблені для того, щоб незряча дитина практикувалась на цікавих казках і могла читати. Тому що дотик маленької дитини не завжди точний, і щоб вона могла професійно опанувати шрифт Брайля, ми видали чотири томи, котрі ми роздаємо в спеціальні школи», - заявив Андрієнко.

Ілюстрації до версії книги зі шрифтом Брайля також були надруковані з можливістю зрозуміти їх на дотик. Завдяки цьому дитина з порушенням зору зможе прочитати та відчути героїв «Легенди Чарівнолісся» - казки на основі містичної літератури України.

Текстове наповнення було видано рельєфно-крапковим тактильним шрифтом, який дозволяє дітям з порушеннями зору читати книги.
За словами виконавчої директорки Львівського обласного осередку ВГО «Українська спілка інвалідів» Оксани Потимко, виготовлення «Легенди Чарівнолісся» стало найдорожчим із початку роботи центру: лише один аркуш паперу, який потрібен для виготовлення книги для дітей з порушенням зору, коштує близько 1 євро.
Дитяча книга «Легенди Чарівнолісся» у жанрі фентезі створена на основі однойменного кіносценарію Заслуженого артиста України Віктора Андрієнка й відомої сценаристки та письменниці Олени Шульги. Книга «Легенди Чарівнолісся» побачила світ рік тому. Появі першого накладу посприяли національний онлайн кінотеатр SWEET TV, який виступив меценатом, та видавництво «САМІТ КНИГА».
Як повідомляв Укрінформ, у Києві відбулося відкриття 3D-моделіКиївської міської державної адміністрації зі шрифтом Брайля.