У Вінниці стартував конкурс на здобуття літературної премії «Золота Вежа».

Про це повідомляє Вінницька міська рада, передає Укрінформ.

«Конкурс на здобуття літературної премії «Золота Вежа» засновано з метою популяризації української літератури, заохочення вивчення історії та краєзнавства Вінницької міської територіальної громади», - йдеться у повідомленні.
Згідно з повідомленням, на здобуття літературної премії приймають різножанрові прозові твори, написані українською мовою вихідцями з Вінниччини чи тими, хто проживає на території Вінницької міської громади, й опубліковані протягом п’яти останніх років.
Конкурсні роботи на здобуття літературної премії прийматимуть департаментом культури Вінницької міської ради у друкованому вигляді до 1 серпня поточного року . Їх оцінюватимуть у двох номінаціях: новели, оповідання, есе, краєзнавчі дослідження, а також, - повісті та романи.
Премію «Золота Вежа» цьогоріч присуджуватимуть уперше. Її у квітні спільно заснували Вінницька міська рада, департамент культури та ГО «Асоціація вінницьких письменників».
Фото з сайту vinbazar.com