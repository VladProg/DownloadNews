Легендарний американський рок-гурт Kiss проведе на початку грудня у Нью-Йорку свій останній концерт в рамках завершального турне після 50 років музикальної творчості.

Як передає Укрінформ, про це повідомляє AP.
«Kiss народився в Нью-Йорку. На 23-ій вулиці. Півстоліття тому. Для нас буде привілеєм і честю завершити гастролі в (спорткомплексі – ред.) Медісон Сквер Гарден через 50 років, звідки ми вперше почали», - йдеться у заяві гурту.
Останній етап північноамериканського туру гурту розпочнеться в жовтні в Техасі, потім слідуватимуть Каліфорнія, Вашингтон, Теннессі, Індіана, Іллінойс, Меріленд та Канада.
Легендарний гурт завершить свою музичну кар’єру у Нью-Йорку 1 і 2 грудня.
Зазначається, що нині гурт складається з його оригінальних учасників Пола Стенлі та Джина Сіммонса, а також Еріка Сінгера та Томмі Тайєра. Серед їхніх найвідоміших пісень – «Rock and Roll All Nite», «I Was Made for Lovin’ You» і «Detroit Rock City».
Як відомо, Kiss — одна з найуспішніших груп в історії рок-музики. Вони продали 75 мільйонів записів по всьому світу, включаючи 21 мільйон сертифікованих альбомів. 10 квітня 2014 року KISS були включені в Зал слави рок-н-роллу.