Сума на підтримку України від благодійних концертів, у яких брала участь Джамала, на 13 квітня становила 90 мільйонів доларів.

Інформація про це опублікована у Forbes, передає Укрінформ.
Українська співачка кримськотатарського походження Джамала за версією видання зайняла четверту позицію у зборі коштів, що надійшли від цільових фондів та приватних осіб на підтримку України, яка бореться з російською військовою агресією.
Перший рядок у цьому рейтингу посів Національний банк України, другий – американська компанія з розробки комп'ютерних ігор та програмного забезпечення Epic Games, третій – Фонд “Повернись живим”.

Коментуючи цей факт у Фейсбуці, Джамала зазначила, що вдячна всім, хто причетний до організації концертів, збору коштів та перенаправленню їх до українських та міжнародних фондів.
“В моєму випадку це заслуга величезної кількості людей. Я вдячна всім, хто організовує події, збирає та перенаправляє кошти, купує квитки, донатить. Вдячна, що можу робити те, що люблю найбільше в житті та одночасно допомагати Україні. Зібрані кошти надходять в різні українські та міжнародні фонди — UNICEF, ARD та інші. Організації, у свою чергу, й перераховують їх на потреби українців”, - написала Джамала.
Усі ініціативи зі збору коштів на підтримку України, зазначені у списку Forbes, вона назвала“справжним прикладом людяності”.
“Але за ними стоїте ви, мільйони українців та громадян світу. Кожний з вас — герой”, - вважає співачка.
24 лютого росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст і сіл. ЗСУ, Сили територіальної оборони та весь український народ ефективно протистоять російським військам і завдають їм великих втрат.