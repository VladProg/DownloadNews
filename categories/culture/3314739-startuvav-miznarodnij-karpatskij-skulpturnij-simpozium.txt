На Закарпатті стартував міжнародний Карпатський скульптурний симпозіум за участі митців із Бельгії, Туреччини, Білорусі та інших країн.

Про це в коментарі кореспонденту Укрінформу повідомив скульптор, голова громадської організації “Про-Арте Мукачево” Петро Матл.
“Ми розпочали на Закарпатті 9-й міжнародний скульптурний симпозіум, він триватиме ще протягом цього тижня. Цьогоріч отримали найбільше заявок — від понад 40 митців з усього світу, ідеї на конкурс присилали скульптори із Китаю та навіть Південної Америки. Зрештою, журі відібрало 7 робіт, ми запросили цих скульпторів на Закарпаття, зараз вони працюють над втіленням своїх ідей”, - розповів Матл.
Серед учасників симпозіуму на Закарпатті цьогоріч є митці із Бельгії, Туреччини, Боснії, Ірану, Білорусі, Ізраїлю, працює також ужгородець Олег Путрашик.
“Найвідомішою учасницею симпозіуму є скульпторка Таня Премінгер із Ізраїлю, це зірка сучасної скульптури, мисткиня зі світовим іменем, їй 77 років і вона працює з каменем на рівні молодих хлопців, це велика рідкість. Інші скульптори — це теж митці зі світовими іменами, які їздять на 5-6 симпозіумів на рік. Те, що вони зараз на Закарпатті, говорить, що рівень нашого симпозіуму — світовий”, - наголосив Матл.
За його словами, тематика симпозіуму - “Нове дихання”. Працюють скульптори із пісковиком, двоє митців — із гранітом.
“Ми всі вже чекаємо, коли можна буде зітхнути після пандемії, коли людство набере повні груди повітря, зробить нове дихання. 7 скульптур робиться зараз на Закарпатті на цю тему, митці пропонують свої бачення того, яким буде це нове дихання після пандемії,” - додав скульптор.
Результати симпозіуму будуть представлені громадськості 19 вересня.






На Закарпатті стартував міжнародний Карпатський скульптурний симпозіум / Фото: ГО "Про-Арте Мукачево"


































Одна із робіт залишиться на території закарпатського санаторію у Полянській громаді, де наразі й відбувається симпозіум. Решту можна буде згодом побачити у скульптурному парку в селищі під Мукачевом Чинадієві, який готують до відкриття в наступному році.
За задумом Матла, це буде арт-резиденція, де починатиметься скульптурний шлях Закарпаття. Наразі для неї скульпутор та його однодумці із громадської організації “Про-Арте Мукачево” мають уже понад півтора десятка сучасних паркових скульптур.
Як повідомляв Укрінформ, за результатами попередніх симпозіумів на Закарпатті вже встановили 58 сучасних паркових скульптур у містечках та селах регіону. Ними прокладені велосипедні та автомаршрути, подорожувати скульптурним шляхом Закарпаття можна самостійно та із гідом.