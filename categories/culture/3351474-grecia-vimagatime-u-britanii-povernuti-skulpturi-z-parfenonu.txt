Прессекретар грецького уряду заявив, що країна вимагатиме у Сполученого Королівства повернути вивезені більше 200 років тому античні статуї.

Як передає Укрінформ, про це повідомляє Associated Press із посиланням на заяву уряду Греції.
Янніс Ойконому, прессекретар уряду, заявив журналістам, що це питання буде порушене на зустрічі між прем’єр-міністром Сполученого Королівства Борисом Джонсоном та його грецьким візаві Кіріякосом Міцотакісом, яка відбудеться в Лондоні.
«Зобов’язання повернути до Парфенону вивезені скульптури цілковито залежить від уряду Сполученого Королівства», - заявив Ойконому. Він також додав, що претензії Греції підтримує і ЮНЕСКО.
Речник уряду також заявив, що в разі повернення скульптур їх помістять у новий Музей Акрополю, відкритий 2009 року.
ЗМІ відзначає, що йдеться про 17 мармурових статуй та частину фризу, які прикрашали 2500-річний афінський акрополь. Ці скульптури були вивезені лордом Елджином, британським послом в Османській імперії, на початку 19-го століття.
Натомість у Британії стверджують, що Елджин легально придбав ці скульптури, коли Греція перебувала під правлінням османів. Наразі ці скульптури зберігаються у Британському Музеї.
Як повідомляв Укрінформ, Франція повернула Беніну 26 цінностей і культурних артефактів, які були вивезені колоніальними військами 130 років тому.
Фото: Фото Flik47/Depositphotos