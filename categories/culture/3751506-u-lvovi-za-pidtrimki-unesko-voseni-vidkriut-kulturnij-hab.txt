У Львові створюють культурний хаб у межах проєкту ЮНЕСКО «Культура заради миру та стійкості».

Про це повідомляє Львівська міська рада, передає Укрінформ.
«Ми налагодили дуже добру роботу із партнерами з ЮНЕСКО для того, щоб у Львові ще більше розвивати галузь культури. Відкриття хабу планується вже восени», – розповіла керівниця Фонду культури Марта Іванишин.

Раніше на сесії міської ради депутати підтримали програму Фонду культури, 22 серпня виконком ЛМР затвердив його структуру.


Культурний хаб діятиме на вул. Князя Романа, 6 та працюватиме над розвитком і промоцією культури у місті.

До повноважень Львівського культурного хабу належать: проведення програм наставництва з питань охорони культурної спадщини, розробка або адаптація освітніх матеріалів з питань захисту та промоції культури у всіх її формах; підтримання та зростання креативних індустрій, надання простору для художників, музикантів та інших працівників культури для організації роботи та виставок. А також організація культурних заходів та підтримка досліджень у сфері культури та просування культури, зокрема шляхом співпраці з медіа, організації кампаній та інших заходів, спрямованих на підвищення обізнаності, сприяння повазі до культурного розмаїття та створення платформи для діалогу і взаємодії.

Як повідомляв Укрінформ, ЮНЕСКО виділяє $1,5 мільйона на створення Культурного центру у Львові.
Фото: візуалізація