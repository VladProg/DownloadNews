Видатна українська письменниця Віра Вовк померла на 97-му році життя.

Про це повідомляє Укрінформ із посиланням на Національну спілку письменників.
"16 липня в далекім Ріо-де-Жанейро перестало битися серце Віри Остапівни Вовк – української та бразильської письменниці, літературознавця, прозаїка, драматурга, перекладачки та науковиці, лауреата численних літературних премій, а також премії ім. Тараса Шевченка за 2008 рік, учасниці Нью-Йоркської поетичної групи", - повідомили в НСПУ.
Як зазначається, Віра Вовк була щирим другом України і допомогла на літературній стежині багатьом українським письменникам. Її багатогранна літературна творчість, яка ввібрала в себе джерела українського фольклору і поєднала їх із сучасним модерним баченням світу, завжди посідатиме одне з чільних місць у нашій культурі.
"Українська література, без перебільшення, втратила велета духу, полум’яного патріота і борця за незалежність України. Із тих жахливих втрат, які зараз має Україна, ця – одна з найбільших, тому що обірвала напнуту дужу струну українського слова у далекій Бразилії". - зазначили у Спілці.
У НСПУ висловили співчуття родині та друзям письменниці.
Віра Вовк народилася у Бориславі на Львівщині. З 1945 року перебувала в Німеччині, згодом перебралася в Бразилію. У 1949 році разом із матір’ю переїхала до Ріо-де-Жанейро.
Вовк була доктором філософії, професором німецької літератури та завідувачем кафедри германістики у Федеральному університеті Ріо-де-Жанейро. Писала українською, німецькою та португальською мовами, перекладала з французької, італійської, румунської, македонської, старослов’янської на українську.
Як повідомлялося, 30 квітня на 85-му році життя померла художниця-модельєрка, лауреатка премії імені Василя Стуса шістдесятниця Любов Панченко.