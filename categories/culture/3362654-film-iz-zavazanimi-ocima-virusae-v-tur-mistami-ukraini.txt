Фільм режисера Тараса Дроня «Із зав'язаними очима» вирушає в тур містами України.

Як передає Укрінформ, про це повідомляє пресслужба Держкіно.
"Спеціальні покази стрічки відбудуться в Києві, Львові, Івано-Франківську, Одесі, Дніпрі та Харкові. Фільм під час туру представлятимуть режисер Тарас Дронь, актори Олег Шульга та Сергій Лузановський", - йдеться у повідомленні.
Розклад спеціальних показів: 4 грудня – Київ, кінотеатр "Жовтень"; 8 грудня – Львів, Планета Кіно Forum Lviv; 9 грудня – Івано-Франківськ, кінотеатр "Космос"; 10 грудня – Одеса, MULTIPLEX Гагарін Плаза; 10 грудня – Дніпро, MULTIPLEX Караван; 11 грудня – Київ, MULTIPLEX Республіка; 11 грудня – Давидівська сільська рада, Львіська область; 11 грудня – Харків, Планета Кіно; 12 грудня – Львів, MULTIPLEX Victoria Gardens; 18 грудня – Київ, кінотеатр "Ліра".
Фільм розповідає про бійчиню ММА Юлію, яка у спорті з дитинства. Вона відправляє суперниць у нокаут і не знає іншого світу, крім окресленого сіткою бійцівського рингу. Сильне життєве потрясіння спонукає героїню піти всупереч суспільним стереотипам та шукати долі за межами великого спорту. Проте минуле не хоче відпускати Юлію та викликає її на бій.
Як повідомлялося, з 9 грудня в широкий кінопрокат виходить фільм режисера Тараса Дроня "Із зав'язаними очима".
«Із зав'язаними очима» - перший український фільм про змішані єдиноборства. Партнером кінотеатрального релізу фільму стала Українська федерація змішаних бойових мистецтв UF MMA. Дистриб’ютор ― 86PROKAT.
Виробництво стрічки - компанія «Сучасне Українське Кіно» за підтримки Міністерства культури України, Львівської обладміністрації, Давидівської сільської ОТГ, Львівської міськради та співпродюсера Олександра Берби, власника інвестиційної компанії Asgard.