Молоді діячі у галузі кінематографії віком до 35 років можуть отримати три гранти від Президента України на загальну суму ₴3,1 мільйона для реалізації творчих проєктів.

Про це повідомляє пресслужба Держкіно у Фейсбуці, передає Укрінформ.
"Відповідно до Указу Президента України від 6 лютого 1999 року № 127/99, Державне агентство України з питань кіно оголошує прийом документів на участь у конкурсі на здобуття грантів Президента України у галузі кінематографії", - йдеться в повідомленні.
Зазначається, що метою конкурсу є надання державної фінансової підтримки молодим митцям для створення та реалізації соціально значущих творчих кінематографічних проєктів.
У Держкіно зауважують, що грант може отримати діяч у галузі кінематографії віком до 35 років. Водночас загальний обсяг коштів, передбачений на виплату трьох грантів, у 2024-му році складає 3 млн 121 тис. грн.
Для участі в конкурсі претенденти повинні з 13 вересня до 18 години 01 листопада 2023-го року включно подати до Держкіно наступні документи: заповнену власноруч заявку на участь у конкурсному відборі на здобуття гранту президента України, кошторис творчого проєкту фільму, заявку на участь у конкурсі, документи згідно з переліком.
Також заявник має внести відомості в таблицю щодо кінопроєкту (Форма №1) і надіслати її у форматі Еxcel разом зі вже зазначеними файлами.
Документи надаються Держкіно в електронному вигляді на адресу granty@usfa.gov.ua, в темі листа необхідно вказати назву проєкту та виробника. Всі файли мають бути надіслані одним листом у PDF-форматі (кожен документ завантажується окремим файлом із назвою відповідно до змісту документа, файл має бути відкритий для загального доступу, не мати паролів та містити розбірливе зображення).
Як повідомляв Укрінформ, Міністерство культури та інформаційної політики опублікувало добірку грантів від партнерів Українського культурного фонду для митців і діячів культури з України.