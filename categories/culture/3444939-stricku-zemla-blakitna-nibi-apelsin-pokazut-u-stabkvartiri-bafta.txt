Гроші від показу стрічки Ірини Цілик "Земля блакитна, ніби апельсин" у штаб-квартирі Британської академії кіно і телевізійного мистецтва BAFTA підуть на підтримку України.

Як передає Укрінформ, про це повідомляє пресслужба Держкіно.
«Показ відбудеться у кінотеатрі BAFTA cinema 1 квітня о 19:00 за місцевим часом», - ідеться в повідомленні.
За словами організаторів акції, "Фільми для України" мають стати низкою вечорів, присвячених кіно і творчості України. Метою є збір коштів до гуманітарних та благодійних організацій на допомогу нашій країні.
Як повідомлялося, стрічка Ірина Цілик "Земля блакитна, ніби апельсин" є потужним документальним висловлюванням про війну в Україні, що розпочалася на Сході у 2014 році. Стрічка-призер "Санденсу" розповідає про сім’ю, яка живе в "червоній зоні" Донбасу, де воєнні дії тривають уже довгий час, але попри всі труднощі ця родина залишається дуже дружною і життєрадісною.
Фільм створено компаніями Albatros Communicos Film Production (Україна) та Moonmakers (Литва) за підтримки Державного агентства України з питань кіно, Литовського фільмоцентру та IDFA Bertha Fund (Нідерланди).
24 лютого президент рф володимир путін оголосив про початок повномасштабного вторгнення в Україну. Російські війська обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
Фото: bafta.org