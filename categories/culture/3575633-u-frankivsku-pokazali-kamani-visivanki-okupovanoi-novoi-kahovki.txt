В Івано-Франківську відкрили мандрівну і стендову виставку «Окупована спадщина: кам’яні вишиванки Нової Каховки».

Про це повідомляє кореспондент Укрінформу.
«Наша мета – розповісти про те, що за радянських часів були можливі відродження і сплески українського мистецтва. Такий сплеск відбувся у Новій Каховці, й нині місто залишається унікальним, оскільки зберігає ці течії. Для Нової Каховки це свідчення того, що це українське місто з європейською культурою», - запевняє архітекторка, керівниця проєктів Новокаховського товариства охорони культурної спадщини та організаторка експозиції Єлизавета Євсеєва.

Вона розповідає, що у 50-х роках близько 180 житлових будинків та ряд закладів культури й освіти у Новій Каховці були оздоблені завдяки творчості та винаходу художника-бойчукіста Григорія Довженка. Саме він започаткував техніку різьблення по сирому тиньку, яка дозволила створювати кам’яну вишиванку на будівлях міста.

«Тиньк - це цементно-піщаний розчин. Григорій Довженко мав свою пропорцію такого розчину, щоб він був пластичний і по ньому можна було різати, щоб він швидко схоплювався, був надійним і не руйнувався. Вишиванки дійсно кам’яні. Тобто, ні наше південне сонце, ні вітри їм не шкодять. Шкодять лише люди, коли утеплюють будівлі пінопластом і збивають кондиціонерами», - говорить Євсеєва.
Нині техніку Довженка відтворюють реставратори та студенти Львівського коледжу декоративного та ужиткового мистецтва імені Івана Труша. Під час експозиції вони демонструють унікальне мистецтво Довженка, який не залишив по собі послідовників. Його «кам’яна вишиванка», узори якої не мають жодного повторення, виявилась свого часу зайвою для типової радянської архітектури.
«Нова Каховка була містом-експериментом. Її творці думали, що це буде містечко, на якому вони випробують концепцію ідеального міста і так будуть будувати в усій Україні. Втім, у 1955 році виходить наказ про надмірності в архітектурі і вона переходить на типові рейки, а Нова Каховка залишається єдиним і унікальним містом, яке більше не можливо повторити. Довженко отримує догану, а його роботи в Новій Каховці оцінені як марнотратство», - зазначає Євсеєва.
Вона додає, що унікальні будинки у Новій Каховці довелось рятувати у 2000-х роках, коли «вишиту архітектуру» хотіли знести, аби на її місці виросли багатоповерхівки. Нині мешканці міста сподіваються, що Нова Каховка вціліє і після окупації.
«Центр не зруйнований. Був один прильот. Один із будинків має пошкоджений дах, він не придатний для житла. Решта міста ще тримається. Сподіваємось, місто вдасться звільнити без масштабних руйнувань», - говорить архітекторка.
Тим часом «кам’яну вишиванку» Нової Каховки організатори виставки планують показати не лише в українських містах, але й у країнах Європи.