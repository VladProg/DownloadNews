Демонтаж та зміна вигляду щита монумента "Батьківщина-мати" відбуватиметься згідно із законом.

Про це в ефірі телемарафону заявив міністр культури та інформаційної політики Олександр Ткаченко, передає кореспондент Укрінформу.
"Будемо знімати серп і молот, будемо обережно переносити пам'ятники російським діячам. Але будемо робити це згідно з законом. Ми все ж таки європейська держава. Щодо щита "Батьківщини-матері" - зараз триває технічний огляд. Після цього мають бути залучені провідні українські інститути з оцінки того, яким чином можна підійти до його демонтажу, до вирішення питання в законодавчій сфері щодо врегулювання розбіжностей закону про вшанування Другої світової війни та боротьби з радянськими символами", - сказав міністр.
За словами Ткаченка, проєкт заміни на щиті серпа та молота на герб України вже готовий.
Вже створено проєкт заміни. Я думаю, що до кінця цього року проєктно-технічні роботи ми зможемо провести, ресурсів вистачить. А от сам факт демонтажу, думаю, розпочнемо у наступному році. Так само як і конкурс на проєкт тризуба, який ми збираємося там розмістити. Все ж таки 780 тисяч людей проголосували в "Дії". Це переконливий доказ того, чого насправді хотіла б бачити громадськість на символі, який за цей час набув уже зовсім іншого значення", - підкреслив він.
Як повідомлялося, результати голосування у "Дії" показали, що 85% опитаних українців бажають замінити герб СРСР на державний герб на щиті монументальної скульптури «Батьківщина-мати».