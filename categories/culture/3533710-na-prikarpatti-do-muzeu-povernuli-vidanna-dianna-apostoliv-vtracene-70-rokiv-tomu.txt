До національного музею народного мистецтва Гуцульщини та Покуття повернули книгу «Діяння Апостолів», яку вважали втраченою 70 років тому.

Про це у Фейсбуці повідомила гендиректорка музею Ярослава Ткачук, передає Укрінформ.
«До музею через 70 років повернулась книга 1784 року видання «Діяння Апостолів». Її, як і сотні інших видань, після ідеологічних чисток у 50-х роках ХХст., вважали назавжди втраченою», - зазначила Ткачук.
Вона зауважила, що книгу з музейною печаткою повернув кандидат історичних наук, доцент кафедри історії України Прикарпатського національного університету імені Василя Стефаника Олег Єгрешій.






До національного музею на Прикарпатті повернули видання «Діяння Апостолів» / Фото: Фейсбук Ярослави Ткачук






















Зазначається, що після Другої світової репресивна радянська машина знищувала не лише «ворогів народу», а всі історичні та культурні пам’ятки. Тоді на подвір’ї Коломийського музею окупанти спалили тисячі екзеплярів унікальних книжкових видань. Водночас більшу частину вилученого енкаведисти вивезли на паперову фабрику у Дятьківці, де книги просто перемелювали.
Від знищення вдалось врятувати кілька документів та видань. Книга «Діяння Апостолів» опинилось у руках підпільного греко-католицького священника Ярослава Сірецького. По смерті отця його родина передала книгу науковцю.