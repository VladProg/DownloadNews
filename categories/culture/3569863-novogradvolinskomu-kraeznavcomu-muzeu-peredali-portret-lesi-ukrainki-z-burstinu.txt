Новоград-Волинському краєзнавчому музею на Житомирщині передали портрет Лесі Українки, виготовлений із бурштину.

Як передає Укрінформ, про це музей повідомляє у Фейсбуці.
«Презентована бурштинова робота тонка, витримана у вишуканих золотавих тонах із насиченими темними акцентами. Багата кольорова палітра скам’янілої смоли дозволяє передати найдрібніші деталі образу Лесі Українки, зберігши при цьому незламний характер поетеси. Вставки з великих каменів роблять портрет чітко вираженим і рельєфним», - йдеться у повідомленні.

Фото: Фейсбук Новоград-Волинського краєзнавчого музею

Зазначається, що картина стане окрасою музею та поповнить його експозицію.
Бурштиновий портрет Лесі Українки краєзнавчому музею подарувала заступник Новоград-Волинського міського голови Ірина Гудзь.
Українська письменниця, перекладачка, фольклористка, культурна діячка Леся Українка (справжнє ім'я – Лариса Петрівна Косач) народилася 25 лютого 1871 року у Звягелі (нинішній Новоград-Волинський). У місті функціонують літературно-меморіальний музей Лесі Українки та Музей родини Косачів.