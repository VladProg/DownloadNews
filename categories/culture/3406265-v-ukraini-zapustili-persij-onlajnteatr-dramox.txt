У Києві презентували першу театральну стримінгову платформу Dramox. До репертуару входять відеоверсії спектаклів у постановці провідних українських та світових театрів.

Презентація платформи відбулась у кінотеатрі “Жовтень”, повідомляє кореспондент Укрінформу.
"Нація визначається культурою, і зараз вона стикається з загрозою як з боку пандемії COVID-19, так і з політичної сторони. Ми провели 10 місяців, щоб сконтактуватись з усіма театрами та розпочати співпрацю. Проєкт створений, щоб показати найкращі постановки українському глядачеві", - сказав один із засновників проєкту Радім Горак.
В онлайн-театрі Dramox зібрана найбільша колекція українського театрального контенту. Зараз доступні до перегляду десятки вистав у постановці 16 українських театрів, серед яких - Львівський національний академічний театр опери та балету ім. Соломії Крушельницької, театр "Золоті ворота", “Театр 360 градусів”, а також вистави 15 світових театрів з субтитрами українською мовою. Усі спектаклі доступні на сайті Dramox.
"Ми розуміємо, що театр - це унікальний досвід тут і тепер, і його не можна замінити або знайти йому еквівалент. Театр залишився єдиним видом мистецтва, який не було діджиталізовано. Ми не пропонуємо його замінити, а лише доповнити театральним досвідом іншого формату," - зазначила менеджерка проєкту Ольга Шило.
Український репертуар буде постійно розширюватися – кожні два тижні додаватимуться нові вистави театрів з усієї країни.
За словами організаторів, 50% абонплати направлятимуться театрам, акторам та авторам. Зокрема, глядачі можуть підтримати конкретний театр за допомогою внесків. У перші два місяці з моменту запуску платформи в Україні 100% отриманих коштів будуть спрямовані на підтримку вітчизняних театрів.
Dramox – це чеський потоковий сервіс. Репертуар онлайн-театру складає більш як 200 записів від 130 театрів із 22 країн. Dramox можна дивитися у якості HD та 4K на телевізорах зі Smart TV та в додатках для смартфонів на базі Android та iOS.