Верховна Рада відтермінувала до 1 січня 2023 року заборону рекламних конструкцій у межах території пам’ятки, зон охорони історико-культурного заповідника та історичних ареалів населених місць.

За відповідний законопроєкт № 7685 в цілому проголосували 299 народних депутатів, повідомляє Укрінформ з посиланням на дані парламенту.

Як зазначив Голова ВР Руслан Стефанчук, закон впорядковує розміщення зовнішніх рекламних конструкцій з урахуванням інтересів громад та громадян при розміщенні зовнішньої реклами. Водночас, за його словами, документом забезпечується повноцінне функціонування ринку зовнішньої реклами.
Народний депутат із фракції «Голос» Ярослав Железняк пояснив, що законом відтерміновано до 01.01.2023 заборону рекламних конструкцій у межах території пам’ятки, зон охорони історико-культурного заповідника, історико-культурної заповідної території, у межах історичних ареалів населених місць.
Як повідомлялося, проєкт закону про внесення змін до пункту 1 розділу ІІ «Прикінцеві та перехідні положення» Закону України «Про внесення змін до деяких законодавчих актів України щодо вдосконалення системи управління та дерегуляції у сфері земельних відносин» був внесений у ВР 19 серпня.