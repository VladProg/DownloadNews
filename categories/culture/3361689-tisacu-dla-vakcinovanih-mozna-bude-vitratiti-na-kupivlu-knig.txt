У межах програми "єПідтримка" з підтримки бізнесу і громадян у період пандемії COVID-19 кошти у розмірі 1000 грн, які надаватимуться вакцинованим від коронавірусу українцям, можна буде витратити і на придбання книг.

Про це повідомила у Фейсбуці перший віцепрем'єр-міністр – міністр економіки Юлія Свириденко, передає Укрінформ.
"Зовсім скоро, з 19 грудня, стартує програма "єПідтримка". Урядова команда працює для того, щоб людям було зручно скористатись 1000 грн за участь в кампанії вакцинації, а бізнес отримав необхідну підтримку. Ми провели зустрічі з представниками сфери культури, Інституту книги, Асоціації книговидавців та книгорозповсюджувачів, інших інституцій, проаналізували втрати від карантину в книговиданні, за результатами вирішили, що витратити 1000 грн на придбання книг можна буде від початку програми "єПідтримка", – зазначила вона.
Раніше повідомлялося, що скористатися коштами в рамках програми "єПідтримка" можна буде упродовж чотирьох місяців після дня надходження коштів.
Як повідомляв Укрінформ, Президент Володимир Зеленський раніше анонсував, що з 19 грудня в Україні запрацює програма з надання 1 тис. грн громадянам, які пройшли повний курс вакцинації проти COVID-19. Президент пояснив, що за ці кошти можна буде придбати абонемент у спортзал або фітнесклуб, кінотеатр, театр, музей, концертний зал чи виставковий центр або купити квитки для мандрівок всередині країни на внутрішні авіа- та залізничні перевезення.
Прессекретар глави держави Сергій Никифоров уточнив, що ініціатива є масштабною програмою підтримки бізнесу. Він також запевнив, що процес отримання грошей тими, у кого є "Дія", і тими, у кого немає, відрізнятиметься, але ні про кого не забудуть.
За словами Прем'єр-міністра Дениса Шмигаля, для виплат вакцинованим від коронавірусу цього року з держбюджету виділять 3 млрд грн, а на початку 2022 року - ще 3 млрд грн, але можливе розширення фінансування цієї програми.