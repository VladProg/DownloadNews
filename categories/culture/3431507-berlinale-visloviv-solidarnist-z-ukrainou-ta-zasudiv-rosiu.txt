Берлінський кінофестиваль солідарний з Україною і виключає російські офіційні держустанови, делегації, а також суб’єктів, що підтримують режим, від участі в Berlinale.


Про це йдеться у заяві, розміщеній на сайті фестивалю, передає Укрінформ.
«Berlinale рішуче засуджує загарбницьку війну росії, яка порушує міжнародне право, і висловлює свою солідарність з народом України та всіма, хто веде кампанію проти цієї війни», - йдеться у заяві.
Російське вторгнення та напади на цивільні об’єкти, такі як лікарні, школи і будинки, спричинили гуманітарну та правозахисну катастрофу в Україні, - підкреслюють організатори фестивалю.
Berlinale став місцем для міжкультурних зустрічей і платформою для критичного обговорення поточних або історичних подій у світі. Мистецтво та культура є ключовими елементами демократичних суспільств, а кінофестивалі – це місця, де митці з усього світу – незалежно від країни – можуть продемонструвати свою роботу та вступити в діалог. Лише у відкритих, творчих просторах для роздумів (кіно)культура може продовжувати розвиватися, підкреслюється у заяві.
При цьому, зауважили організатори фестивалю, навіть умовах злочинної російської загарбницької війни не йдеться про намір виключати кінорежисерів чи працівників культури з Berlinale за національною ознакою чи ізолювати їх.
Отже, Berlinale займає чітку позицію проти загального бойкоту культурних творів на основі їх походження, оскільки це також придушить багато критичних голосів, а світ потребує цих критичних голосів.
Втім, йдеться у заяві, «інша справа – виключити офіційні державні установи, а в даному випадку – російські установи чи делегації, а також суб’єктів, які підтримують режим, від участі в Berlinale, доки російський уряд веде цю жорстоку війну проти України».
Як повідомляв Укрінформ, Європейський культурний фонд, Данський фонд мистецтв, Румунський культурний фонд, Національний культурний фонд Болгарії засуджують збройну агресію російської федерації та висловлюють свою солідарність з Україною.
24 лютого росія завдала ракетних ударів по українських містах і розпочала масштабне вторгнення. Війна Росії проти України триває вже 21-ий день.