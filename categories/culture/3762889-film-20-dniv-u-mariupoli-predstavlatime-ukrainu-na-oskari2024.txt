Український Оскарівський комітет обрав документальний фільм Мстислава Чернова “20 днів у Маріуполі” як претендента на участь у відборі на премію "Оскар" у категорії “Найкращий міжнародний повнометражний фільм".

Про це повідомляє Українська кіноакадемія у Фейсбуці, передає Укрінформ.
"Український Оскарівський комітет на засіданні 18 вересня обрав фільм, який представлятиме Україну серед претендентів на номінацію на премію "Оскар" Американської академії кінематографічних мистецтв та наук у категорії “Найкращий міжнародний повнометражний фільм". Ним став фільм “20 днів у Маріуполі” українського журналіста та фотографа Мстислава Чернова", - йдеться в повідомленні.
Зазначається, що фільм обрано шляхом голосування членами УОК, головою якого є Валентин Васянович.
У цій стрічці показано початок повномасштабного вторгнення, бомбардування пологового будинку та порятунок автора стрічки та його колег з Associated Press з оточеного російськими військами Маріуполя. Разом із Черновим над стрічкою працювали фотограф Євген Малолєтка та продюсер Василіса Степаненко.

У національному відборі брали участь п’ять фільмів: “20 днів у Маріуполі” Чернова, “Залізні метелики” Романа Любого, “Памфір” Дмитра Сухолиткого-Собчука, “Терикони” Тараса Томенка та “ШТТЛ” Адрієна Волтера.
Як повідомляв Укрінформ, стрічка “Будинок зі скалок”, знята в Україні у співпраці з Данією, Швецією та Фінляндією, претендувала на “Оскар” у категорії “Найкращий повнометражний документальний фільм” у 2023 році.