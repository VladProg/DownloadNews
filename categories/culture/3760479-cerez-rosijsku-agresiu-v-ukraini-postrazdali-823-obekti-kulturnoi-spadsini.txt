Через російську агресію в Україні постраждали 823 об’єкти культурної спадщини.

Як передає Укрінформ, про це Міністерство культури та інформаційної політики України повідомляє у Телеграмі.
«За період з 24 лютого 2022 року по 25 серпня 2023 року пошкоджено або зруйновано 823 об’єкти культурної спадщини. З них об’єктів національного значення - 109, місцевого значення - 650, щойно виявлених - 64», - ідеться в повідомленні.
Згідно з даними ОВА, з початку повномасштабного вторгнення повністю було зруйновано 23 пам’ятки, частково пошкоджено 636 пам’яток, ступінь пошкодження 164 об’єктів залишається невідомим.
Найбільша кількість пошкоджених або зруйнованих пам'яток культурної спадщини у Харківській - 207; Донецькій - 111; Одеській - 103; Херсонській - 80; Чернігівській областях - 70.
Як повідомляв Укрінформ, Організація Об'єднаних Націй з питань освіти, науки та культури (ЮНЕСКО) внесла 20 об’єктів культурної спадщини України до Міжнародного списку культурних цінностей, які перебувають під посиленим захистом.