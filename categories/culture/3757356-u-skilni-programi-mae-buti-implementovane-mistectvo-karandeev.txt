У Міжнародній французькій школі відбулось урочисте закриття річного проєкту «Навчати та вчитися за допомогою живої спадщини в Україні», у якому взяли участь 11 українських шкіл.

Як передає Укрінформ, про це інформує пресслужба Міністерства культури та інформаційної політики.
«Культурна та мистецька складова в освітньому процесі в Україні вкрай недостатня. В наші шкільні програми має бути імплементоване мистецтво. Дякую іноземним партнерам з ЮНЕСКО, які це дуже добре розуміють і підтримують. МКІП підтримуватиме всі проєкти, спрямовані на підвищення обізнаності про культурну спадщину та культуру загалом. Наше завдання – оберігати та передавати наші традиції, нашу нематеріальну культурну спадщину», – зазначи т.в.о. міністра культури та інформаційної політики Ростислав Карандєєв.

Зазначається, що проєкт об’єднав навколо себе вчителів та учнів, носіїв-практиків, культурні організації, заклади освіти та громадські організації, щоб сприяти підвищенню розуміння учнями ролі та значення культурної спадщини. В межах проєкту дітям розповіли про важливість збереження та дбайливого ставлення до природних багатств України, а також дали зрозуміти, що спадщина - не застигла традиція, а жива творчість і вона потребує нових знань і технологій.

«До проєкту, який тривав близько року, були залученні 11 різних шкіл. Він інноваційний не тільки для України, а й для усього світу. Робота у сфері освіти та культури допомагає нам долучатися до побудови стійкості українського суспільства. Попри усі складнощі, пов’язані з війною, культура є тим аспектом, який потрібен кожному. Приналежність до культури створює стійкість та силу суспільства загалом», – зазначила голова Бюро ЮНЕСКО в Україні К’яра Децці Бардескі.

Карандєєв також подякував ЮНЕСКО за підтримку України у відновленні зруйнованої культурної спадщини.

Проєкт реалізовувався в Україні громадською організацією «Центр розвитку «Демократія через культуру» за фінансової підтримки Фонду ЮНЕСКО з надання допомоги в надзвичайних ситуаціях.


Як повідомляв Укрінформ, за період повномасштабної війни в Україні зазнали збитків 1624 об’єкти культурної спадщини, майже третина з них - зруйновані.
Фото: МКІП