У додатку “Дія” завершилося голосування щодо членів національного журі на пісенний конкурс “Євробачення-2023”, результати оголосять 13 травня.

Як передає Укрінформ, про це Міністерство культури та інформаційної політики повідомляє у Телеграмі.
“І останній голос зараховано! Опитування про склад нацжурі Євробачення-2023 в “Дії” завершено”, - ідеться в повідомленні.
До голосування з відбору членів національного журі найбільшого пісенного конкурсу Європи долучилися понад 724 тисячі українців.
За кого проголосувала більшість та яким буде склад національного журі, стане відомо 13 травня, у день фіналу Євробачення-2023.
У МКІП висловили подяку українцям, які взяли участь в опитуванні.
Опитування в “Дії” реалізоване Міністерством цифрової трансформації України спільно з Міністерством культури та інформаційної політики України і Суспільним Мовленням.
Як повідомлялося, пісенний конкурс “Євробачення-2023” пройде у Ліверпулі у Великій Британії після того, як Україна, яка перемогла на конкурсі 2022 року з піснею "Stefania" гурту Kalush Orchestra, не змогла задовольнити вимоги щодо проведення конкурсу через безпекові побоювання, спричинені російським вторгненням.
Пів фінали конкурсу відбудуться 9 та 11 травня, а фінал – 13 травня. Україну на конкурсі представлятиме гурт TVORCHI з піснею "Heart of Steel".