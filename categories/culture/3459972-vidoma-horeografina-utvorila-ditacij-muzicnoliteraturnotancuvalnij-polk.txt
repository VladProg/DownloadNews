Хореографиня, режисерка-постановниця Олена Коляденко започаткувала в Інстаграмі проєкт “Музично-літературно-танцювальний полк воєнного часу Our kids. Вони з України”.

Як передає Укрінформ, про це дружина Президента Олена Зеленська повідомила у Телеграмі.
“Для участі у проєкті необхідно зняти творче відео, пов‘язане з воєнними подіями в Україні. Тривалість до 1 хв, зняти горизонтально та надіслати у дірект інстаграму Коляденко файлом”, - ідеться у повідомленні.


За словами Зеленської, “на Інстаграм-сторінці хореографині уже розміщено понад 20 відео, на яких талановиті українські діти співають, декламують, танцюють, музикують і звучать щиро та сміливо”.
“Таким чином Коляденко підтримує українських дітей, які, попри воєнний час, продовжують дарувати нам надію на перемогу і світле майбутнє! Україна має звучати ще сміливіше!”, – наголосила дружина Президента.
Як повідомляв Укрінформ, раніше дружина Президента анонсувала появу двох розділів: "Cлово до наших захисників" й "Історія порятунку та людяності" в чат-боті для особистих історій війни. Розмістити свою історію можна за посиланням "Відлік…24|02".