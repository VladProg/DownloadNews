Міністр освіти та науки Оксен Лісовий підписав наказ, який затверджує список переможців ХХІІІ Міжнародного конкурсу з української мови імені Петра Яцика.

Про це повідомляє Міністерство освіти та науки, передає Укрінформ.
"Відповідно до нової редакції Положення про Міжнародний конкурс з української мови імені Петра Яцика, що затверджена наказом МОН від 18 жовтня 2022 року № 924, зареєстрованим в Міністерстві юстиції України 24 листопада 2022 року за № 1461/38797, переможцями конкурсу стали 72 учасники. У кожній із 12 конкурсних категорій буде визначено одного переможця, який посів перше місце, два переможці, які посіли друге місце, три переможці, які посіли третє місце, згідно з рейтингом результатів", - йдеться у повідомлені.
У фіналі конкурсу, що відбувся в дистанційній формі 24 березня 2023 року, змагалися 806 знавців української мови із закладів загальної середньої, професійної (професійно-технічної), фахової передвищої та вищої освіти.
Учасники мовного змагання демонстрували знання української мови, розмірковували у творах про волонтерство, норми життя суспільства під час війни, значення почесної відзнаки «Місто-герой України». Також висловлювали думки щодо інформаційної гігієни, правил спілкування в соціальних мережах та давали рекомендації, як зацікавити учнів під час онлайн-навчання.
Ознайомитись із завданнями четвертого етапу ХХІІІ Міжнародного конкурсу з української мови імені Петра Яцика можна на сайті Міністерства.
Як повідомлялося, відповідно до Положення про стипендії Президента України переможцям Міжнародного конкурсу з української мови імені Петра Яцика, затвердженого Указом Президента України від 3 жовтня 2008 року № 899, переможцям конкурсу, які посіли перше місце, буде призначено стипендію Президента України.