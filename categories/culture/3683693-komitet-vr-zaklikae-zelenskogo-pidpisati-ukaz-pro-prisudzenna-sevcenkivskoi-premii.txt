Комітет Верховної Ради з питань гуманітарної та інформаційної політики ухвалив звернутися до Президента із закликом підписати указ про присудження Шевченківської премії за 2023 рік.

Про це член комітету Володимир В’ятрович повідомив у Фейсбуці, передає Укрінформ.
"Щойно гуманітарний комітет парламенту одноголосно вирішив звернутися до Президента України з закликом підписати указ про присудження Шевченківської премії за 2023 рік", – зазначив В’ятрович.
Він зауважив, що перелік лауреатів уже визначений і опублікований. Натомість подальше зволікання погіршує, за словами В'ятровича, "й без того нездорову ситуацію", що склалася у зв'язку зі спробою переглянути правила конкурсу після його завершення.
Як повідомляв Укрінформ, вперше з 1962 року в день народження Тараса Шевченка, 9 березня, не було оголошено лауреатів Національної премії його імені та не опубліковано відповідний указ Президента.
10 березня голова Шевченківського комітету Юрій Макаров повідомив, що список номінацій вирішили доповнити додатковим конкурсом "За внесок у перемогу" і оголосити раніше визначених лауреатів та нових разом 22 травня, в день перепоховання Кобзаря.
11 березня комітет назвав переможців у номінаціях “Література”, “Публіцистика, журналістика”, “Літературознавство і мистецтвознавство”, “Музичне мистецтво” та “Кіномистецтво”.
Пізно ввечері 12 березня стало відомо, що Макаров пішов у відставку з посади голови Шевченківського комітету, на якій перебував з грудня 2019 року.
16 березня члени Комітету з Національної премії України імені Тараса Шевченка заявили про складання повноважень.