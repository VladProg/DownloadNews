Відому оперну і камерну співачку українського походження Ольгу Пасічник, яка вже більше як 20 років живе і працює у Польщі, нагородили високою державною відзнакою Польщі – Золотою медаллю Gloria Artis за заслуги в культурі.

Про це повідомляє Польська Королівська опера у Фейсбуці.
Співачка отримала нагороду від міністра культури та національної спадщини Польщі Пйотра Глінського після виконання опери Генделя «Роделінда», в якій видатна сопрано виконала головну партію під час ІІІ Фестивалю бароко у Польській Королівській опері.

На фото справа – Міністр Культури Пйотр Ґлінські, зліва – директор Польської Королівської опери Анджей Клімчак / Фото: Юрій Плиска

Під час нагородження міністр сказав: «Ольга Пасічник – одна з найвидатніших сучасних польських співачок. Для мене вона також є людиною, яка виборола Польську Королівську оперу. Кілька років тому у Варшавській камерній опері була велика криза, яка переросла в успіх, і завдяки цьому була створена Польська Королівська опера. Сьогоднішні овації під час вистави «Роделінда» доводять, що це чудовий заклад і багато в чому він існує завдяки Ользі Пасічник, Анджею Клімчаку, Ришарду Периту та всім митцям, які прагматично та професійно підходили до перетворення кризи на успіх нової установи».

Ольга Пасічник / Фото: Мацей Черський

Як розповіла Укрінформу кураторка комунікаційного напрямку Національної філармонії України Ольга Стельмашевська, Пасічник є однією з видатних виконавиць барокових і класичних опер й невтомно популяризує українську музику у Польщі й світі. В останні роки перед вторгненням стала ще й вельми затребуваним коучем в Україні: саме за допомогою Ольги молоді оперні співаки та інституції виводять на культурну орбіту України бароковий спів.

Фото: Мацей Черський

Пасічник також є бажаною персоною в журі резонансних конкурсів – міжнародного конкурсу оперних співаків ім. Соломії Крушельницької та всеукраїнського конкурсу молодих вокалістів ім. Василя Сліпака. До її думки, слова, оцінки прислухаються. Цілком зрозуміло, адже вона є бездоганним професійним авторитетом, зразковим прикладом українського успіху за кордоном й абсолютним українським патріотом, розповіла Стельмашевська.
Учениця незабутньої Євгенії Мірошниченко, лауреатка багатьох міжнародних конкурсів і зірка престижних сцен світу, Ольга завжди була і є активним, вмотивованим, наполегливим промоутером української музики та культури загалом. Так само, як і її сестра, піаністка Наталія Пасічник у Швеції, зазначає Стельмашевська.
Разом вони вже 4 березня 2022 року у престижній головній залі Національного музичного форуму Вроцлава організували концерт солідарності з Україною з програмою українських пісень.

Фото: Мацей Черський

У перші місяці широкомасштабного вторгнення РФ в Україну щоденно на одній із польських радіостанцій Ольга Пасічник та її чоловік (викладач університету Юрій Плиска) українською мовою, з ретельно підібраним музичним супроводом, читали біблійні сюжети для українських дітлахів-біженців у Польщі. Також вони записали серію казок українською мовою, слухаючи які, малеча могла позбутися своїх страхів і стресу від війни, розповіла Стельмашевська.

З сином Назаром, який спеціально прилетів з Зальцбурга (вчиться в Моцартеум) та чоловіком Юрієм / Фото: Юрій Плиска

Довідково. Народившись в Україні у сім’ї батька-українця (Ігор Пасічник – ректор Національного університету «Острозька академія») та матері-польки, Ольга Пасічник вивчала фортепіано у своєму рідному місті Рівному та вокал – у Київській консерваторії. Продовжила навчання вокалу в аспірантурі Академії музики у Варшаві.
У 1992 році вона дебютувала у Варшавській камерній опері, а через чотири роки – у Театрі Єлисейських полів у Парижі в партії Паміни у «Чарівній флейті» Моцарта. Виступ у Парижі став початком приголомшливої міжнародної кар'єри. Сьогодні вона – солістка Польської Королівської опери.
Її репертуар включає понад 40 партій в операх Монтеверді, Глюка, Генделя, Моцарта, Вебера, Бізе, Россіні, Верді, Пуччіні, Дебюссі, Пуленка та Шимановського, а також сучасних композиторів на сценах найвідоміших театрів Парижа, Берліна, Мадрида, Мюнхена, Женеви, Брюсселя, Амстердама, Токіо, Гельсінкі, Варшави. Ольга Пасічник також зарекомендувала себе в камерній музиці і як виконавиця ораторій та кантат.
Вона виступала у багатьох престижних концертних залах з провідними оркестрами Європи, Америки та Японії під керівництвом найкращих диригентів. Артистка є лауреатом кількох престижних конкурсів, зокрема в місті Гертоґенбос в Нідерландах, а також у Гельсінкі та Брюсселі (Конкурс королеви Єлизавети). Її дискографія включає понад 60 компакт-дисків і DVD-дисків для таких лейблів, як CD Accord, Dabringhaus und Grimm, Harmonia Mundi, Naxos і Opus 111. Вона має такі відзнаки: Золотий Хрест Заслуги, Офіцерський хрест польського ордена Заслуг, головний приз фестивалю Баварської державної опери, нагороди Фридерик польської індустрії звукозапису.