У центрі Києва, в артпросторі Mandarin Maison, на 5 поверсі Mandarin Plaza, відбулася церемонія офіційного відкриття виставки італійського модного дому Gattinoni «Мода і зірки за часів Голлівуду на Тибрі».

Як повідомляє кореспондент Укрінформу, виставку презентував посол Італійської Республіки в Україні П’єр Франческо Дзадзо.
“Марка Gattinoni уособлює поняття найкращої якості і тому по праву вважається одним з найвідоміших, люксових будинків моди в Італії. І нам особливо приємно представляти цю марку тут, оскільки ми розуміємо, як Україна любить все те, що стосується концепту Made in Italy. Як вам добре відомо, італійська мода являє собою один з найважливіших способів вираження концепту Made in Italy, а також тієї якості життя, що зробила Італію відомою в усьому світі. Італійська мода завжди характеризувалася своєю надзвичайною здатністю до гармонійного поєднання відчуття прекрасного, дизайнерських винаходів, креативних задумів, а також ремісничої традиції. Упродовж століть мода являла собою фундаментальну частину культурного життя італійців, що завжди надавали неабиякого значення елегантному одягу”, - сказав Дзадзо.

Він розповів, що римське ательє Фернанди Гаттіноні набуло широкої слави в усьому світі, адже, починаючи з періоду так званої Дольче Віти, визнані особистості зі світу міжнародної політики, а також такі зірки, як Інгрід Бергман, Анна Маньяні, Елізабет Тейлор та Одрі Гепберн, вирішили одягатися у вбрання від Гаттіноні.
Посол привітав голову модного дому Gattinoni Стефано Домінеллу та його команду, а також офіційного діджея показів Dolce&Gabbana, Венеційського фестивалю та фестивалю в Сан-Ремо Франческо Триццу, які спеціально прилетіли на відкриття виставки.
Своєю чергою президент модного дому Gattinoni Стефано Домінелла підкреслив, що виставка важлива не лише тим, що показує історію моди Італії, а й демонструє те, що мода і кінематограф тісно переплітаються.

“Виставка не лише принесла нам сюди Made in Italy як ідею стилю. Вона показує, як кіно сформувало це Made in Italy та інтернаціоналізувало його. Завдяки великим міжнародним знімальним групам, як Goldwyn-Mayer та Universal, які приїжджали до Риму, і стала популярна італійська мода. Без інтернету, без Фейсбуку, без комп’ютера мода поширилась на весь світ і стала італійською модою – а до того вона була лише в Парижі. Завдяки великим зіркам кінематографа, й американським в тому числі, які приїздили до Риму і замовляли свої костюми тут, вона стала всесвітньою”, - підкреслив Домінелла.
Він показав сукні відомих акторок, зокрема Інгрід Бергман, Лани Тернер, Кім Новак, Елізабет Тейлор, Анук Еме.






Виставка «Мода і зірки за часів Голлівуду на Тибрі» у Києві / Фото: Геннадій Мінченко, Укрінформ


















































































“Три сукні Одрі Гепберн представлені тут, в одній із них за фільм “Війна та мир” вона отримала “Оскар”. Тут є сукні, які об’їздили весь світ, зокрема такою є сукня Аніти Екберг із фільму “Дольче Віта” Федеріко Фелліні. Ця сукня кілька місяців тому була одягнена відомою акторкою Монікою Беллуччі у фільмі, в якому вона грає роль Аніти Екберг. Ця сукня 1960-их років прийшла в сучасність і живе новим життям”, - розповів Домінелла.
Організаторами виставки італійського модного дому Gattinoni «Мода і зірки за часів Голлівуду на Тибрі» є торгівельно-економічний відділ Посольства Італії в Україні та Італійський інститут культури в Україні у партнерстві з Будинком подарунків і декору Mandarin Maison.
Для широкого доступу виставка буде відкрита з 16 по 31 грудня 2021 року.