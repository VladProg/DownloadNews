Український культурний фонд планує інвестувати 588 мільйонів гривень у розвиток культури та креативних індустрій.

Як повідомляє пресслужба фонду, про це розповів виконавчий директор УКФ Владислав Берковський під час обговорення грантових програм на 2022 рік, передає Укрінформ.
«Запитувана сума державних коштів для фонду, яку ми заклали в бюджет на наступний рік, становить 588 мільйонів гривень. Це лише і винятково на підтримку грантових програм та, як результат, реалізацію культурно-мистецьких проєктів спільно з грантоотримувачами. Загальні ж витрати на розвиток культурної інституції, яка включатиме і фінансування проєктів, і операційну діяльність фонду та фінансування роботи наших експертних рад, плануємо на рівні 703 мільйони гривень», - сказав Берковський.
Як нагадали у пресслужбі, за результатами грантового сезону-2021 Український культурний фонд підтримав 546 проєктів, підписав 510 договорів про надання фінансування та 36 договорів про надання стипендій на загальну суму відповідно 499,3 млн грн і 3,9 млн грн.
У новому грантовому сезоні Український культурний фонд матиме 9 програм та 29 ЛОТів. Від початку листопада 2021 року і до січня 2022 року для заявників відкриватимуться можливості подаватися на гранти за напрямками «Дослідження. Освіта. Резиденції. Стипендії», «Інноваційний культурний продукт», «Аудіовізуальне мистецтво», «Культура без бар’єрів», «Культурна спадщина», «Культура. Регіони», «Ґранд-подія», «Культурні столиці України» та «Культура плюс».