Виконавчий комітет Міжнародної академії телевізійних мистецтв і наук вирішив вилучити всі програми з росії із конкурсу International Emmy Awards цього року через війну, розв'язану росією проти України.

Заяву оприлюднено на сайті премії, повідомляє Укрінформ.
Таким чином, будь-яка програма, створена та/або спільно з російськими компаніями або програма, спочатку створена для російського телеканалу, мережі або потокової платформи, вважається такою, що не відповідає вимогам конкурсу, а якщо вона вже подана, буде відкликана.
Як повідомляв Укрінформ, близько 100 найбільших музеїв світу, музичних та кінофестивалів, провідних театрів та авторитетних аукціонів припинили будь-яку співпрацю з культурними та креативними секторами в рф чрез її вторгнення в Україну.
24 лютого президент рф володимир путін оголосив про повномасштабне вторгнення в Україну. Російські війська обстрілюють і знищують об'єкти інфраструктури, проводять масовані обстріли житлових районів українських міст і сіл із використанням артилерії, реактивних систем залпового вогню та балістичних ракет.
В Україні запроваджено воєнний стан та оголошено загальну мобілізацію.
Європейський Союз, США, інші країни застосували потужні санкції проти країни-агресора.