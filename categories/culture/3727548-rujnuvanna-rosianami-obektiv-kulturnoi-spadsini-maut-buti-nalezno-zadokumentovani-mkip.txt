Належне документування ушкоджень і руйнувань об‘єктів культурної спадщини та культурної інфраструктури України є важливим з огляду на потребу привернення уваги до злочинів Російської Федерації проти України та притягнення її до міжнародно-правової відповідальності.

Про це заявила заступниця міністра культури та інформаційної політики Катерина Чуєва під час зустрічі з експертами Незалежної міжнародної комісії ООН, передає Укрінформ з посиланням на пресслужбу МКІП у Фейсбуці.
Вона наголосила на важливості належного документування ушкоджень і руйнувань об‘єктів культурної спадщини та культурної інфраструктури. Такі дані є важливими з огляду на потребу привернення уваги до злочинів РФ проти України та притягнення її до міжнародно-правової відповідальності.
Під час зустрічі сторони обговорили актуальні механізми розслідування та документування фактів порушення Росією міжнародного права у сфері прав людини та міжнародного гуманітарного права в результаті агресії проти України.
Зазначається, що Незалежна міжнародна комісія ООН з розслідування порушень в Україні працює з метою проведення всебічного розслідування щодо руйнувань, завданих об’єктам культурної спадщини, а також для незалежного документування всіх порушень прав людини та воєнних злочинів, скоєних РФ внаслідок повномасштабної війни проти України.
Як повідомляв Укрінформ, за даними Мінкульту за період з 24 лютого 2022 року по 15 травня 2023 року пошкоджено або зруйновані 623 нерухомих об’єкти культурної спадщини. З них національного значення – 80, місцевого значення – 484.