Український колектив «Мертвий півень» в оновленому складі повернувся на сцену та дав після тривалої перерви сольний концерт на сцені FESTrepublic.

Про це повідомляє кореспондент Укрінформу.
«Ми точно знаємо, що хочемо показати. Це будуть, як старі хіти в новому аранжуванні, так і нові пісні. Ми знаємо, що це буде по дорослому», - сказав перед концертом гітарист «Мертвого півня» Роман Чайка.
На FESTrepublic зібралося сотні прихильників українського року. Це перший сольний концерт «Мертвого півня» після 12-річної паузи у творчості.
Через масштабну повітряну тривогу, концерт почався з годинним запізненням. Проте, це не засмутило гостей події, адже вони в укритті згадували та співали пісні «півнів» популярні у -90-х. Зокрема, «Ми так жили, немов співали Джаз», «Б’ютіфул Карпати», «Ми помрем не в Парижі», тощо. Ці та нові пісні виконав колектив також під час концерту зі сцени.
На концерті представили нового вокаліста гурту – Юрія Рокецького. А також спеціально на подію із Філадельфії до Львова прилетіла і вокалістка Ярина Якуб’як.







Концерт гурту «Мертвий півень»/Фото: Анастасія Смольєнко, Укрінформ




































































Із «золотого» складу колективу на сцену вийшли: Олег «Джон» Сук – бас, Роман Чайка – гітара, Юрій Чопик – акустична гітара, Олесь Слободян – барабани. Також у групі з'явився ще один новий учасник – Андрій Альфавицький, перкусія.
Підтримали колектив друзі-музиканти, гості вечора - співачка Христина Соловій, вокальна формація «Піккардійська Терція», Мар'ян Пиріг («Пиріг і Батіг») і Любко Радомський (ірландська сопілка, саксофон, флейта). Разом із гуртом заспівав український письменник та поет Юрій Андрухович.
На концерті вшанували памʼять про засновників гурту Михайла Барбару та Любомира Футорського, що вже відійшли у кращі світи.
Як відомо, гурт «Мертвий півень» народився у середовищі Львівського університету ім. Івана Франка, де навчалися багато його майбутніх учасників, котрі починали музичну діяльність в університетському хорі «Черемош». У 1989 році музиканти збиралися в кафе «Старий Львів» на вулиці Валовій, яке на початку 1970-их було одним з перших місць збору львівських гіпі; назва гурту походить від вивіски кафе. Лідером був Любко Футорський (1972—2023). Певний час учасники гурту ідентифікували себе як «четверте покоління гіпі». У 1990-ті роки «Мертвий Півень» активно гастролював в Україні та за кордоном, брав участі у фестивалях. Одна з найвпізнаваніших рис колективу — пісні на вірші відомих українських поетів (Тарас Шевченко, Максим Рильський, Ігор Калинець, Наталка Білоцерківець, Олег Лишега, Віктор Неборак, Олександр Ірванець, Юрій Андрухович, Юрко Позаяк, Сергій Жадан).
Як повідомляв Укрінформ, у лютому цього року на 51-му році життя помер співзасновник та лідер гурту «Мертвий півень» Любомир Футорський. А перед тим, як повідомлялося, в жовтні 2021 року помер фронтмен «Мертвого півня», музикант, актор театру "Арабески", один із засновників українського року Місько Барбара.