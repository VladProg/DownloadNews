Дебютна стрічка української режисерки Крістіни Тинькевич "Як там Катя?" вийде в український прокат 25 січня 2024 року.

Як передає Укрінформ, про це Державне агентство України з питань кіно повідомляє у Фейсбуці.
Кінокомпанія EVOS FILM і дистриб'ютор ADASTRA CINEMA представляють стрічку "How Is Katia? / Як там Катя?" - дебют української режисерки Тинькевич. Фільм планується до релізу у широкому прокаті на 25 січня”, - йдеться у повідомленні.

Головні ролі виконали Анастасія Карпенко, Катерина Козлова, Тетяна Круліковська, Олексій Череватенко, Ірина Веренич-Островська, Віктор Жданов та інші.
Тинькевич розповідає про Анну (Анастасія Карпенко) - лікарку швидкої допомоги та одиноку мати, яка є опорою для своєї родини - сестри, матері та єдиної доньки Каті. Анна - сильна жінка, яка планує подарувати своїй дитині краще життя, ніж у неї. Але сталася неочікувана трагедія, яка може все зруйнувати та залишити героїню наодинці з байдужою системою та безмежною втратою.
Світова прем’єра відбулась на 75-му кінофестивалі у Локарно в конкурсній програмі Concorso Cineasti del presente.
Повнометражний дебют виріс із короткометражного фільму, прем’єра якого відбулася на Одеському кінофестивалі у 2016 році.
Фільм отримав дві нагороди фестивалю: спеціальний приз журі Ciné+ та приз за кращу акторську гру для Анастасії Карпенко.
Загалом фільм побачили глядачі понад 20 кінофестивалів по всьому світу.
До кінця 2023 року стрічка також буде представлена у конкурсних програмах інших престижних світових кіносмотрів, зокрема на Міжнародному кінофестивалю у Салоніках (Thessaloniki International Film Festival), фестивалі європейського кіно в Севільї (Seville European Film Festival), Стокгольмському міжнародному кінофестивалі (Stockholm International Film Festival) та багатьох інших.
Також фільм відзначили на кінофестивалі CinEast Festival у Люксембурзі. Стрічка отримала приз кінокритиків кінофестивалю та була відзначена головним призом фестивалю Around The World in 14 Films в Берліні.
Стрічка отримала головний приз в секції національного конкурсу повнометражних фестивалю “Молодість” та нагороду “Скіфський олень”.
Фільм створено за підтримки Держкіно (стрічка стала одним з переможців Одинадцятого конкурсного відбору Держкіно категорії “повнометражні дебюти”).
Міжнародна промоція стрічки відбувається за підтримки Українського Інституту в межах програми proMOTION.