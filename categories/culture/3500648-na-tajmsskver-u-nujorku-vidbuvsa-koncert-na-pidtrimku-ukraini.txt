У неділю в центрі Нью-Йорка на Тайм-Сквер відбувся благодійний концерт на підтримку України.

Як передає власний кореспондент Укрінформу, на вуличній сцені виступили зірки балету, опери й класичної музики, а також поп- та рок-виконавці.
Класичну частину концерту представляли музиканти та співаки Метрополітен опери, провідні солісти балету Атланти, Філадельфії та Нью-Йорка, а також балету Моріса Бежара. Популярну музику презентували, зокрема, Міка Ньютон та Alyosha.

З екрана також звучали звернення спортсменки Лілії Подкопаєвої, акторки Міли Куніс, співака Стінга.

Вела концерт українська тележурналістка Марічка Падалко.

Захід було влаштовано стараннями волонтерської організації Revived Soldiers Ukraine та фонду Heart&Valor.

Під час трансляції концерту в Ютубі відбувався збір коштів на відкриття у Львові нового реабілітаційного центру для постраждалих під час війни, вартість якого оцінюється у 1,5 млн доларів.

У відкритті концерту взяли участь постійний представник України при ООН Сергій Кислиця та генеральний консул України у Нью-Йорку Олексій Голубов.
«Цей захід важливий не лише як джерело збору коштів для реабілітаційного центру – хоча це теж украй важливо, - сказав у коментарі Укрінформу Голубов. – Концерт у самому серці Нью-Йорка – це потужний сигнал для Кремля про те, що Україну підтримує весь світ».
За словами генконсула, музика допомагає аудиторії зрозуміти, «що таке український характер і хто ці люди, котрі так прагнуть свободи й миру, яким сьогодні допомагає весь світ».
Виступаючи на відкритті концерту, Голубов наголосив на важливості якнайшвидшого надання Україні зброї. «Найкращі слова підтримки українців - це HIMARS, МЛРС і системи ППО», - сказав він.
Фото: Володимир Ільченко, Укрінформ