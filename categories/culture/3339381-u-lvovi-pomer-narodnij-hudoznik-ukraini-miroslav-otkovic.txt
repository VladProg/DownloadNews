У Львові на 75-му році життя відійшов у вічність художник-аквареліст, реставратор, заслужений діяч мистецтв та народний художник України Мирослав Откович.

Про це повідомляє пресслужба Львівської міської ради, передає Укрінформ.
«Нам пощастило бути сучасниками такої талановитої та справді великої людини, як пан Мирослав. Сумуємо всім містом – це велика втрата», – зазначив міський голова Львова Андрій Садовий.
Мирослав Откович – відомий у Львові художник-аквареліст, сценограф та реставратор. Був членом Національної спілки художників України з 1980 року, заслужений діяч мистецтв України (2001), народний художник України (2009).
Откович був ініціатором організації професійної реставраційної освіти у Львівському коледжі декоративного та ужиткового мистецтва імені І. Труша та Львівській національній академії мистецтв. Автор проєкту «Реставрація іконостаса з церкви Воздвиження Чесного Хреста монастиря Скит Манявський», авторства Йова Кондзелевича (Богородчанський іконостас) – пам'ятки мистецтва національного значення.
Фото: Львівська міська рада