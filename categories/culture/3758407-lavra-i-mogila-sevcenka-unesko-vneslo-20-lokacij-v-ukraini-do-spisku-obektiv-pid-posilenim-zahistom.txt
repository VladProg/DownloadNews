Комітет ЮНЕСКО підтримав ініціативу українських відомств щодо внесення 20 об'єктів на території України в Міжнародний список культурних цінностей, які перебувають під посиленим захистом.

Про результати третього позачергового засідання Комітету Другого протоколу до Гаазької конвенції про захист культурних цінностей у разі збройного конфлікту повідомляє пресслужба Міністерства культури та інформаційної політики, передає Укрінформ.
«Вже понад 500 днів український народ продовжує виявляти свою стійкість та демонструє свою рішучість у боротьбі з агресором. Ми не сприймаємо війну як звичайну річ. Ми не приймаємо ні окупацію наших територій, ні знищення нашої культурної спадщини. Тож нехай це засідання буде ще одним кроком нашої спільної місії – збереження та відновлення об’єктів культурної спадщини», – сказала заступниця міністра культури та інформаційної політики Анастасія Бондар.

Зазначається, що МКІП за підтримки Постійного представництва України при ЮНЕСКО, Міністерства оборони України підготувало запит до Секретаріату Гаазької конвенції щодо внесення 20 об'єктів до Міжнародного списку культурних цінностей, які перебувають під посиленим захистом. Під час засідання Комітет ЮНЕСКО підтримав ініціативу та ухвалив рішення про внесення об'єктів під посилений захист.
Йдеться про Собор Святої Софії та пов’язані з ним монастирські споруди, Києво-Печерську Лавру, ансамбль історичного центру у Львові, резиденцію Буковинських і Далматинських митрополитів. Водночас серед 20 об'єктів є шість церков карпатського регіону, а саме: Ясінянська церква Вознесіння Господнього, Жовківська церква Пресвятої Трійці, Матківська церква Введення в храм Пресвятої Богородиці, Нижньовербізька церква Різдва Пресвятої Богородиці, Потелицька церква Зіслання Святого Духа, церква Зіслання Святого Духа в Рогатині.
Водночас посилять захист геодезичної дуги Струве у пунктах Катеринівка, Баранівка, Фельштин, Старо-Некрасівка, а також Астрономічної обсерваторії Київського національного університету, будівлі Державної промисловості в Харкові, Науково-дослідних інститутів - Астрономічної обсерваторії Одеського національного університету та Миколаївської астрономічної обсерваторії.
Захистять і культурний ландшафт каньйону в Кам’янці-Подільському, дендрологічний парк “Софіївка”, могилу Тараса Шевченка та Державний історико-природничий музей-заповідник.
У МКІП зауважують, що сторони-учасники Комітету підтвердили свою готовність надавати допомогу Україні, зокрема на екстрені потреби. При цьому враховуватимуться попередні висновки Міжнародної експертної місії ЮНЕСКО з оцінки завданих збитків культурним та релігійним об’єктам в Одесі. Планується також підготовка фахівців у галузі захисту культурних цінностей, проведення тренінгів для військових та інші заходи.

За результатами засідання була прийнята Декларація про захист культурної спадщини в Україні, запропонована українською стороною.
Як повідомляв Укрінформ, місія ЮНЕСКО підготує всеосяжний звіт про шкоду, завдану ракетними ударами всесвітній спадщині в Одесі, для зустрічі країн-учасниць Гаазької конвенції у грудні. Звіт може бути використаний як доказ в міжнародних судах.
Фото: МКІП