На Закарпатті митники вилучили 18 картин, які разом з мотлохом перевізник доправляв контрабандою з Євросоюзу. Експертиза встановила, що загальна вартість робіт перевищує 1,2 млн грн.

Про це повідомила у Фейбсуці Закарпатська митниця, передає Укрінформ.
"Вилучені закарпатськими митниками на кордоні 18 творів мистецтва представляють художню, антикварну та колекційну цінність, а їхня оціночна вартість перевищує 1,2 млн грн – така відповідь на адресу Закарпатської митниці від експертів Закарпатського обласного художнього музею імені Йосипа Бокшая", – повідомили на митниці.
Як повідомляється, затримання художніх творів відбулося місяць тому, коли водій мікроавтобуса намагався їх завезти на митну територію "зеленим коридором" без декларування.
"Повертаючись із Чехії через митний пост "Ужгород-автомобільний", що на українсько-словацькому кордоні, 35-річний закарпатець під час митного контролю запевняв про відсутність будь-якого товару, що підлягає декларуванню. Однак на підставі аналізу та оцінки ризиків інспектори-пошуківці перевірили вміст багажного відсіку мікроавтобуса та виявили 18 художніх картин. Вони знаходилися серед різних пакунків, коробок та сумок з речами особистого користування, які водій перевозив на прохання інших людей", – повідомили на митниці.
Відтак, відносно керманича транспортного засобу, який порушив порядок ввезення товару, що підлягає обов’язковому декларуванню, складено протокол про порушення митних правил за ч. 2 статті 471 Митного кодексу України.
Як повідомили на митниці, також комісія дійшла висновку, що ці художні твори мають художню, антикварну та колекційну цінність. "Так, приміром, авторська картина P. Ferretti "Природа" (1910 р.) оцінена експертами у 120 тис. грн, а художника Бейли Івані-Грюнвальдт "Пейзаж з кіньми" (1920 р.) – у 350 тис. грн, J. Mazerolle "Жінка" (19-те ст.) – 250 тис. грн, невідомого автора "Міфологічна сцена" (друга половина 19-го ст.) – 120 тис. грн", – йдеться у повідомленні.

Зазначається, що незадекларовані картини різних жанрів (портрети, пейзажі, натюрморти тощо) були вилучені для проведення експертизи щодо визначення їхньої культурної та історичної цінності.
Раніше повідомлялося, що на Закрапатті митники запобігли спробі вивезення з України старовинної картини австрійського художника Еміла Барбаріні.