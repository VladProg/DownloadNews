Один з найуспішніших та найвідоміших гуртів в історії попмузики The Beatles презентував свою останню пісню «Now And Then» (Нині і тоді).

Як передає Укрінформ, про це повідомляє BBC.
Пісня під назвою «Now And Then» створювалася 45 років. Її перші рядки написав Джон Леннон у 1978 році, остаточно її завершили минулого року, певною мірою використавши штучний інтелект.
Голос усіх чотирьох членів гурту The Beatles звучить у треку.
Відеокліп до пісні буде представлений у п'ятницю о 17.00 годині за київським часом. Він міститиме кадри, які раніше ніхто не бачив, у тому числі «кілька дорогоцінних секунд найперших відомих кадрів» про The Beatles, які були передані першим барабанщиком гурту Пітом Бестом і його братом Роугом.
Як відомо, The Beatles — британський біт-рок гурт, створений 1960 року у Ліверпулі. Один з найуспішніших з комерційного погляду та найвпливовіших з музичного та культурного гуртів в історії попмузики. Кількість проданих платівок гурту перевищує один мільярд примірників, що є рекордом світової музичної індустрії. 15 альбомів гурту очолювали хіт-паради Великої Британії — це більше, ніж у будь-якого іншого виконавця.
Фото: Getty Images