Вінницький обласний краєзнавчий музей передав на реставрацію унікальні речі, які належали родині творця легендарного «Щедрика» Миколи Леонтовича, - піаніно та килим.

Про це на пресконференції повідомила директорка Вінницького обласного краєзнавчого музею Катерина Висоцька, передає Укрінформ.
Музей виграв грант посольства США зі збереження культурної спадщини (Фонд AFCP) на реставрацію предметів родини композитора Миколи Леонтовича - зокрема килима та піаніно, клавіш якого торкалася рука композитора.

«Ми підготували усі документи, дотрималися всіх процедур для підготовки гранту й підписання угоди з посольством США, провели процедури тут на місці і сьогодні констатуємо, що Національний науково-дослідний реставраційний центр України забрав піаніно. Доправили його на реставрацію спеціальним транспортом, який займається перевезенням особливо цінних предметів», - розповіла Висоцька.

За її словами, музейники сподіваються, що незабаром оновлений інструмент повернеться до с. Марківка, де розташований меморіальний музей Миколи Леонтовича – відокремлений підрозділ обласного краєзнавчого.

Піаніно, якого торкалася рука Леонтовича, у 70-х роках минулого століття передала в музей його донька Галина. Наразі інструмент дуже пошкоджений короїдом, клавіші спрацьовані, частину їх утрачено, зазнали корозії металеві деталі та декоративне литво тощо. Піаніно вже ніколи не буде повноцінним концертним інструментом, але як меморіальна річ зберігатиметься у музеї.
Значно пошкоджений і килим, який належав родині композитора. За оцінками фахівців реставраційного центру, обидва експонати є аварійними і дуже нестабільними.
Музей Миколи Леонтовича у селі Марківка створено в 1977 році до 100-річчя з дня народження композитора у будинку, де колись мешкали його рідні. Тут Микола Леонтович загинув 1922 року від руки чекістського агента. Поряд із музеєм знаходиться його могила.
Нещодавно для музею розробили логобук. Його основою стала ластівка, яка асоціюється із всесвітньо відомим «Щедриком» в обробці Миколи Леонтовича.
Нагадаємо, у травні 2020 року «Щедрик» Леонтовича було визнано культурним брендом Вінницької області. Окрім того, у регіоні створили фільм «Микола Леонтович та його «Щедрик» - докудраму з циклу «Видатні люди Вінниччини».
Фото: Олександр Лапін, Укрінформ