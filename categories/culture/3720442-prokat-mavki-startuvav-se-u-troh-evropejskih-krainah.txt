«Мавка. Лісова пісня» вийшла у кінотеатральний прокат у Німеччині, Швейцарії та Австрії.

Про це повідомляє пресслужба Державного агентства з питань кіно у Фейсбуці, передає Укрінформ.
«8 червня у Німеччині, Швейцарії та Австрії стартував широкий кінотеатральний прокат дубльованої версії нашого мультфільму. Детальну інформацію щодо розкладу сеансів дізнавайтесь на сайті вашого кінотеатру», - йдеться в повідомленні.
Зазначається, що офіційний трейлер «Мавки» доступний німецькою мовою.
Анімаційний фільм створено за підтримки Державного агентства України з питань кіно, Агентства США з міжнародного розвитку (USAID Ukraine - USAID Україна). Кінотеатральну дистрибуцію в Україні здійснюють FILM.UA Distribution та Kinomania Film Distribution.
Як повідомляв Укрінформ, стрічка «Мавка. Лісова пісня», що вийшла 29 березня у французький прокат, посіла першу позицію серед усіх прем’єрних релізів у Франції.