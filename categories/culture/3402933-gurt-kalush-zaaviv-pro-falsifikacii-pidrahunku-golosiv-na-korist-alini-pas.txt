Український репер, фронтмен гурту Kalush Олег Псюк звинуватив представників "Суспільного" у нібито нечесному підрахунку голосів, за підсумками якого в фіналі національного відбору "Євробачення - 2022" перемогла не його команда, а співачка Аліна Паш.

Відео того, що відбувалося за лаштунками конкурсу, пізно ввечері 12 лютого 2022 року, відразу після оголошення офіційних результатів з'явилося на каналах у Telegram та YouTube, що висвітлюють перебіг конкурсу, передає Укрінформ.

Як наголосив Псюк, йдеться про фальсифікацію балів від журі та від глядачів.

При цьому він вимагав показати йому протоколи підрахунку. Йому пообіцяли їх показати, але пізніше.

"Ви готові розбиратись в судовому порядку?", - звернувся Псюк (Kalush) до Ярослава Лодигіна (Суспільне мовлення).
"Ми готові розбиратись в судовому порядку", - відповів йому Лодигін.

Нагадаємо: гурт Kalush з композицією "Стефанія" в загальному підсумку зайняв друге місце, Аліна Паш з піснею "Тіні забутих предків" посіла перше місце й представлятиме Україну на "Євробаченні - 2022" у Турині (Італія).