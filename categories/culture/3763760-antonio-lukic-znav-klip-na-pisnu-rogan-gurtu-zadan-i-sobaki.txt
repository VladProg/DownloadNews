Український режисер Антоніо Лукіч зняв кліп на пісню “Рогань” від харківського гурту “Жадан і Собаки”.

Про це повідомляється на сторінці виконавців у Фейсбуці, передає Укрінформ.
“Харківська панк-команда «Жадан і Собаки» презентує нову композицію «Рогань». Відео на пісню зняв молодий український режисер Антоніо Лукіч. У результаті творчої співпраці музикантів та Антоніо вийшла повчальна й меланхолійна історія про безтурботність дитинства, п’янкий чар підліткового доростання та важливість горизонтальних соціальних зв’язків”, - йдеться у дописі.
Героями кліпу є діти, які суворо покарали крадія велосипеда. Це перша робота Лукіча як кліпмейкера. Користувачі соцмереж уже відзначають, що "рука майстра впізнається".
Роганський житловий масив - промисловий і спальний район на околиці Харкова (межує з селищем Рогань, яке є окремою громадою). Однак у кліпі, як уже встигли помітити харків’яни, впізнається харківська Салтівка, зокрема, її зруйновані будинки.
Як повідомлялося, стрічка Антоніо Лукіча «Люксембург, Люксембург» отримала нагороди на Міжнародному фестивалі в Монте-Карло та Приштинському міжнародному кінофестивалі PriFest.