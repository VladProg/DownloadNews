Гурт Kalush Orchestra переміг у фіналі Євробачення-2022.

Про це повідомляє Укрінформ.
За результатами підрахунку голосів професійного жюрі та глядачів конкурсу, наша країна здобула 631 бал, з величезним відривом випередивши Британію з 466 балами та Іспанію, яка набрала 459 балів.
Найбільшу кількість балів – 12 - Україні віддали національні журі Польщі, Молдови, Латвії, Румунії, Литви. Українське національне журі свої 12 балів віддало Великій Британії.

«Дякую всім українцям, які за нас голосували, всій діаспорі. Я дуже вдячний. Ця перемога реально дуже і дуже важлива цього року для України. Ми робили все можливе кожен день, дуже і дуже багато зусиль докладали, щоб привезти цю перемогу. Неможливо передати почуття, наскільки ми зараз раді, що нам вийшло це зробити. Дякую, Україно!» - сказав у першому коментарі зі сцени Євробачення по його закінченні лідер Kalush Orchestra Олег Псюк.
Цьогоріч Україну представляв гурт Kalush Orchestra, який виступав під номером 12 з піснею Stefania.

Після виступу гурт зі сцени звернувся до світу із закликом врятувати захисників Маріуполя із «Азовсталі».
Україну підтримали й деякі інші учасники конкурсі. Зокрема ісландський гурт Systur завершив виступ фразою «Peace for Ukraine» («Мир для України»)

Окрім того, представник Німеччини оформив свою гітару у кольорі українського прапора та написав на ній «Peace».


Перемога Kalush Orchestra була очікуваною, хоч боротьба на перше місце виявилася гострою. Гурт був фаворитом у глядачів, за прогнозами букмекерів від самого початку очолював список учасників, а напередодні конкурсу мав найвищі показники - 59-60% (за ним були Швеція – 11%, Великобританія – 10%, Іспанія та Італія – по 5%).
Нагадаємо: це третя за рахунком перемога України у цьому конкурсі за весь час — після Руслани у 2004 році та Джамали у 2016-му.