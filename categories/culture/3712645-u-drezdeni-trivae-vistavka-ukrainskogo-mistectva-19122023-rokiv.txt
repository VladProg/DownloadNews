У Дрездені відкрилася виставка «Калейдоскоп історій. Українське мистецтво 1912-2023», де презентували зразки живопису, скульптури, відео, а також архіви близько 50 художників.

Про це повідомив міністр культури та інформаційної політики Олександр Ткаченко в Телеграмі, передає Укрінформ.
«Українське мистецтво крокує світом та знайомить його з нашою багатою культурою. Так, в Дрездені відкрилась виставка «Калейдоскоп історій. Українське мистецтво 1912-2023»...Живопис, скульптура, фотографія, інсталяції, відео, графіка та архіви близько 50 художників і художниць з 6 травня по 10 вересня 2023 року буде представлено в Альбертінум Державних художніх зібрань Дрездена (SKD)», - написав він.
Також очільник МКІП зазначив, що це перша подібна виставка, яку відкрили в Німеччині. У Дрездені представлено експонати з приватних колекцій та українських музеїв, зокрема, Національного художнього музею, Одеського художнього музею, Національного музею українського народного декоративного мистецтва, Stedley Art Foundation, Фонду родини Марії Примаченко, Довженко-Центру та ГО «Музей сучасного мистецтва». Також виставку доповнюють експонати з Art Collection Telekom і Артотеки Німецького Бундестаґу.

Як повідомляв Укрінформ, у Варшаві відбулася благодійна виставка-аукціон “На межі життя”, на якій були представлені картини української художниці Юлії Ангелюк і військові трофеї з різних куточків України.