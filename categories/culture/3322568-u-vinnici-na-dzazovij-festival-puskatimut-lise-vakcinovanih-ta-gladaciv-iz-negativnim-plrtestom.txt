У Вінниці XXV Міжнародний джазовий фестиваль Vinnytsia Jazzfest-2021 через запровадження жовтої зони не відмінять, але на концерти допускатимуть лише вакцинованих глядачів та з негативним ПЛР-тестом.

Про це йдеться у повідомленні оргкомітету фестивалю на сторінці Vinnytsia Jazzfest-2021 у Фейсбуці, передає Укрінформ.
«Команда Vinnytsia Jazzfest та артистичний склад фестивалю - 82% вакцинованих (однією чи двома дозами), що дозволяє нам не застосовувати обмеження під час заходів за умови перевірки документів у всіх глядачів фестивалю. Тому ми прийняли рішення не скасовувати вистави і концерти та не застосовувати обмеження місць. Але, щоб наші зусилля не були марними, просимо заздалегідь приготувати і пред’явити при вході будь-який з наступних документів: зелений сертифікат про повну вакцинацію, жовтий про введення однієї дози вакцини, міжнародний сертифікат, результат ПЛР-тесту на COVID-19, зроблений не раніше 72 годин до заходу, а також результат експрес-тесту на COVID-19, зроблений у день фесту, або довідку про наявність антитіл до COVID-19», - йдеться у повідомленні.
Зазначається, що «перепусткою» на заходи фестивалю також слугуватимуть довідка 063, яка видається сімейним лікарем, і довідка про одужання від коронавірусу. Окрім цього, при вході проводитимуть температурний скринінг.
Активним противникам вакцинації, які вже придбали квитки на концерти фестивальної програми, обіцяють повернути кошти. Тим, хто не встиг отримати зазначені документи, але хоче потрапити на фестиваль, пропонують заповнити заяву-зобов'язання встановленого зразка про причини відсутності COVID-сертифікатів чи довідок, придбати респіраторну маску класу FFP3 і не знімати її протягом всього заходу.
Як повідомляло агентство, XXV Міжнародний джазовий фестиваль Vinnytsia Jazzfest-2021 відбудеться 1-3 жовтня. Він відкриється 1 жовтня бродвейським мюзиклом «Сімейка Адамсів» литовських постановників і Національної оперети України, який покажуть у Вінницькому академічному музично-драматичному театрі ім. М. Садовського. 2-3 жовтня в ході фестивалю відбудуться сім ексклюзивних концертів, які дадуть кращі джазові музиканти України, Ізраїлю, Польщі, Нігерії, Анголи, Гани і США в аеропорту «Вінниця».
Станом на ранок понеділка, 27 вересня, на Вінниччині зафіксовано 74 984 випадків інфікування COVID-19. Одужали від коронавірусу 71 067 людей, померли – 1769. Ще 2148 осіб продовжують хворіти. В області щеплення від COVID-19 отримали 485 тис. осіб, з них двома дозами вакцинувались 215, 8 тис. людей.
З 23 вересня Україна перейшла до жовтої карантинної зони із відповідними обмеженнями по кількості відвідувачів культурних і мистецьких заходів. Новими карантинними правилами визначено, що театри, концертні майданчики, кінотеатри, ресторани та інші заклади можуть працювати без обмежень жовтої зони, якщо 80 % працівників і 100% відвідувачів матимуть хоча б одну дозу COVID-щеплення.
Фото: VINNYTSIA JAZZFEST, Фейсбук