У вересні під егідою Міністерства закордонних справ України стартує креативний культурно-дипломатичний проєкт Ukrainian Music Magic Tour.

Як повідомили Укрінформу організатори проєкту, він охопить такі міста, як Краків, Варшава, Гданськ (Польща), Прага, Брно (Чехія), Братислава (Словаччина), Любляна (Словенія), Загреб, Спліт, Дубровнік (Хорватія), Свєті-Стефан (Чорногорія), Сараєво (Боснія), Будапешт (Угорщина), Відень (Австрія) та інші міста вільної Європи.
Зібрані під час туру кошти будуть передані на потреби волонтерських організацій, які допомагають українській армії та українцям, які вимушено покинули свої домівки через російську агресію.
Серед учасників туру - музикант-мультиінструменталіст Василь Сказків, поет та історик Володимир Драбчук, а також Lola z Franeka - вокалістка та бандуристка культової групи PATSYKI Z FRANEKA.

Як зазначила перша заступниця міністра закордонних справ Еміне Джапарова, активна культурна дипломатія - важлива складова зовнішньополітичної доктрини України. «І зараз, в умовах війни, культурно-дипломатичний фронт значною мірою прискорює нашу перемогу над ворогом», - підкреслила вона і запросила всіх українців у Європі і всіх європейців, які стоять разом з Україною, долучитися до українських креативних патріотичних івентів.

Еміне Джапарова

Ідеолог проєкту, поет та історик Володимир Драбчук зазначив, що місія Ukrainian Music Magic Tour проста і складна водночас - відкрити Європі Україну, її прекрасну конструктивну прогресивну цивілізаційну природу, розповісти про боротьбу українців за незалежність зі злою імперією, показати українське сучасне креативне мистецтво, українську музику, національний незламний дух.

Володимир Драбчук. Фото: Главком

Про формат і дати заходів буде повідомлено додатково. Слідкувати за перебігом туру можна буде на Фейсбук-сторінці.