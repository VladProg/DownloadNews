Короткометражний фільм Олександра Стеколенка «Поміж тіней» отримав головний приз професійного журі 6-го Кінофестивалю Ukraina Festiwal Filmowy у Варшаві.

Як передає Укрінформ, про це повідомляє пресслужба Держкіно.
Цей фестиваль презентує польській аудиторії сучасну українську культуру, – кінематограф, музику, мистецтво, – та знайомить глядачів із найцікавішими фільмами українських режисерів.

Фото: @intheshadowsfilm

“Вперше в межах Ukraina Festiwal Filmowy відбувся конкурс короткометражних фільмів, до якого журі відібрало роботи більш ніж 20 молодих незалежних режисерів. Головну нагороду професійного журі отримала картина "Поміж тіней" Олександра Стеколенка. Відзнаки отримали стрічки "Розмови" Артема Рачкелюка та "Сумні портрети" Віталія Кікотя”, - ідеться в повідомленні.

Фото: @intheshadowsfilm

Як зазначається, головну нагороду соціального журі отримав фільм Олега Мартиросяна "Подарунок", створений за підтримки Держкіно. Також соціальне журі відзначило стрічку "Ліза та її мурашки" режисерки Анастасії Іванюк.

Приз глядацьких симпатій отримала стрічка Маші Кондакової "Моя війна", створена за підтримки Держкіно. Спеціальну нагороду, присвячену темі еміграції, отримала Настя Канарева за фільм "Прощавай, Свєта".


Фото: usfa.gov.ua

Цьогоріч до програми фестивалю увійшли 54 українські фільми, серед яких – справжні фестивальні хіти та знакові картини нового українського кіно. Це, зокрема, створені за державної підтримки "Стоп-Земля" Катерини Горностай та "Носоріг" Олега Сенцова, "Із зав’язаними очима" Тараса Дроня, "Я працюю на цвинтарі" Олексія Тараненка та "Черкаси" Тимура Ященка, документальні картини "Цей дощ ніколи не скінчиться" Аліни Горлової, "Земля блакитна, ніби апельсин" Ірини Цілик, "Земля Івана" Андрія Лисецького та "Сіль з Бонневіллю" Семена Мозгового. Фільмом-закриттям фестивалю стала стрічка "Погані дороги" Наталки Ворожбит, яку цьогоріч висунуто від України на здобуття премії "Оскар".



Фото: usfa.gov.ua

У програмі Ukraina Festiwal Filmowy 2021 також відбулися ретроспектива фільмів Кіри Муратової, показ анімаційних фільмів від міжнародного кінофестивалю LINOLEUM та короткометражної анімації для дітей, зустрічі з авторами фільмів, виставки та перформанси. Крім Варшави, покази фільмів із програми фестивалю відбулися ще в 11-х найбільших містах Польщі.

Фестиваль українського кіно Ukraina Festiwal Filmowy проходив 11 — 18 листопада, онлайн-покази 11 — 21 листопада. Фестиваль проходить у Польщі вшосте, третій рік його партнером є Український інститут.
Фото: @intheshadowsfilm