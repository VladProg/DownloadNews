Міністр культури та інформаційної політики Олександр Ткаченко рекомендує для перегляду фільм компанії Netflix “14 вершин: Неможливого не існує” про непальського альпініста Нірмала Пурджа.

Як передає Укрінформ, про це він написав у Телеграмі.
“Подивився документальну стрічку на Netflix “14 Peaks: Nothing Is Impossible”. Історія про надзвичайне досягнення непальського альпініста Нірмала Пурджа та його команди, які впродовж 6 місяців і 6 днів покорили 14 восьмитисячників Непалу, Тибету та Пакистану. Це абсолютний світовий рекорд”, - ідеться у дописі.
Ткаченко нагадав, що “режисером документалки став Торкіл Джонс, створивши абсолютно надихаючий кінопроєкт. Зроблений він командою з Непалу, яка бажала прославити свою країн”.
“Як людина, яка перейшла перевал Кайлас у Тибеті, хоч і віддалено, я розумію, наскільки складне було завдання і що альпіністам довелося пережити в той час”, - зазначив міністр.
За його словами, “це історія про лідерство. Про те, як можна створювати надзвичайні команди і досягати успіху”.
“Можливо, натхнення, яке ви отримаєте після перегляду “14 Peaks: Nothing Is Impossible”, дозволить вам здійснити й ваші мрії. Дуже рекомендую”, - підкреслив Ткаченко.
Як повідомлялося, Нірмал Пурджа у 2019 році піднявся на всі 14 восьмитисячників за рекордний час — 6 місяців 6 днів.
Світова прем’єра стрічки “14 вершин: Неможливого не існує” (“14 Peaks: Nothing Is Impossible”) відбулась 12 листопада 2021 року.
Фото: Netflix