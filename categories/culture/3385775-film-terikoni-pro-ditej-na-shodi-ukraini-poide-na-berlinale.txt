Документальний фільм "Терикони" Тараса Томенка відібрано до конкурсної програми 72-го Берлінського кінофестивалю.

Як передає Укрінформ, про це повідомляє пресслужба Держкіно у Фейсбуці.
"Це історія про дітей, котрі бачать війну не по телевізору і про дитинство, котре триває, незважаючи на війну. Терикони – місце, де відбувається дія, і водночас образ "відпрацьованих" і полишених людських життів. Історія дітей, які постраждали від обстрілів, які втратили батьків та близьких, але продовжують жити та любити там, де для інших життя полишило надію", - ідеться у повідомленні.

За сюжетом, головна героїня стрічки – Настя, якій 15 років, проживає в маленькому шахтарському містечку Торецьк, розташованому на сході України, яке досі знаходиться в "сірій зоні". Місто стоїть на лінії розмежування: це означає, що майже кожного дня воно перебуває під обстрілами. У Насті посттравматичний синдром, у 2015 році, в новорічну ніч, три снаряди з "Градів" зруйнували її будинок. Від світу Настя ховається у віртуальній реальності: вона живе музикою з інтернету та набирається надії з мережі. Школа, в яку зрідка ходить Настя, знаходиться на відстані 800 метрів від позицій терористів і неодноразово ставала мішенню для російсько-окупаційних військ.

У Держкіно зазначають, що у подібній ситуації перебувають понад 10 000 дітей в Україні, які проживають у "сірій зоні" на сході.

Як повідомляється, у 2021 році фільм "Терикони" став учасником секції Work in Progress Міжнародного кінофестивалю у Карлових Варах та отримав Перший приз від телеканалу "Україна" у секції Work in Progress Одеського міжнародного кінофестивалю.
Світова прем'єра створеної за підтримки Держкіно стрічки відбудеться у конкурсній секції Берлінале – "Generation Kplus".Секція "Generation" - присвячена фільмам про дітей та розділена на дві частини за віком: Generation Kplus (діти) та Generation 14plus (підлітки).
Як повідомляв Укрінформ, 72-й Міжнародний Берлінський кінофестиваль пройде 10-20 лютого в гібридному форматі: частково оф- і частково – онлайн.
Фото: usfa.gov.ua