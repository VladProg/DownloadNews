Гурт “Океан Ельзи” виступив у Стамбулі із концертом на підтримку України, кошти від продажу квитків на який підуть на допомогу дітям, постраждалим від війни, медичним установам та захисникам України.

Про це повідомляє власкор Укрінформу.






У Стамбулі відбувся концерт гурту «Океан Ельзи» на підтримку України / Фото: Murat Akçay


















































































“Дозвольте мені сказати велике та щире дякую від усіх учасників гурту, усіх моїх друзів та рідних, від усіх українців туркам за вашу підтримку”, - сказав Святослав Вакарчук.
Співак також подякував другові України - компанії Baykar Makina за підтримку України та українців та, зокрема, її генеральному директорові Халюку Байрактару, який був присутнім на концерті.
Вакарчук також висловив співчуття та слова підтримки турецькому народові у зв'язку із наслідками руйнівних землетрусів на південному сході країни, наголосивши, що Туреччина та її народ зазнали великих жертв через природну катастрофу, тоді як Україна та український народ - через штучно створену.
Концерт у Стамбулі тривав до півночі. Співак розгортав на сцені державні український та турецький, національний кримськотатарський прапори.
“Вірю, що один із перших концертів після перемоги ми проведемо у Ялті”, - сказав Вакарчук.
Також співак звернувся до глядачів із проханням не ставити запитань про те, коли закінчиться війна.
“Я бачився з нашими героями, тими, хто на передовій. Так от вони таких питань не ставлять. Вони не запитують, а наближають перемогу. І ми повинні постійно думати про те, що робимо для цього”, - зауважив Вакарчук.
Одну із пісень гурту “Океан Ельзи” було присвячено тим українцям, які були вимушені внаслідок повномасштабного вторгнення Росії в Україну виїхати, покинувши свої домівки, рідні місця.
Як повідомляв Укрінформ, кошти, зібрані від продажу квитків на концерт, будуть спрямовані на допомогу дітям, постраждалим від війни, медичним установам та захисникам України.