Комітет з питань гуманітарної та інформаційної політики рекомендував ухвалити у другому читанні в цілому проєкт Закону про внесення змін до Закону України "Про культуру" щодо впровадження та ведення електронних реєстрів обліку культурної спадщини України та управління її цінностями.

Про це повідомив міністр культури та інформаційної політики Олександр Ткаченко у Телеграмі, передає Укрінформ.
"Запровадити електронні реєстри в сфері культури для обліку нерухомої культурної спадщини та культурних цінностей України, базової мережі закладів культури, реєстру видавців та майстрів НХП - мета законопроєкту 8024. Законопроєкт був розроблений депутатами на прохання МКІП", - написав він.
За словами Ткаченка, відповідно до акта, будуть створені юридичні механізми для управління державним майном, що закріплено за національними закладами культури. Зокрема задля того, щоб заклади могли передати майно, що не використовується, іншим закладам культури.
Міністр повідомив, що Комітет з питань гуманітарної та інформаційної політики опрацював і рекомендував ухвалити у другому читанні в цілому законопроєкт про внесення змін до Закону України "Про культуру" щодо впровадження та ведення електронних реєстрів обліку та управління культурною спадщиною та культурними цінностями України.
Очільник МКІП висловив вдячність депутатам за підтримку.
Як повідомляв Укрінформ, культурні цінності з «Межигір’я» та «Сухолуччя» передадуть музеям, які пограбували росіяни.