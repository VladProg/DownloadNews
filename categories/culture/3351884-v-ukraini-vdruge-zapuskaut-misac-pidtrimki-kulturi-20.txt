Український культурний фонд та Pro Bono Club Ukraine вдруге запускають освітній проєкт «Місяць підтримки культури 2.0».

Як передає Укрінформ, про це повідомляється на сайті УКФ.
«У межах ініціативи організації, що планують подаватися на грантові програми фонду, можуть отримати безкоштовні консультації та відвідати освітні вебінари», - ідеться в повідомленні.
Як зазначається, цьогоріч освітній проєкт розпочнеться з вебінару «Проєктний менеджмент культурно-мистецьких проєктів», під час якого спікерка Наталія Керницька, провідна експертка відділу міжнародного співробітництва УКФ, розповість про новий грантовий сезон УКФ та його нововведення, 5 найтиповіших помилок заявників, 5 порад, які стануть у пригоді під час подачі проєктної заявки.
Вебінар відбудеться 18 листопада, 15:00, реєстрація відкрита за посиланням.
Місяць підтримки культури 2.0 - це спільний освітній проєкт Pro Bono Club Ukraine та Українського культурного фонду, який має на меті допомогти потенційним заявникам УКФ покращити свої проєкти у сфері культури.
Фото: Пресслужба Мистецького Арсеналу