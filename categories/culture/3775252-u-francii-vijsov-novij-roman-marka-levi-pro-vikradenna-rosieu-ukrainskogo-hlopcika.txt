В усіх книгарнях Франції 17 жовтня з’явився новий роман популярного автора Марка Леві «Симфонія монстрів», у якому він зачіпає тему депортації українських дітей Росією.

З цієї нагоди Леві звернувся до читачів у соцмережі Х та розповів про нову книгу в інтерв`ю Le Parisien, передає Укрінформ.


« La Symphonie des monstres », un roman qui parle de courage, d’espoir et du pouvoir de l’imagination, est disponible en librairie !@Marc_Levy #lasymphoniedesmonstres #nouveauroman #marclevy #paulineleveque @robert_laffont @susanna__lea @Pocket_Editions @Lisez_officiel pic.twitter.com/hhzArcok2V
— Versilio (@versilio) October 17, 2023

За словами Леві, це його моральний обов’язок писати про викрадення дітей в Україні, щоб потім ніхто не міг сказати, що він не знав, що відбувається.
«Сили зла можуть бути так само добре організовані, як і сили добра. Програма, розроблена Марією Львовою-Бєловою, російською уповноваженою з прав дитини, є частиною цілковитого геноцидного проєкту. І здійснюється він у жахливий спосіб», - підкреслив Леві.
Письменник зазначив, що всюди шукав додаткову інформацію, а під час останнього візиту до Києва зустрічався з українським уповноваженим з прав людини Дмитром Лубінцем, команда якого саме того дня домоглася звільнення дев'яти дітей.
Роман "Симфонія монстрів" розповідає історію зниклої дитини в селі Рикове на півдні України, приблизно за 50 км від адмінмежі з Кримом. 9-річного українського хлопчика Валентина викрадають російські військові та відправляють до так званих "таборів перевиховання".
Леві зобразив хлопчика німим. На його думку, дитина є «символом своєї країни, неймовірної смиренності українців та їхньої запеклої волі до опору».
«Коли я був у Києві, у нас було три повітряні тривоги. Сирени спрацьовували, але ніхто не поспішав. Там, як тільки падає будівля, люди її відбудовують. Валентин все чує і бачить, але не може висловитися», - зазначив письменник.
Наприкінці жовтня Леві має намір безкоштовно викласти в мережу текст роману російською. Виданню Le Monde він так пояснив свій намір: «Якби популярні письменники писали про нацизм ще в 1933 році, деякі німці, можливо, дивилися б на речі інакше".
Марк Леві - один з найвідоміших письменників сучасності. Його 25 романів перекладено на 50 мов, вони продані накладом понад 50 мільйонів примірників, що робить Леві найпопулярнішим французьким автором у світі.
Фото: Gérard Harten