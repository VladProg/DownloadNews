У столиці Латвії наприкінці тижня Львівський квартет кларнетів / Lviv Clarinet Quartet дав два благодійних концерти, зібрані на них кошти підуть на купівлю джгутів, які запобігають великій кровотечі після поранення.

Про це повідомляє кореспондент Укрінформу.
Перший благодійний концерт відбувся в Архієпископському саду в четвер увечері. Гості приходили за особистим запрошенням єпископа Католицької церкви в Латвії Андріса Краваліса. Концерт складався переважно з джазових композицій (Паркер, Елінгтон, Монк, Гершвін). Гостей вразив гімн України в ніжному аранжуванні відомого латвійського композитора та віолончеліста Карліса Аузанса. Тут була влаштована і невеличка художня виставка, де після концерту була можливість придбати в благодійних цілях картини та малюнки.
Другий концерт пройшов наступного дня у ризькій церкві святої Марії-Магдалини. Тут було більше класичної музики - Бізе, Моцарт, Бах, Гендель, але також були виконані кілька джазових композицій та «Українська в'язанка» (попурі з українських народних пісень в інструментальній обробці для чотирьох кларнетів).

Організатор концертів та куратор проєкту Габріела Каб’єр розповіла кореспондентові Укрінформу, що тепер зібрані достатні кошти для купівлі джгутів. Ще мають прийти перерахування в перший робочий день тижня понеділок. Після підбиття підсумків буде обраний продавець необхідних джгутів (зараз розглядаються британська, німецька та латвійська компанії) та зроблена закупівля. Далі за допомогою латвійської організації "Tavi Draugi / Твої Друзі" партії в 50-60 джгутів будуть адресно направлені в українські військові підрозділи.
Габріела Каб’єр додала, що зараз вона разом зі своєю командою готується прийняти в Ризі та Юрмалі з благодійними концертами Львівську державну академічну хорову капелу «Дударик» (27-29 липня).
Lviv Clarinet Quartet був створений у 2010 році. Його учасники – Микола Гречух, Назар Хижий, Олександр Вавринюк, Григорій Чепелюк – є музикантами Львівського національного академічного театру опери та балету ім. Крушельницької. Квартет, який бере активну участь у концертних проєктах і музичних фестивалях в Україні та за її межами, записав два альбоми.