У Києві стартував 50-й сезон Ukrainian Fashion Week. Цього року Тиждень української моди відзначає 25-річчя, і з цієї нагоди оргкомітет UWF готує низку цікавих масштабних заходів.

Про це повідомляють організатори на порталі UFW, передає Укрінформ.
“Цього року Ukrainian Fashion Week святкує своє 25-річчя, і низку подій ювілейного року розпочне новий сезон показів колекцій FW22-23, який відбудеться у форматі phygital з 3 по 6 лютого”, - йдеться у повідомленні.
Уже вдруге захід проходить у форматі онлайн-трансляції. Охочі можуть переглянути подію на цифрових платформах Ukrainian Fashion Week та медіасервісі Megogo. Сам показ традиційно проходить на території Мистецького арсеналу.


З нагоди 25-річчя UFW представляє нову айдентику, розробкою якої займалась лондонська креативна агенція Foxall Studio. Нове брендування Ukrainian Fashion Week засвідчує зміни, які відбуваються всередині компанії на її шляху до технологічності та сильнішої орієнтації на аудиторію та спільноту.
“25 років Ukrainian Fashion Week — це не просто 25-річна історія однієї компанії. Це історія українських дизайнерів, яких одного разу об’єднала наша ідея зробити свою країну модною. Створити в країні нову індустрію, яка важлива як для економіки країни, так і для розвитку її культури. Сьогодні нашими пріоритетами є sustainability, діджиталізація, різноманітність та інклюзивність. Саме на них зараз будується українська та світова fashion-індустрія”, — сказала голова Ukrainian Fashion Week Ірина Данилевська.
Тиждень моди відкрив показ колекції і бренду Heart Rate від відомого українського стиліста наприкінці 90-х та початку 2000-х Сергія Бизова. Дизайнер представив колекцію вуличного одягу для міського життя після пандемії COVID-19.



“Календар ювілейного року насичено яскравими подіями: лютневий та вересневий Тижні моди, BE SUSTAINABLE! Fashion Summit, проєкт «FRAMELESS» – колаборації fashion-дизайнерів з цифровими художниками та представниками криптомистецтва, проєкт «Ukraine is the Сenter of my Universe» в програмі London Fashion Week, а також спеціальні проєкти на ресурсах впливових національних та міжнародних медіа”, - розповіли організатори заходу.
Ukrainian Fashion Week був заснований у 1997 році та став першим тижнем моди не тільки на теренах пострадянського простору, а й центральної Європи. За цей час у рамках Українського тижня моди відбулось понад 1600 показів та презентацій колекцій більше ніж 400 брендів.
У лютому 2021 року Український тиждень моди вперше за 23 роки можна було подивитися онлайн. Він проходив у Мистецькому арсеналі в Києві.
Головне фото: fashionweek.ua
Фото: jetsetter.ua