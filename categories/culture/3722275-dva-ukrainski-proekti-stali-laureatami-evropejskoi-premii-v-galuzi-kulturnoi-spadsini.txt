Два досягнення України в галузі культурної спадщини стали цього року переможцями престижної європейської премії European Heritage Awards / Europa Nostra Awards 2023.

Про це Укрінформу повідомили організатори премії.
Європейська комісія та European Heritage Awards/Europa Nostra Awards 2023 оголосили переможців у вівторок. Цього року було відзначено 30 визначних досягнень у галузі культурної спадщини із 21 країни.

Серед переможців два пов’язаних з Україною досягнення культурної спадщини.
Це Un-archiving Post-industry, UKRAINE - проєкт, який зберігає у цифровому вигляді колекції індустріальної спадщини, що знаходяться під загрозою зникнення у східній частині України.


Другий проєкт - Saving Ukrainian Cultural Heritage Online (SUCHO), UKRAINE/INTERNATIONAL PROJECT. Він реалізований волонтерами SUCHO з усього світу, які заархівували тисячі сайтів українських культурних установ. Їхня швидка реакція є вражаючим прикладом сили колективних дій у кризовій ситуації, зазначають в оргкомітеті.


Переможців обирало журі, що складається з експертів з усієї Європи.

Коментуючи оголошення переможців 2023 року, віцепрезидент Єврокомісії з промоції європейського способу життя Маргарітіс Схінас заявив: «Кожне досягнення цьогорічної премії European Heritage Awards / Europa Nostra Awards є результатом надзвичайних умінь і відданості, колективної та індивідуальної, що охоплює місця спадщини та традиції по всій Європі. Вшановуючи ці досягнення, ми також підтверджуємо нашу непохитну відданість захисту нашої спільної культурної спадщини, оскільки це життєво важливо для нашого відчуття єдності як громадян і спільнот Європи».

Нагороди вручатимуть переможцям 28 вересня у Palazzo del Cinema у Венеції. Лауреати гран-прі та переможець Public Choice Award, що були обрані з-поміж цьогорічних проєктів-переможців і будуть оголошені під час церемонії, отримають по 10 тисяч євро. Церемонія пройде у рамках Саміту європейської культурної спадщини European Cultural Heritage Summit 2023 27-30 вересня у Венеції.
Як повідомлялося, торік Україна також отримала 2 премії цієї європейської премії в галузі культурної спадщини: Ініціатива «Всесвітній день вишиванки і проєкт «Андріївська церква». Нагородження відбулося в Празі 26 вересня.
Премія European Heritage Awards / Europa Nostra Awards була започаткована Європейською комісією у 2002 році.
Europa Nostra - загальноєвропейська федерація неурядових організацій культурної спадщини, яку підтримує широка мережа державних органів, приватних компаній та фізичних осіб, що охоплює понад 40 країн. Заснована в 1963 році, сьогодні вона визнана найбільшою та найбільш репрезентативною мережею спадщини в Європі
Europa Nostra проводить кампанії, спрямовані на порятунок пам’ятників, місць і ландшафтів Європи, які перебувають під загрозою зникнення.
Фото: Victoria Donovan / Bohdan Yemets / Iryna Sklokina