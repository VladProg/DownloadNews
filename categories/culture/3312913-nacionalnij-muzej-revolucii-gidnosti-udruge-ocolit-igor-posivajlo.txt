Восьмого вересня відбулося друге засідання комісії конкурсу на посаду генерального директора Національного меморіального комплексу Героїв Небесної Сотні – Музею Революції гідності.

Як передає Укрінформ, про це повідомляє пресслужба Українського інституту національної пам’яті.
“Український інститут національної пам’яті оголосив конкурс 20 липня 2021 року згідно з порядком, встановленим Законом України «Про культуру». Після представлення стратегічного плану розвитку музею комісія визначила переможцем Ігоря Пошивайла”, - ідеться в повідомленні.
Як зазначається, на конкурс подавали заявки чотири кандидати. Після розгляду їхніх документів на першому засіданні 27 серпня конкурсна комісія ухвалила рішення відхилити заявки трьох кандидатів через невідповідність кваліфікаційним вимогам, передбаченим Законом України «Про культуру». На наступний етап конкурсу був допущений один кандидат – Ігор Пошивайло.
На другому засіданні конкурсної комісії кандидат представив стратегічний план розвитку Національного музею Революції гідності на один та п’ять років. Засідання було відкритим і транслювалося онлайн.
Після презентації 7 із 9 членів конкурсної комісії проголосували за призначення Ігоря Пошивайла генеральним директором музею. Ще два члени комісії, Вікторія Опанасюк і Катерина Чуєва, брали участь в обговоренні, але не брали участі у голосуванні.
У пресслужбі нагадали, що до комісії увійшли 9 експертів з культурної сфери та громадського середовища.
Повідомляється, що за результатами конкурсу голова Українського інституту національної пам’яті зобов’язаний призначити переможця на посаду генерального директора Національного музею Революції гідності.
Ігор Пошивайло очолить цей заклад вдруге. У січні 2016 року він був призначений директором Меморіального комплексу Героїв Небесної Сотні — Музею Революції гідності. А у вересні 2016 року шляхом конкурсного відбору став генеральним директором цього закладу.