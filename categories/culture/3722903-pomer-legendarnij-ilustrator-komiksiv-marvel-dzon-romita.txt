Джон Роміта старший, впливовий художник коміксів Marvel, який ілюстрував Людину-Павука, Мері Джейн Вотсон, Росомаху, Люка Кейджа та Кінгпін, помер у віці 93 років.

Як передає Укрінформ, про це повідомляє The New York Times.
Про смерть ілюстратора повідомив його син, Джон Роміта молодший. Він сказав, що його батько помер уві сні у понеділок.
«Мільйони пізнали Marvel завдяки його мистецтву, а ще мільйони пізнали Пітера Паркера (Людину-Павука – ред.) завдяки безпомилковому сміливому малюнку, який Роміта привніс на його сторінки. Ми втратили одну зі своїх легенд, і ми оплакуємо втрату творчого гіганта», – йдеться у заяві Marvel.
Джон Роміта народився 24 січня 1930 року в Брукліні, був старшим з п’яти дітей в родині.
Кар’єру комерційного художника Роміта розпочав у 1947 році. Зустріч з колишнім однокласником, який працював на Стена Лі – головним редактором Marvel Comics – привела його до першого успіху. Художник почав таємно креслити комікси олівцем для свого товариша, який згодом перекривав їх чорнилом і видавав за власну роботу.
Безпосередня співпраця Роміти з Лі розпочалася у 1950-х роках. Початок розвитку кар’єри митця відбувся у 1966 році під час його роботи над коміксом «Дивовижна людина-павук», що в результаті стало однією з його найвідоміших робіт.
Роміта вийшов на пенсію у 1996 році, але продовжував працювати над певними проєктами для Marvel та DC.
Фото Getty Images