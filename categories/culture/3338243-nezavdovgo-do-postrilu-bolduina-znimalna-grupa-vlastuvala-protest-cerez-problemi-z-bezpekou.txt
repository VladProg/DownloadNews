За декілька годин до того, як голівудський актор Алек Болдуїн зробив смертельний постріл, що спричинив загибель операторки Галини Гатчинс, частина знімальної групи фільму "Іржа" пішла з роботи, протестуючи проти умов праці та проблем із безпекою.

Як передає Укрінформ, про це повідомляє AP.
Суперечки у творчій групі фільму «Іржа» розпочалися майже з самого початку зйомок та завершилися тим, що семеро членів знімальної групи пішли з роботи за кілька годин до того, як загинула 42-річна операторка Галина Гатчінс.
За словами одного з членів знімальної групи, який пішов із роботи, на умовах анонімності, члени команди висловлювали своє невдоволення, зокрема, питаннями безпеки процесу кіновиробництва.
Матеріали слідства свідчать про те, що помічник режисера Дейв Голлс передав зброю Болдуїну, запевнивши його у тому, що вона не заряджена бойовими набоями.
Як повідомлялося, під час зйомок художнього фільму «Rust» (Іржа) у штаті Нью-Мексико, США, відомий американський актор та продюсер Алек Болдуїн випадково вбив операторку картини 42-річну Галину Гатчінс (Андросович), яка мала українське походження. Крім того, поранення отримав 48-річний режисер Джоел Соуз, який перебував поруч. Інцидент стався 21 жовтня. Болдуїн вистрілив із реквізитної зброї, яка, за правилами, мала бути заряджена холостим набоєм.
Сам актор під присягою заявив, що був переконаний у безпечності врученої йому зброї. Наразі детективи здійснюють слідчі дії. Вони вилучили частину реквізиту та відзнятого у момент інциденту матеріалу.
Фото: Santa Fe New Mexican