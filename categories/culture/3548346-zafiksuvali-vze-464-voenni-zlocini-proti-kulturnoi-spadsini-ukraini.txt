Міністерство культури та інформаційної політики на цей час зафіксувало 464 епізоди воєнних злочинів росії проти української культурної спадщини.

Про це повідомляється на сайті МКІП, передає Укрінформ.
За даними МКІП, унаслідок обстрілів зазнали руйнацій і пошкоджень 139 об’єктів культурної спадщини. Зокрема, це 23 пам’ятки національного значення, 109 пам’яток місцевого значення, 108 об’єктів цінної історичної забудови та 7 щойно виявлених об’єктів культурної спадщини.

Інфографіка: МКІП

Окрім того, внаслідок дій загарбників знищено або завдано пошкоджень 361 мистецькому об’єкті та закладу культури. Серед них - 162 релігійні споруди, 70 будинків культури, театрів, кінотеатрів та інших мистецьких осередків; 51 меморіальний пам’ятник та твір мистецтва; 44 бібліотеки; 34 музеї та заповідники.
За даним МКІП, злочини зафіксовано у 15 регіонах України. Зокрема, 104 – у Харківській області (найбільше - 86 - у м. Харкові та його околицях), 104 – у Донецькій області (69 у м. Маріуполі та його околицях), 79 – у Київській області (52 у Бучанському районі), 56 – у Луганській області (51 у Сєвєродонецькому районі), 38 – у Чернігівській області (29 у м. Чернігові та його околицях), 28 – у Сумській області (18 в Охтирському районі), 17 – у Запорізькій області (10 у Пологівському районі). Крім того, 9 злочинів зафіксовано у Миколаївській області, 6 – у Житомирській, 6 – у Херсонській, 5 – у Києві, 5 – у Дніпропетровській, 4 – в Одеській, 2 – у Вінницькій, 1 – у Львівській областях.
«Агресор воює проти нашої ідентичності, тому навмисно цілить у культурні об’єкти. Намагається зруйнувати нашу пам’ять, аби не залишилося нічого, що пов’язує нас із коренями. На жаль, це відбувається практично щодня», – зауважив міністр культури та інформаційної політики Олександр Ткаченко.
Він наголосив на важливості зберегти спадщину. «Тому ми одразу намагаємось ремонтувати об'єкти культури, які постраждали від обстрілів, там де це можливо. Спершу проводимо оцінку руйнувань, далі виїжджають будівельники», - зазначив глава МКІП.
Як повідомлялося, Міністерство культури та інформаційної політики ініціює вдосконалення чинного законодавства у частині здійснення евакуації культурних цінностей під час воєнного стану.
Фото: МКІП