В Умані відкрилась Всеукраїнська виставка художників у рамках мистецького благодійного проєкту «Херсонщина – це Україна».

Як передає Укрінформ, про це у Фейсбуці повідомляє Херсонська міська рада.
«Художники зі всієї України презентували своє відчуття Херсонщини. В Умані відкрилась Всеукраїнська виставка творчих робіт сучасних українських художників в рамках мистецького благодійного проєкту «Херсонщина – це Україна», - йдеться у повідомленні.
Головна мета проєкту - надати підтримку тимчасово окупованим регіонам України. Зазначається, що з 24 серпня в Умані діяла арт-резиденція для 20 художників України, які створювали культурну візитівку нескореної Херсонщини. Через мистецькі заходи та продаж створених художніх творів та товарів з принтами планується зібрати кошти на відбудову культурних пам'яток та на підтримку Збройних Сил України для звільнення півдня України від російської навали.

Усі роботи художників та ілюстраторів, що взяли участь в проєкті, будуть зібрані у електронний каталог, зазначає Херсонська міська рада.
«За підтримки голови обласної військової адміністрації Херсонщини Ярослава Янушевича, а також народних депутатів від Херсонщини ми зробимо ще не одну таку виставку. Це лише початок. І у Кривому Розі, і у Вінниці і у цілій низці міст, де дуже багато наших людей, переселенців з Херсонщини. І після того, як ця виставка помандрує містами нашої країни, ми влаштуємо аукціон, а всі отримані кошти направимо на розбудову нашої нескореної, незламної Херсонщини», – зазначила тимчасово виконуюча повноваження Херсонського міського голови Галина Лугова.
Виставка діятиме протягом тижня, надалі роботи художників будуть виставлені у галереях великих міст України і Європи з подальшим продажем на онлайн-аукціоні.
Реалізація проєкту стала можливою завдяки підтримці Уманської міської ради, ГО «Агенція регіонального розвитку Таврійського об'єднання територіальних громад», Українського культурного фонду, ГО «Світ очима художників», інформують у Херсонській міській раді.
Як повідомляв Укрінформ, у львівській галереї «Дзиґа» відкрилася виставки «Херсон inside/outside». Це колаборація 27 херсонських митців, які творять в еміграції та окупації.