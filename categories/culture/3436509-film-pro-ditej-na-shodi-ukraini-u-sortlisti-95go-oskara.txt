Дансько-українсько-шведський фільм "Будинок зі скалок" Сімона Леренга Вільмонта виборов дві нагороди на грецькому кінофестивалі Thessaloniki International Film Festival та отримав кваліфікацію на "Оскар" наступного року в категорії "Найкращий документальний фільм", відразу увійшовши до шортлиста.

Як передає Укрінформ, про це повідомляє пресслужба Держкіно.
«Стрічка отримала нагороду "Золотий Олександр" як найкращий документальний фільм та нагороду FIPRESCI Award», - ідеться у повідомленні.


Журі Міжнародного конкурсу оголосило своє рішення так: «Премію "Золотий Олександр" отримує незабутній фільм, який висвітлює тягар дітей за жахи та помилки, які чинить світ дорослих, що має піклуватися про них».


Своєю чергою FIPRESCI відзначило "Будинок зі скалок" як найкращий «за делікатний та чутливий погляд на вразливих дітей, які вже з раннього віку стикаються з труднощами життя».
«Незважаючи на те, що історія розгорнута в певному політичному контексті, ця історія має універсальне значення. Уважне спостереження за особистістю дітей і взаєминами з однолітками та дорослими створює емоційно захоплюючу та сильну розповідь, сповнену життя та надії на краще майбутнє», - підкреслили в Міжнародній федерації кінопреси.
Стрічка "Будинок зі скалок" оповідає, як на тлі війни на Сході України, поблизу лінії фронту, невелика група вольових соціальних працівників невтомно працює в особливому дитбудинку, створюючи такий необхідний безпечний простір для життя дітей, поки державні органи та суди вирішують подальшу долю дитини та її сім'ї.
Режисер – Сімон Леренг Вільмонт. Лінійний продюсер та другий режиссер – Асад Сафаров. Продюсери фільму - Моніка Геллстрьом (Final Cut for Real, Данія), Тобіас Янсон (STORY, Швеція), Самі Янукайнен (Donkey Hotel, Фінляндія). Українськими продюсерами є Дар'я Бассель та Віка Хоменко (Мун Мен/Moon Man).
Стрічку створено за підтримки Державного агентства України з питань кіно.