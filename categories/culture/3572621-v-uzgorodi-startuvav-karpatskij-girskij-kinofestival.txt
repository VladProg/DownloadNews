ІІІ «Карпатський гірський міжнародний кінофестиваль (CMIFF)» стартував в Ужгороді 15 вересня, триватиме він три дні.

Про це кореспондентові Укрінформу повідомили в оргкомітеті ІІІ Карпатського гірського міжнародного кінофесту «CMIFF».
За словами директора «CMIFF» Олександра Мерявчика, цьогоріч фестиваль має величезний міжнародний інтерес, а інформація про нього шириться по всьому світу.
«Ми отримали 116 заявок на участь у нашій події із 40 країн. Маємо класні роботи, які покажемо поза конкурсом. Наша програма склалася дуже органічно, саме так, як потрібно і як має працювати культурний фронт, котрий пропагує і показує усім незламність українського духу, його силу, волю і самобутність», – наголосив директор фесту.
Програмний координатор кінофестивалю «CMIFF» Дмитро Грешко відзначив, Карпатський гірський міжнародний кінофестиваль (CMIFF) 2022 має також благодійну мету. На майданчиках івенту будуть доступні QR-коди, за якими можна буде зробити донат на гуманітарну допомогу.
Загалом, завдання фестивалю – привернути увагу до збереження Карпатських гір та популяризувати Карпатський регіон, який має неймовірний потенціал для кіновиробництва та туризму.
У межах кінофестивалю відбудуться покази художніх та документальних (короткий та повний метр) фільмів конкурсної та позаконкурсної програми та оголошення переможців кіноконкурсу CMIFF 2022, також - лекції на тему кіно, екології та туризму та творчі зустрічі з представниками кіноіндустрії (акторами, режисерами, сценаристами, кінознавцями та продюсерами).
Усі заплановані активності – безкоштовні. Основна локація кінопоказів – Закарпатський академiчний обласний театр ляльок «БАВКА» (площа Театральна, 8, Ужгород), лекції проходитимуть у закладі Olivye House (площа Шандора Петефі, 11/1). У разі повітряної тривоги покази та лекції зупиняються для можливості переміщення в найближче укриття. Події, які були перервані повітряною тривогою, скасовуються або переносяться на наступний день.
Офіційне оголошення переможців та закриття фестивалю відбудеться у неділю, 18 вересня.
Фото: Суспільне Закарпаття