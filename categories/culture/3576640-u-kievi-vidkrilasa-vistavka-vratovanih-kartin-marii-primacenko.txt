У столиці відкрилась виставка 14 врятованих картин Марії Примаченко, які демонструються вперше після деокупації Київщини.

Про це повідомляє пресслужба Міністерства культури та інформаційної політики, передає Укрінформ.

«21 вересня в Києві відкрилась виставка «Марія Примаченко. Врятоване». Подію відвідав Олександр Ткаченко, міністр культури та інформаційної політики України. 14 врятованих картин відомої на увесь світ художниці демонструються вперше з початку повномасштабної агресії росії», - йдеться у повідомленні.






У Києві відкрилася виставка «Марія Примаченко. Врятоване» / Фото: Геннадій Мінченко, Укрінформ









































































Зазначається, що російська ракета знищила будівлю Іванківського історико-краєзнавчого музею, але працівники музею разом з місцевими жителями врятували картини великої української художниці. Цей факт вони не розголошували до звільнення Київщини.
Наразі під час заходу для широкого загалу представлено одразу два важливих архітектурних проєкти: відновлення музею в Іванкові та створення мистецької резиденції в селі Болотня, де зберігся будинок Марії Примаченко.

«Місцева влада разом з Київською ОВА подадуть нам документацію щодо відновлення музею, це дуже потрібно зробити напередодні зими. Ми передамо певні кошти від ЮНЕСКО для відновлення музею. Ми завжди під час спілкування з нашими зарубіжними колегами наводимо два приклади, коли росіяни цілили цілеспрямовано в об'єкти культури. Це музей в Іванкові та музей в Сковородинівці. Ми точно відновили картину життя і знаємо в який спосіб вони таргетовано влучили по цих музеях», – сказав Ткаченко.
Також міністр подякував людям, які врятували картини й інші експонати, що знаходились в музеї в Іванкові.
Він зауважив, що «росіяни можуть поцілити в наші будівлі, але поцілити в нашу ідентичність не можуть».
У МКІП повідомили, що з 22 по 25 вересня виставка буде доступна для перегляду та ознайомлення для всіх охочих в ДП «Національний центр ділового та культурного співробітництва «Український дім» (м. Київ. вулиця Хрещатик, 2). Її організаторами є Київська ОВА, Іванківська селищна рада та Maria Prymachenko Family Foundation. Проєкт реалізується у співпраці з Національним центром «Український дім» і у партнерстві з Всеукраїнським благодійним фондом «Миру і Добра».
Як повідомляв Укрінформ, заклади культури в Балаклії потребують термінової консервації, до якої залучатимуть міжнародних партнерів.