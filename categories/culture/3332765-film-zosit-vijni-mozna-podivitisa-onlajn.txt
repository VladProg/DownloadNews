Документальна стрічка «Зошит війни» Романа Любого вийшла на онлайн-платформі Takflix.

Про це Укрінформу повідомили в компанії Takflix.
«Фільм доступний мовою оригіналу з субтитрами на території України. 10 гривень з кожного придбаного квитка творці фільму перерахують у Благодійний фонд допомоги армії «Повернись живим» на закупівлю мобільних комплексів спостереження», - йдеться у повідомленні.
Як зазначається, «Зошит війни» – стрічка з особистих відеозаписів із телефонів та камер українських військових та добровольців. Це сюрреалістична подорож на фронт війни з Росією, де панують закони, відмінні від звичайного світу. Герої прокидаються та засинають, радіють та плачуть, знімають відео, але завжди відчувають, що запис може закінчитися будь-якої миті.

Фільм отримав приз глядацьких симпатій та дві спеціальні нагороди на кінофестивалі Docudays-UA 2020 року, а також здобув перемогу на Kharkiv Meet Docs.
«Я відбирав матеріал, бо хотів показати побратимство як явище. Професійним документалістам потрібно було б провести місяці у компанії героїв, щоб здобути такий рівень довіри, такий рівень психологічного доступу. Цей матеріал минає цей громіздкий процес. Тож мені важливо було вихопити моменти, які показують стосунки між людьми, саме побратимство. Це явище, з яким ми познайомилися нещодавно», – коментує режисер.
Як зазначили в компанії, «Зошит війни» мав вийти у кінотеатрах, але покази були скасовані через те, що Держкіно не видало фільму прокатне посвідчення на оригінальну версію фільму. Попри це, команда фільму робить все для того, щоб фільм був побаченим.
Трейлер фільму тут.
Як повідомляв Укрінформ, документальна стрічка «Зошит війни» режисера Романа Любого мала вийти на великі екрани до 30 річниці Незалежності України.
У Держкіно заперечили інформацію про те, що агентство нібито відмовило ТОВ "Вавилон 13 Продакшн" у видачі прокатного посвідчення на документальний фільм режисера Романа Любого "Зошит війни". Там заявили, що насправді агентство не мало для цього правових підстав.


24 серпня у столичному кінотеатрі "Київська Русь" відбувся спеціальний показ фільму з нагоди 30-річчя Незалежності України.
Cвітова прем’єра фільму відбулася на фестивалі Docudays UA у 2020 році, де він здобув приз глядацьких симпатій та дві спеціальні нагороди.
Фото з сайту 86.org.ua