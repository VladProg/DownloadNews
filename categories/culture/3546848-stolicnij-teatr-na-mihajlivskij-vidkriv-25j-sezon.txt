Столичний Театр на Михайлівській (Центр мистецтв "Новий український театр") відкрив свій ювілейний 25-й сезон.

Про це Укрінформу розповів керівник і засновник театру Віталій Кіно.
«Наш новий сезон незвичайний і відповідальний, адже ніхто не думав, що ювілейна дата припаде на такий момент в історії країни. Сподіваємося, що незабаром нас чекає перемога, але поки що це – «Сезон відновлення і виживання», - сказав Кіно.






Столичний Театр на Михайлівській відкрив 25-й сезон / Фото: Ілля Бел






















За словами керівника театру, після початку повномасштабного вторгнення росії театр, попри труднощі, вже з 11 червня відновив роботу на 30%.
«Організаційно було складно, ми могли тоді грати лише 3-4 вистави. З перших днів актори театру долучилися до тероборони, волонтерського руху, дехто з жіночої частини нашої команди виїхав за кордон. Троє акторів і одна актриса – майже з перших днів воюють. Ми їм допомагаємо. Крім того, досить вагомий відсоток від наших доходів ми перераховуємо на потреби Збройних сил України», - зазначив Кіно.
Також поновилися денні покази дитячих вистав, які проходять з аншлагом.
«Це навіть дивно, але діток дуже багато. Так, війна, так, летять ракети, але дитина росте саме зараз, і в неї дитинство – саме зараз, тому батьки приводять малечу до нас. А ми раді, що можемо їх порадувати», - сказав керівник театру.
Важливим є факт, що сама глядацька зала Театру на Михайлівській є укриттям, оскільки вона розташована в підвальному приміщенні зі стінами метрової товщини, в ній також облаштовано водопостачання та санвузол, що за критеріями підпадає під категорію укриття.
«Перед початком кожної вистави адміністратори попереджають глядачів, що у разі повітряної тривоги вони можуть перейти в будь-яке інше укриття, а цей квиток буде дійсним. Але за кілька вистав попереднього сезону тривога була лише двічі та актори навіть робили делікатну паузу в очікуванні, що глядачі вийдуть, але всі залишалися в залі й виставу дограли», - розповів Кіно.
На осінь Театр на Михайлівській планує прем’єру вистави за п’єсою Марини Смілянець «Молитва за Елвіса».
Фото: Ілля Бел