На сьогодні в Україні зафіксовано понад 500 епізодів воєнних злочинів рф проти культурної спадщини.

Про це повідомляє Міністерство культури та інформаційної політики у Телеграмі, передає Укрінформ.
У Всесвітній день архітектури відомство нагадало про цінність "неймовірної спадщини, яку маємо".
"Станом на сьогодні Міністерство культури та інформаційної політики зафіксувало понад 500 епізодів воєнних злочинів росії проти української культурної спадщини. У тому числі і проти наших пам’яток архітектури", - зазначається у дописі.
У МКІП наголосили, що архітектура — це культурний код нації, її історія та спадок.
Як повідомлялося, станом на 3 серпня Міністерство культури та інформаційної політики зафіксувало 500 епізодів воєнних злочинів росії проти української культурної спадщини, кілька десятків таких епізодів перебували на перевірці.
Всесвітній день архітектури засновано в 1985 році Міжнародним союзом архітекторів, що виник у 1946 році задля ліквідації руйнувань внаслідок Другої світової війни. Свято припадає на перший понеділок жовтня.