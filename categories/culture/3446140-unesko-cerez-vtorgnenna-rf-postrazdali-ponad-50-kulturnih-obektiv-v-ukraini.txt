За інформацією ЮНЕСКО, щонайменше 53 культурні об’єкти були пошкоджені або частково зруйновані з початку російського масштабного вторгнення в Україну.

Про це повідомляє l`Avenir, передає Укрінформ.
Серед них - 29 релігійних об’єктів, 16 історичних будівель, чотири музеї та чотири пам'ятники, повідомив у п'ятницю в Парижі заступник генерального директора ЮНЕСКО з питань культури Ернесто Оттоне Рамірес.
Одним із найбільш постраждалих регіонів України в цьому плані є Харків, де серед інших об’єктів від російських бомбардувань постраждали Меморіал Голокосту, Державний театр опери та балету та Музей мистецтв, сказав Оттоне Рамірес.
Київ знаходиться під загрозою, але поки немає жодних ознак того, що сім об’єктів Всесвітньої спадщини ЮНЕСКО, зокрема Софійський собор і Києво-Печерська Лавра, були пошкоджені.
Ситуація в місті Чернігові вважається надзвичайно складною. Це одне з найстаріших міст України, багато церков і монастирів датуються 10-19 століттями. Серед них церква Святої Катерини, що входить до списку ЮНЕСКО.
Своєю чергою видання Le Soir уточнює, що з постраждалих об’єктів п’ять знаходяться в районі Чернігова, ще п’ять - у Київській області, 18 - у Харківській. Решта пошкоджених об’єктів розташовані у Сумській, Житомирській, Запорізькій, Донецькій та Луганській областях. Водночас зазначається, що у списку немає інформації щодо ситуації у Маріуполі та Херсоні. Тому, за словами представника ЮНЕСКО, цей список не є вичерпним.
«Наші експерти продовжують розслідування низки повідомлень», – додав він.
Як повідомляв Укрінформ, з початку російського нападу на Україну ЮНЕСКО та інші міжнародні культурні інституції розпочали низку ініціатив щодо захисту культурних об’єктів та цінностей, зокрема, шляхом створення системи супутникового моніторингу об’єктів та історичних українських пам’яток.