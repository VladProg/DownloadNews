У Києві відбулася передача в музейний фонд України культурних цінностей, викрадених російськими загарбниками з тимчасово окупованих територій країни.

Про це повідомляє кореспондент Укрінформу.
На зберігання до Національного заповідника «Києво-Печерська лавра» передали 14 артефактів.
Найстародавніший з них - кам'яна частина сокири епохи енеоліту (приблизно 5-3 тисячоліття до нашої ери), найновітніший експонат за історичним віком - мечі періоду правління князя Святослава.
Також були передані документи з описом артефактів - це квитанції, вилучені у громадянина Російської Федерації, котрий незаконно прагнув ввести їх до США.
Артефакти вилучені Митно-прикордонною службою США.






До музейного фонду України передали викрадені росіянами культурні цінності / Фото: Руслан Канюка, Укрінформ





































Т.в.о. гендиректора Національного заповідника "Києво-Печерська лавра" Максим Осипенко повідомив, що ці предмети мають археологічне походження.
“Археологія - це цінність, яка має прив'язку до місця, дуже важливим аспектом є з'ясування, звідки походять ці предмети. Можливо, це з існуючих або викрадених музейних колекцій або чорна археологія. Попереду ще велика робота зі з’ясування того, звідки походять ці предмети”, - підкреслив Осипенко.
Він зазначив, що у майбутньому, можливо, ці предмети поповнять музеї в містах, які потребують поповнення своїх музейних колекцій, тому їх сьогодні передали на тимчасове зберігання до Національного заповідника "Києво-Печерська лавра".
“Буквально вчора в Україну у співпраці українських правоохоронних органів, Служби зовнішньої розвідки, Міністерства культури та інформаційної політики з відповідними партнерськими організаціями зі США надійшла партія незаконно вивезених артефактів. Ідентифікація цих предметів відбувалась спочатку за фото, потім безпосередньо за участі експертів”, - сказав т.в.о. міністра культури та інформаційної політики Ростислав Карандєєв.

За його словами, фіксація незаконного переміщення культурних цінностей відбувається постійно.
“Сьогодні складно говорити про обсяги всього, що вивезено з окупованих територій України. До прикладу, після того, як Збройні сили України повернули під контроль Херсон, то у фондосховищах Херсонського художнього музею виявилась нестача у 16 тисяч предметів. І це лише один музей. Можемо собі уявити загальні обсяги наших українських втрат. Як довго ми будемо повертати наші культурні цінності, сказати складно, адже досі ми повертаємо незаконно вивезене з України ще часів Другої світової війни. Робота ця буде великою і непростою”, - зауважив Карандєєв.
Як повідомляв Укрінформ, тимчасовий виконувач обов'язків міністра культури та інформаційної політики Ростислав Карандєєв заявив, що синхронізація українських стандартів документування злочинів проти культурної спадщини зі світовою практикою сприятиме поверненню артефактів, які Росія викрала з території України.