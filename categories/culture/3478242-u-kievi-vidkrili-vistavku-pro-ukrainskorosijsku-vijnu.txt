У Києві відкрили виставку про нинішню українсько-російську війну «Україна. Розп‘яття».

Про це у Телеграмі розповів міністр культури та інформаційної політики України Олександр Ткаченко, передає Укрінформ.
Повідомляючи про виставку, Ткаченко зазначив, що цього року в нашій країні День пам’яті та примирення і День перемоги над нацизмом у Другій світовій війні є досить незвичайними.

«У період активної фази війни, що триває в нашій країні, ці дні набувають нових сенсів та символів. Тому у Національному музеї історії Другої світової війни ми відкрили виставку нашої сьогоднішньої війни «Україна. Розп‘яття». Вона б не стала можливою без наших героїчних Збройних сил та МВС України», - наголосив він.

Ткаченко розповів, що на виставці забрано артефакти російської агресії в Україні, трофеї наших ЗСУ, облаштування укриттів, де сьогодні майже живуть українці, жахливі та потужні кадри нашої війни за самовизначення та існування.

За словами міністра, виставка буде відкрита з 8 травня з урахуванням всіх заходів безпеки. 9 травня музей не працюватиме, з 10 травня - вхід на виставку за попереднім записом для уникнення черг та скупчення. Пускатимуть стільки людей одночасно, скільки вміщує бомбосховище музею.

Як повідомляв Укрінформ, для українців і цивілізованого світу День пам’яті та примирення є символом перемоги над нацизмом, адже 8 травня був підписаний Акт про капітуляцію гітлерівського режиму.
Тим часом, з 24 лютого триває російське вторгнення до України. Агресор обстрілює та руйнує ключові об'єкти інфраструктури, житлові квартали українських міст і сіл з використанням артилерії, реактивних систем залпового вогню та балістичних ракет. В Україні запроваджено військовий стан і загальну мобілізацію.
Фото: Телеграм МКІП