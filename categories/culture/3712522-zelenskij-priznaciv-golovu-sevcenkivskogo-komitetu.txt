Президент Володимир Зеленський призначив Євгена Нищука головою Комітету з Національної премії імені Тараса Шевченка, увільнивши з цієї посади Юрія Макарова.

Відповідний указ №288/2023 опублікований на сайті Глави держави, повідомляє Укрінформ.
"Призначити Нищука Євгена Миколайовича головою Комітету з Національної премії України імені Тараса Шевченка, увільнивши від виконання обов’язків голови названого Комітету Ю. Макарова", - зазначається в документі.
Також Президент доручив голові Комітету подати пропозиції щодо нового персонального його складу.
Як повідомляв Укрінформ, вперше з 1962 року в день народження Тараса Шевченка, 9 березня, не було оголошено лауреатів Національної премії його імені та не опубліковано відповідний указ Президента.
10 березня голова Шевченківського комітету Юрій Макаров повідомив, що список номінацій вирішили доповнити додатковим конкурсом "За внесок у перемогу" і оголосити раніше визначених лауреатів та нових разом 22 травня, в день перепоховання Кобзаря.
11 березня комітет назвав переможців у номінаціях “Література”, “Публіцистика, журналістика”, “Літературознавство і мистецтвознавство”, “Музичне мистецтво” та “Кіномистецтво”.
Пізно ввечері 12 березня стало відомо, що Макаров пішов у відставку з посади голови Шевченківського комітету, на якій перебував з грудня 2019 року.
16 березня члени Комітету з Національної премії України імені Тараса Шевченка заявили про складання повноважень.