Міністерство культури та інформаційної політики України зафіксувало 135 епізодів воєнних злочинів росіян проти культурної спадщини в Україні.

Як передає Укрінформ, про це повідомляється на сайті МКІП.
"Під час війни російські окупанти знищили у вогні історичну будівлю краєзнавчого музею в селі Іванків на Київщині. Влучанням авіабомби майже повністю зруйнували будівлю Донецького академічного обласного драматичного театру в Маріуполі. Пошкоджені будівлі Маріупольського художнього музею імені Архипа Куїнджі, а також краєзнавчого музею в Охтирці на Сумщині", - йдеться у повідомленні.
Внаслідок ракетного бомбардування Харкова зруйнована Харківська облдержадміністрація, пошкоджений обеліск-менора меморіалу жертв Голокосту у Дробицькому яру та багато інших пам'яток.
“Список знищеної та пошкодженої російськими окупантами української культурної спадщини безкінечний. За всі ці безчинства загарбники мають відповісти. Ми закликаємо українців і надалі допомагати фіксувати злочини росіян на національній платформі. При цьому необхідно пам'ятати про особисту безпеку – вона на першому місці. Всю інформацію буде використано як доказову базу щодо злочинів російської федерації”, – зазначив міністр культури та інформаційної політики Олександр Ткаченко.
Найбільше постраждали релігійні споруди – 59 об'єктів. Серед них: храми Православної Церкви України та Української Православної церкви Московського патріархату, протестантські молитовні будинки, мечеті, синагоги.
Загалом унаслідок обстрілів окупантів руйнацій та пошкоджень зазнали 58 пам’яток архітектури та містобудування. Серед них п'ять – це пам’ятки національного значення. Постраждали 25 цінних об’єктів історичної забудови – старовинних будівель другої половини ХІХ – початку XX ст., а також 10 пам’ятників – меморіальних стел або скульптур, пов’язаних з історичними подіями.
Пошкоджені 12 музеїв та історико-архітектурних заповідників, шість театрів і кінотеатрів, п'ять бібліотек.
Злочини зафіксовані на території 10 областей України та в місті Києві: 54 – у Харківській області, 22 – у Донецькій, 16 – у Чернігівській, 10 – у Київській, 9 – у Луганській, 9 – у Сумській, 5 – у м. Києві, 4 – у Запорізькій, 4 – у Житомирській, 1 – у Дніпропетровській, 1 – у Херсонській областях.
У МКІП нагадали, що руйнування об’єктів культурної спадщини - це воєнний злочин за Гаазькою конвенцією 1954 року.
"Інформація про злочини російської армії на території України проти культурної спадщини продовжує надходити до МКІП та перевіряється. Залишається проблемою отримати інформацію з тимчасово окупованих територій та зон активних бойових дій", - зазначили у МКІП.
Як повідомляв Укрінформ, Рада Європи допоможе Україні зберегти її культурну спадщину. Про це йдеться у прийнятій Декларації про агресію російської федерації проти України за підсумками Конференції міністрів культури РЄ.
Декларація передбачає розробку у співпраці з міжнародними організаціями програми нарощування потенціалу для збереження рухомої, нерухомої та нематеріальної культурної спадщини, яка перебуває під загрозою.
Також передбачається підтримка постраждалих митців, культурної спадщини, творчих професіоналів і науковців з України через програми культурної співпраці.