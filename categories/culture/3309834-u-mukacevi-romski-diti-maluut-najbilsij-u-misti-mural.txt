В Мукачеві художник із ромськими дітьми створюють найбільший мурал міста, на якому малюють знаменитий замок “Паланок” та мукачівську Ратушу.

Про це повідомляє у Фейсбуці Мукачівська міськрада, передає Укрінформ.
“У Мукачеві створюють мурал, на ньому будуть зображені три найвідоміші архітектурні будівлі міста - Ратуша, замок «Паланок» та Свято-Миколаївський монастир. Цей мурал також буде найбільшим у місті — з розмірами 10х15 метрів. Малюють його на стіні однієї із будівель по вулиці Ужгородській", - йдеться у повідомленні.






У Мукачеві ромські діти разом із художником малюють найбільший у місті мурал/Фото: mukachevo.net































Створює мурал місцевий митець, керівник художньої школи «РОМ-АРТ» Тиберій Йонаш разом із своїми вихованцями. З ідеєю муралу Тиберій звернувся до міської ради, отримав підтримку. Після затвердження проєкту взялися до роботи.



“Тут була просто гола стіна, я подумав, що мурал на ній виглядав би дуже красиво. Власник будівлі погодився, міськрада затвердила наш проєкт, сподіваюся, що всім у місті наша ідея теж сподобається”, - сказав художник.
За словами Йонаші, дітям подобається працювати над створенням муралу, вони бачать, що художник може працювати не тільки із малими формами, а й із великими, а мистецтво може змінювати місто і приносити радість людям в ньому.
Із необхідним обладнанням та водостійкими фарбами для муралу Йонаші допомагають меценати.
Роботу планують завершити за два тижні.
Згодом художник зі своїми вихованцями прагне розписати також і бетонну стіну набережної в Мукачеві.
Фото: mukachevo.net