Переможець Євробачення-2022 Kalush Orchestra 16 червня дасть у литовській столиці концерт "Я – Україна".

Як передає Укрінформ, про це повідомляє організатор концерту Delfi.lt.
Організатор зазначив, що половину вирученої від продажу квитків суми передасть фонду "Я – Україна", який заснувало посольство України в Литві. У свою чергу українські виконавці вважають своїм обов'язком поширення інформації про війну, яку росія веде в Україні, і намагаються допомогти країні у важкий для неї час.
Концерт Kalush Orchestra відбудеться на арені Avia Solutions Group і розпочнеться о 20:00 16 червня. Квитки за ціною 29-69 євро можна придбати на порталі Bilietai.lt.
Як повідомляв Укрінформ, представниця Литви на Євробаченні-2022 Моніка Лю разом із джаз- і реп-співачкою Дайвою Старінскайте, музикантами та солістами Литовського національного театру опери та балету зробили кавер-версію пісні "Стефанія" (відео опубліковано на Ютуб-каналі Литовської опери).
Український гурт Kalush Orchestra переміг у фіналі «Євробачення-2022» з піснею «Стефанія». Після виступу гурт зі сцени звернувся до світу із закликом врятувати захисників Маріуполя з Азовсталі.