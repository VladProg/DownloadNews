Польська журналістка Наталія Брижко-Запур наголосила, що її книга «Я тут. Ми тут. Ми всі – це Україна. Феномен Володимира Зеленського» - про всіх українців, і сподівається, що Президент її прочитає.

Про це вона заявила під час пресконференції в Укрінформі.






Пресконференція авторки книги про Володимира Зеленського Наталії Брижко-Запур/Фото: Геннадій Мінченко


































Брижко-Запур підкреслила, що книга не є біографією Володимира Зеленського: «Президент України просто є головним героєм, але ця книга - про Україну і героїчних українців».
За словами письменниці, вона була вражена, коли дізналася, що під час роботи над українськомовною редакцією книги редактор і перекладачка були змушені працювати з урахуванням графіка відключень електрики.
«Тоді мені стало зрозуміло, що українці, про яких я писала, дійсно справжні герої - всі, хто працює, хто щось робить, хто виконує свої обов'язки», – зазначила Брижко-Запур.


Вона зазначила, що у книзі йдеться про президентство Зеленського за два роки до початку повномасштабного вторгнення росії, а закінчується подіями 9 травня 2022 року.
«Зеленський став для світу прикладом сучасного українця, який починав свою кар'єру з тих часів, коли не було такого сильного почуття української тотожності, і пройшов усю цю дорогу до сьогодення, став у світі символом української боротьби за незалежність та свободу», – наголосила авторка.
Своєю чергою редактор українськомовного варіанту книги Галина Сінькович відзначила, що у виданні є не лише схвалення, а й критичний погляд на діяльність Зеленського.


«Спочатку я думала, що ця книга буде компліментарною, але на це вона не страждає. Тут швидше йдеться про кристалізацію національної української ідентичності. Наш Президент тут якраз виступає її яскравим прикладом. Він уродженець сходу, він російськомовна людина. Ця робота допомагає зрозуміти, які ми всі різні, але який шлях ми пройшли, незважаючи на ті впливи, які були», - зауважила вона.
За словами авторки, примірник книги буде переданий Главі Української держави. «Я б дуже хотіла, аби Президент отримав, прочитав книгу. А також маю надію, що колись почую від нього рецензію», – зауважила Брижко-Запур.
Книга видана накладом п’ять тисяч примірників.
Як повідомляв Укрінформ, 17 березня у Києві презентували книгу польської журналістки Наталії Брижко-Запур - «Я тут. Ми тут. Ми всі – це Україна. Феномен Володимира Зеленського».