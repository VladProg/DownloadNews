Прем'єра опери «Попелюшка» французького композитора Жуля Еміля Фредеріка Массне, яку поставлено у новому форматі сучасних театральних технологій, зібрала понад 1,5 тисячі глядачів у Харківському національному академічному театрі опери та балету імені Лисенка, також відомому як СХІД ОПЕРА.

Коментарі щодо події кореспонденту Укрінформу надали головні фахівці театру.
«Постановка унікальна, розрахована на 3 години та базується на інноваціях і експериментах, яких прагне театр, починаючи з постановки у 2021 році суперсучасного балету "Спартак". Хоча опера «Попелюшка» була створена 1895 року, для театрального світу її постановка вважається рідкістю через складність вимог до режисури та вокалу, які сформулювали свого часу композитор Жуль Массне та лібретист Анрі Каен, які відновили популярну казку Шарля Перро», - зазначив головний диригент театру, заслужений діяч мистецтв України Дмитро Морозов.
За його словами, під час підготовки спектаклю фахівці театру співпрацювали з єдиним на Харківщині французьким культурним центром Alliance Francaise de Kharkiv та його Фондом, який визнаний Посольством Франції в Україні, а також з Французьким інститутом України (Київ).
«Саме завдяки творчим контактам нам вдалося вперше в Україні отримати копії рукописних партитур великого композитора, що датуються 1896 роком за підписом самого Массне. Для нашого оркестру це велика честь – читати ноти самого Массне, наповнюючи їх віртуозною технікою», - додав Морозов.
За словами керівника проєкту, першого заступника генерального директора театру, заслуженого діяча мистецтв України Ігоря Тулузова, режисерка Жанна Чепела зробила ставку на інтеграцію мультимедійних технологій: «У спектаклі поєднано таланти творчих фахівців та солістів, багатошарове управління театральним простором, і це вже нова естетика, театр майбутнього».
«Так, нова реальність – це казка. Але ми зобов'язані як національний театр використати зараз усі свої ресурси, щоб і нові технічні можливості, і збережені традиції класичної музики гармонійно поєднувалися та формували імідж сучасної культурної європейської України», – наголосив генеральний директор та художній керівник театру, заслужений діяч мистецтв України Олег Оріщенко.






У Харкові вперше показали оперу «Попелюшка» Массне / Фото: В'ячеслав Мадієвський, Укрінформ






















































































































Як стало відомо, для опери «Попелюшка» за задумом сценографа, заслуженого артиста України Олександра Лапіна та художника з освітлення Світлани Змєєвої (Київ) створено унікальні сценічні динамічні декорації та понад 200 авторських костюмів, що завдяки підсвітці «грають» кольором та світлом в унісон музиці.
Нову постановку «Попелюшки» здійснено за підтримкою "Банку Восток", Благодійногоу фонду Дениса Парамонова, компанії SUNOIL та Ananta Medicare (Великобританія).
Як повідомляв Укрінформ, навесні 2021 року у Харкові на сцені СХІД ОПЕРА відбулася національна прем'єра балету «Спартак» Арама Хачатуряна. У нестандартній постановці хореограф Георгій Ковтун поєднав елементи акробатики та каскадерські трюки з класикою.