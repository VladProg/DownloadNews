Лідер гурту «ТНМК» Фагот, директор Національної атомної енергогенеруючої компанії «Енергоатом» Петро Котін разом із режисером Юрієм Ковальовим представили музичний відеокліп «Енергодар – це Україна», присвячений окупованим територіям.

Презентація кліпу відбулася в Медіацентрі Україна - Укрінформ.
«Ця робота – один із чергових кроків сказати людям на окупованих територіях, що ми не забули про них, що ЗСУ працює. Україна точно своїх не кине ніколи», - сказав Фагот.

Президент «Енергоатому» наголосив, що кліп також покликаний привернути увагу світової спільноти до подій на атомній електростанції.

«Творці відеокліпу втілили наше прагнення вкотре нагадати світу про ситуацію, яка триває на ЗАЕС – найбільшій станції в Україні та світі, а також той подвиг, що зараз здійснюють її працівники й мешканці м. Енергодар, які уже п’ятий місяць знаходяться під окупацією рашистів», - сказав Котін.

Як зауважив режисер Юрій Ковальов, Енергодар став символом супротиву на всіх окупованих територіях.

«Коли я готувався до роботи, то переглянув багато документального матеріалу про те, що відбувалося в місті. І я побачив відео: люди стоять - величезний натовп без ніякої зброї, - і вони просто не пускають до міста озброєних варварів»,- наголосив він.
Місто Енергодар стало центральним, однак не єдиним образом кліпу. У пісні згадуються Маріуполь, Бердянськ, Херсон, Луганськ і Донецьк.
Як наголосив Фагот, робота присвячена всім окупованим населеним пунктам, а вибір згаданих міст пов’язаний із поетичним рішенням.
Як було зазначено на презентації, особливістю цього кліпу стала не тільки співпраця державного підприємства й музичного гурту, а й «колаборація творчих одиниць, які навіть не бачили один одного».
За словами виконавця, основою для кліпу стала музика, створена уродженцем Кропивницького Максом Величком. Її надали продюсери, відповідно, композитор й решта творчої групи не зустрічалися, а лідер гурту ТНМК Фоззі став автором тексту.
Родзинкою стали символічні послання до глядачів – «дати з майбутнього», що з’являються наприкінці кліпу, зокрема 5 серпня 2022, 3 вересня 2022 та 27 вересня 2022 року. Режисер наголосив, що ці дати мають спонукати людей на окупованих територіях до надії та віри.
«Існують деякі питання в житті, на які не потрібно давати відповідь. Вони існують, аби люди замислювалися і в них народжувалася віра та надія. Це дати надії. Це находиться в руках Бога та моці ЗСУ», - сказав він.
Як повідомлялося, російські загарбники завдали Запорізькій атомній станції шкоди майже на 40 млрд грн.
Запорізька АЕС із 4 березня тимчасово захоплена російськими військами. На майданчику ЗАЕС, окрім військових рф, тривалий час незаконно перебувають представники Росатому. Наразі на Запорізькій АЕС перебуває близько 500 російських солдатів, важка техніка, танки та вибухівка.