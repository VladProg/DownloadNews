Прем'єра нового альбому Джамали «QIRIM», присвяченого Криму, відбудеться в межах EuroFestival 11 травня.

Про це українська співачка, переможниця Євробачення-2016 Джамала повідомила у Фейсбуці, передає Укрінформ.
«Світова лайв-прем‘єра альбому «QIRIM». Разом з BBC Philharmonic 11 травня у Ліверпулі в рамках EuroFestival. Не пропустіть», - написала Джамала.

Як повідомляв Укрінформ, пісенний конкурс «Євробачення-2023» пройде у Ліверпулі у Великій Британії після того, як Україна, яка перемогла на конкурсі 2022 року з піснею «Stefania» гурту «Kalush Orchestra», не змогла задовольнити вимоги щодо проведення конкурсу через безпекові побоювання, спричинені російським вторгненням в Україну.
Півфінали конкурсу відбудуться 9 та 11 травня, а фінал – 13 травня. Україну на конкурсі представлятиме гурт TVORCHI з піснею Heart of Steel.