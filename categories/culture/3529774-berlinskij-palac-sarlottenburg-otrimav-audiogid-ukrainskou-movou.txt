Перша леді України Олена Зеленська разом із першою леді Німеччини Ельке Бюденбендер запустили аудіогід українською мовою в одній із видатних пам'яток Берліну в палаці-музеї Шарлоттенбург.

Про це повідомляє Офіс Президента, передає Укрінформ.
"Перша леді України Олена Зеленська разом із першою леді Німеччини Ельке Бюденбендер запустили аудіогід українською мовою в палаці-музеї Шарлоттенбург у Берліні. Це одна з видатних пам'яток і символів німецької столиці. Запуск аудіогіда відбувся в Берліні. Олена Зеленська долучилася до заходу з України за допомогою відеозв’язку", - йдеться у повідомленні.
У презентації взяла участь дружина президента ФРН Ельке Бюденбендер.
Перша леді України переконана, що російське вторгнення надало проєкту із запуску українських аудіогідів іще більшої актуальності, бо нині йдеться про захист української мови та всього українського від загарбників.
«Мова – це те, чого нападник не може знищити, хоч би як намагався», – зазначила вона.

Також, за словами дружини Президента України, проєкт важливий для українських громадян, які через війну тимчасово перебувають в інших країнах, зокрема, в Німеччині.
«Після пережитих жахів українці, яких розкидало по світу, відвідують музеї та екскурсії, бо це допомагає знову відчути мирне життя та вивчити країну, яка дала прихисток. Наші аудіогіди – рідне слово для тих, хто вимушено полишив Україну», – наголосила Зеленська.

Це вже другий український аудіогід у Берліні, запущений у межах проєкту Олени Зеленської. Перший запрацював у Музеї природознавства – одному з найбільших природничих музеїв Німеччини, заснованому в 1889 році. Його колекції налічують понад 30 млн експонатів. Також музей відомий інтерактивними мультимедійними майданчиками, що допомагають зануритися в природничі процеси, зокрема, зазирнути у світ динозаврів.
Втілення проєкту зі створення аудіогідів українською мовою в культурних пам'ятках світу за ініціативою першої леді України було розпочато у 2020 році. Вже запущено понад 40 таких аудіоекскурсій у більш як 30 країнах. Зокрема, вони діють у Колізеї (Італія), Версалі (Франція), галереї Альбертіна (Австрія), палаці Долмабахче (Туреччина), Лондонському Тауері, Палаці Сансусі (Потсдам, Німеччина) тощо.
Фото: ОП