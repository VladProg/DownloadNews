Найбільші музеї світу, музичні та кінофестивалі, провідні театри, книжкові ярмарки та авторитетні аукціони підтримали Україну у боротьбі з російськими окупантами.

Про це написав міністр культури та інформаційної політики Олександр Ткаченко у Телеграмі, передає Укрінформ.
«Розриваються контракти з російськими художниками, режисерами, митцями та музикантами, блокується величезна кількість шедеврів мистецтва, що належать рф або для показу в рф», - зазначив міністр.

Він подякував міжнародній культурній спільноті за безпрецедентну підтримку і закликав інші організації приєднатися до міжнародного культурного спротиву.
«Тільки всі разом єдиним фронтом зможемо припинити культурну присутність країни-агресора на міжнародній арені», - наголосив Ткаченко.
Він додав, що список тих, хто вже підтримав Україну не словами, а рішучими діями, постійно доповнюється.
Як повідомляв Укрінформ, Європейська асоціація оперних фестивалів «Opera Europa» висловила солідарність з Україною та запустила проєкт Opera for Ukraine.