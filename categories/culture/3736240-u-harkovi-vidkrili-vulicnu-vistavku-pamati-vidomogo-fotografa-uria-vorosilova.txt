Біля Харківського літературного музею на вул. Багалія відкрилася виставка робіт відомого фотографа Юрія Ворошилова, який місяць тому пішов із життя.

Про це повідомляє кореспондент Укрінформу.






У Харкові відкрили виставку пам'яті фотографа Юрія Ворошилова / Фото: Юлія Байрачна, Укрінформ































Роботи, які зберігалися в архіві музею, виставили біля фасаду. Недалеко звідси знаходиться творча майстерня Ворошилова.
Фахівець літмузею Ольга Бондар-Різниченко, відкриваючи виставку, сказала, що творчість фотографа цілком можна назвати історіософією Слобожанщини, а згодом - всієї України.
“Остання виставка, яку він планував і не доробив, про зіткнення цивілізацій у 21 столітті, де весь світ розділений на добро і зло, де є світло з боку України і темрява, якою протягом століть хотіла нас накрити Росія, - сказала вона.
За словами Бондар-Різниченко, фотограф досліджував і намагався розкрити архетип Слобідської України.
“Його ідея полягала в тому, що ми всі разом на майбутнє сформували стратегію розвитку, його завдання - через минуле прозирати сучасність і майбутнє, щоб ми йшли правильним шляхом, котрий заклала в нас сама природа і дар божий. Власне, дар божий Юрка полягав у тому, щоб створювати візію розвитку Слобідщини. Це наш друг, це легенда для Харкова, та знакова постать, яка представляє 90-ті, 2000-ні роки. Біля кожної його роботи можна годину стояти і міркувати”, - зазначила фахівець літмузею.
Дружина Ворошилова Алла зауважила, що Юрій дуже любив знімати Харків - з дахів, з повітря, навіть із драбини, а останнім часом казав, що подумки літає над містом, а також над домом і пасікою в області, де жили його батьки. Саме там його і поховали.
Як повідомляв Укрінформ, місяць тому у німецькій клініці помер харківський фотограф Юрій Ворошилов.
Протягом кількох років він боровся з онкологічним захворюванням: переніс операцію, кілька курсів хіміотерапії, тяжку пневмонію, викликану коронавірусом. Не зважаючи на це, продовжував працювати, їздив у зону бойових дій.
Ворошилов - один із хронікерів Чорнобильської катастрофи. У червні 1986 року він за завданням редакції однієї з харківських газет знімав, висунувшись по пояс із кабіни військового вертольота, оповитий парою з 4-го енергоблока ЧАЕС, а потім організував мобільну виставку і розповів усьому регіону про подвиг чорнобильців.
В об'єктиві Юрія Ворошилова також були події кінця 80-х — початку 90-х років Харкова, здобуття Україною незалежності, Помаранчева революція, Революція Гідності.
В останні роки Ворошилов здійснив три масштабні фотопроєкти: "Грузинський легіон" - про добровольців, які приїхали з Грузії до України для захисту нашої країни від російських окупантів; "Савур-Могила", де представлені фотографії, зроблені у Попасній, Щасті, на Світлодарській дузі; "Неоголошена війна", у якому зібрані його знімки учасників перших, найтяжчих боїв на Донбасі.