Мистецька агенція «Територія А» традиційно у свій день народження 17 вересня проведеблагочинну акцію, цього року - вечірку в стилі 90-тих, де збиратиме кошти на «очі ЗСУ» - прилади нічного бачення для українських розвідників.

Про це Укрінформу розповіла ініціаторка акції, громадська діячка, волонтерка, ведуча і співачка Анжеліка Рудницька.


«Ми вагалися, чи на часі зараз вечірки до момента, поки розвідники не поставили задачу - забезпечити їх приладами нічного бачення. Два ми вже купили. Третій, сподіваюся, купимо після 17 вересня. Кожен з нас робить свій внесок у нашу Перемогу», - сказала вона.

Захід відбудеться у столичному клубі DOCKER PUB.

Заплановані виступи зіркових гостей: гуртів «Аква Віта» та «The ВЙО», El. Кравчука, Кості Гнатенка, Камалії, хіти прозвучать у dj- сеті від Сані Димова.

Також відбудеться аукціон раритетів із 90-тих: касети, диски, особисті речі зірок. Вхід - благодійний внесок від 250 гривень.

«Ми тримаємо культурний фронт. Півроку концерти проходять без гонорарів. Але ми не опускаємо руки і продовжуємо працювати, надихаючи та об‘єднуючи українців. Ми разом наповнюємося енергією, аби захищати наше спільне майбутнє», - додала Рудницька.

«Територія А» - українська мистецька агенція, що займалася культурно-мистецькими, благодійними та медійними проєктами.