Коломийський музей писанкового розпису відкрив виставку "KARPATSKÁ KRASLICA 2023" у словацькому місті Гуменне.

Про це у Фейсбуці повідомив Коломийський міський голова Богдан Станіславський, передає Укрінформ.

«У словацькому місті Гуменне відкрилася виставка "KARPATSKÁ KRASLICA 2023". Україну цьогоріч представляє Музей писанкового розпису, який продемонструє унікальність та красу української писанки», - повідомив Станіславський.
Він зауважив, що українську традицію представив разом з директором музею Ярославою Ткачук.
«Метою цьогорічної виставки є вкотре нагадати нашим європейським партнерам про те, що у нас - війна. І що ми боремося, в тому числі, за наші традиції, які демонстрували сьогодні», – додав Станіславський.
Він зауважив, що у місті Гуменне проживає чи не найбільше українців у Словаччині. Наразі Станіславський обговорив можливості співпраці Коломиї зі словацьким містом Гуменне з його мером Мілошом Меричком.
Музей писанкового розпису (неофіційна назва Музей «Писанка») — єдиний у світі музей писанки або писанкового розпису в місті Коломия Івано–Франківської області. Збірка Музею налічує понад 12 000 писанок і декоративних яєць із різних регіонів України та країн світу, а сам Музей створений у вигляді найбільшого у світі писанкового яйця заввишки 13,5 м, і ця архітектурна споруда є візиткою Коломиї.
Фото: Богдан Станіславський, Facebook