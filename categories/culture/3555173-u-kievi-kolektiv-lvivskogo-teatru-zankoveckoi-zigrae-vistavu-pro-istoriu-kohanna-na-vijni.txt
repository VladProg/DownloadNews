У Києві в приміщенні Національного академічного драматичного театру імені Лесі Українки сьогодні відбудеться вистава за автобіографічною книгою ветерана війни на сході України Валерії Бурлакової “Життя P.S.”.

Як передає Укрінформ, про це Міністерство культури та інформаційної політики повідомляє в Телеграмі.
“21 серпня о 18:00 у приміщенні Національного академічного драматичного театру імені Лесі Українки відбудеться вистава Валерії Бурлакової “Життя P.S.”. Її зіграє колектив Національного театру імені Марії Заньковецької. Показ цієї вистави заньківчани планували ще 21 лютого, але військова агресія росіян внесла свої корективи”, - ідеться в повідомленні.

“Життя P.S.” – вистава про життя двох людей, кохання, смерть і війну, яка руйнує все. В ній описується інша сторона бойових дій очима жінки, яка на лінії фронту знайшла кохану людину.
Виставу у липні цього року презентували на Міжнародному театральному фестивалі імені Нодара Думбадзе в Грузії. Вона отримала нагороду “Кращий акторський ансамбль”.
Як повідомляв Укрінформ, команда фестивалю сучасного мистецтва ГогольFest спільно з Det Norske Teatret створили спільну програму UKRAINE: WAR. DEATH. LOVE, яку презентують 24-27 серпня в столиці Норвегії Осло.
Фото: МКІП