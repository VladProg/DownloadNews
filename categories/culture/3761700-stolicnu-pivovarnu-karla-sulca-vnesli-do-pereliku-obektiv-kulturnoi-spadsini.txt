Унікальний комплекс промислової архітектури – пивоварні Карла Шульца – внесли до переліку об’єктів культурної спадщини Києва.

Як передає Укрінформ, про це Київська міська державна адміністрація повідомляє в Телеграмі.
Зазначається, що будівлі на території історичної пивоварні не перебували на обліку об’єктів культурної спадщини, однак пивзавод Карла Шульца має історико-культурну цінність і внесений до переліку об’єктів ХІХ-ХХ ст., яким може загрожувати знищення або пошкодження.
Директорка департаменту охорони культурної спадщини Марина Соловйова підписала наказ про занесення Пивоварного заводу родини Шульц (проспект Голосіївський, 8) до переліку об’єктів культурної спадщини Києва.
Окрім того, тепер історична будівля має статус щойно виявленого об’єкта культурної спадщини.
Як повідомили в КМДА, зведена у 1860-1890 роках історична будівля на Деміївці опинилась під загрозою знищення. В лютому 2023 року пивоварню Карла Шульца почали розбирати будівельники. Однак протиправні дії тоді зупинила Київська міська прокуратура.
Як повідомляв Укрінформ, у Києві житловий будинок на вулиці Володимирській внесли до переліку об’єктів культурної спадщини, він є важливим елементом формування історико-архітектурного оточення пам’ятки ЮНЕСКО - заповідника “Софія Київська”.
Фото з відкритих джерел