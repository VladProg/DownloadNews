У львівській галереї «Дзиґа» відкрилася виставки «Херсон inside/outside». Це колаборація 27 херсонських митців, які творять в еміграції та окупації.

Про це повідомляє кореспондент Укрінформу.
«З 24 лютого Херсонщину були вимушені покинути більше ніж 500 тисяч мешканців. Ми почали збиратися і спілкуватися в онлайні – спочатку лише ті, хто у безпеці. Потім ті, хто в Херсоні, знайшли спосіб долучатися – знаходили інтернет там, де його роздавали попри заборони окупантів. І ми почали говорити. Поступово приходили слова, образи і сенси, з яких ми зібрали цю виставку», - розповідає кураторка виставки Олена Афанасьєва.
За словами організаторів, ідея виставки з’явилася не відразу і як результат переживань за культурне майбутнє Херсонщини. Виставка є результатом роботи «Майстерні Артивізму», заснованої ГО «Центр культурного розвитку «Тотем» на початку 2022 року, які до 24 лютого жили і працювали в Херсоні – митці разом з громадськими активістами розробляли і проводили акції для громади і разом з громадою. Проте з початком війни херсонське творче ком’юніті розділилося на тих, хто залишився в окупованому місті, і тих, кому вдалося виїхати. Зараз херсонські митці знаходяться в Ірландії, Швейцарії, Литві, Великобританії, Польщі, Грузії, в українських містах – Львові, Києві, Одесі, Тернополі, Мукачеві. Проте також і в Херсоні.






У Львові відкрили виставку херсонських митців / Фото: Людмила Гринюк. Укрінформ


































З експозиції легко зрозуміти, хто працює в окупації, а хто - в еміграції. Якщо біля фото митця прапор України і надпис «inside», то ця людина ще досі залишається в Херсоні і творить в окупації, якщо прапор України з підписом «outside», це значить, що людина евакуювалася і працює в Україні, якщо ж прапор іншої країни - то митець виїхав на тимчасове проживання саме туди.
«Херсон зсередини/зовні – це діалог, який ми ведемо, стоячи на кордоні між вільною Україною і окупованою землею, між зрозумілим висловлюванням і нервовим зривом, між мистецтвом і спробами його знищити. Ми, як і всі українці, віримо, що Херсон буде деокуповано. Але яким він буде? Чи перетвориться на культурну пустелю, чи навпаки – магнітом потягне нас додому?», - додає Афанасьєва.
В експозиції представлені роботи та історії 27 херсонських митців, серед них - Світлана Михайлова із серією робіт «Це небо не синє», вишивальниця Анна Захаренко, яка вишиває українську сорочку, спостерігаючи з балкона за окупантами, Юля Данилевська, яка малює щоденник з окупації на білих кахлях, Панас Хитрющий, відомий своїми коміксами на колаборантів та окупантів, Валентина Іванова, яка створила кавуновий, помідоровий та рибний «Камуфляж для Херсону», Олександр Танасюк, Юлія Пляс, фотограф Михайло Кльокта та ін.
Виставку «Херсон inside/outside» можна відвідати у галереї «Дзиґа» до 13 вересня, далі організатори планують показати експозицію у Вінниці, Одесі та Києві.