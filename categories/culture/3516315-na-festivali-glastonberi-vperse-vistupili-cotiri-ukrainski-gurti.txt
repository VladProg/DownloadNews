У Великій Британії вперше за історію музичного фестивалю Ґластонбері на головній сцені виступили чотири українські гурти.

Як передає Укрінформ, про це Міністерство культури та інформаційної політики повідомляє у Фейсбуці.
“Створюємо нову музичну історію! Вперше за історію ​​фестивалю в Ґластонбері на головній сцені виступили чотири українських гурти”, - ідеться в повідомленні.

У МКІП зазначили, що “виступити на Ґластонбері — як досягти Евересту”.
Цьогоріч на фестивалі Україну представили DakhaBrakha, Джамала, Go-A та Kalush.
Українська музика підкорює не тільки серця українців, а й меломанів з усього світу, та розповідає про Україну світу, підкреслили у МКІП.

У міністерстві висловили подяку послу Великої Британії в Україні Мелінді Сіммонс за підтримку та дипломатичну допомогу, аби усі учасники гуртів зуміли вчасно потрапити на фестиваль.

Як повідомлялося, Ґластонберський музичний фестиваль відбувається з 1970 року неподалік від міста Ґластонбері. Фестиваль традиційно вважається однією із найважливіших подій музичного року у Великій Британії. Фестиваль відомий передусім рок-концертами, проте в його межах проходять також численні виступи танцювальних, фольклорних колективів.
24 червня Президент Володимир Зеленський закликав учасників Ґластонбері тиснути на політиків з метою посилити допомогу Україні у відновленні миру.
Фото: Фейсбук МКІП