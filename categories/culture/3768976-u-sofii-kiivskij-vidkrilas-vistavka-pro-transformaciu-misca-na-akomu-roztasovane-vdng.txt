У галереї «Хлібня» Національного заповідника «Софія Київська» відкрилась виставка «ВДНГ: (не)зупинений час», яка триватиме до січня 2024 року.

Як повідомляє Укрінформ, про це йдеться на сайті Міністерства культури та інформаційної політики.
Зазначається, що проєкт розповідає історію місця, де нині розташований Національний комплекс «Експоцентр України» (колишня ВДНГ), ще з часів ХVI-XVIII ст., коли ця місцина належала Києво-Печерському та Софійському монастирям. Виставка дає можливість дізнатись і про повоєнну відбудову Києва.

«Коли ми будемо відбудовувати Україну, то вочевидь, звертатимемось до кращих світових практик. Разом з тим, переконаний, що ми будемо ділитись і своїми. Наші архітектурні школи спроможні й гідні цього. Хочу побажати своїм колегам, архітекторам, митцям, не зупинятися в творенні прекрасного. Нехай завжди залишається час для втілення ваших ідей», – сказав т. в. о. міністра культури та інформаційної політики Ростислав Карандєєв.






У Софії Київській відкрилась виставка про трансформацію місця, на якому розташовано ВДНГ / Фото: Руслан Канюка, Укрінформ































У МКІП розповіли, що головний виставковий центр України побудували на місці невеликого приміського хутора Червоний трактир. Центр до 1991 року залишався «рекламною агенцією держави». Після періоду занепаду і забуття у 1991-2015 роках багатьох будівель та споруд, 19 з яких сьогодні мають статус історико-культурних пам’яток України, ВДНГ відновлюється, перетворюючись на сучасний культурно-просвітницький комплекс.


На виставці всі охочі можуть побачити унікальні артефакти XVIII-ХІХ ст., оригінальні архітектурні проєкти павільйонів ВДНГ 1940-х – 1950-х років авторства відомих українських архітекторів, креслення, інформаційні матеріали, документи, фотографії, відеоматеріали. Виставку доповнюють речі з приватних збірок та колекцій, зокрема, твори відомих українських художників Леся Подерев’янського, Андрія Богомолова, Геннадія Пугачевського, Оксани Свіжак та інших.
Як повідомлялося, у Національному центрі «Український дім» до 5 листопада триває виставка сучасних українських скульптур «Простори. Межі. Кордони», де представлені твори 40 українських митців.