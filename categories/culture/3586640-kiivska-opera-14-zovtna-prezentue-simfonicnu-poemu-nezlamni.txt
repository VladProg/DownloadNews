14 жовтня до Дня захисників і захисниць України у Київській опері відбудеться презентація симфонічної поеми «Незламні».

Про це інформує пресслужба Київської міської ради, передає Укрінформ.
«З нагоди Дня захисників і захисниць України в Київській опері 14 жовтня відбудеться презентація симфонічної поеми «НЕЗЛАМНІ». Концертну програму підготовлено спільно з джаз-квінтетом Ігоря Закуса в рамках українсько-польського проєкту «Ukraina Cho-jazz», - йдеться у повідомленні.
Зазначається, що до концертної програми увійшли твори Ігоря Закуса, які оркестровані для симфонічного оркестру і джазового квінтету, а також вірші українських поетів, написані в перший місяць повномасштабної російсько-української війни.
«Незламні – це про українців. Музика – присвячена їм. А вірші, написані в перші місяці війни, оспівують український народ, його дух і незламність. Мирного українця, який стає воїном, його батьків, дітей, українську жінку, українського солдата. Це велике музичне полотно, яке включає поезію про героїчну боротьбу українського народу за свою свободу в загарбницькій війні росії проти України. Над симфонічною поемою «НЕЗЛАМНІ» працюють кращі українські оркеструвальники, які презентують глядачам емоційну програму музично-поетичного втілення шляху українців до перемоги», – пояснили в Київській опері.
Наголошується, що концерт відбудеться 14 жовтня в Київському муніципальному театрі опери та балету (вул. Межигірська, 2).
Як повідомляв Укрінформ, у межах національного туру "Кіно заради Перемоги!" відбулося 309 кінопоказів у 13 областях України та місті Києві.