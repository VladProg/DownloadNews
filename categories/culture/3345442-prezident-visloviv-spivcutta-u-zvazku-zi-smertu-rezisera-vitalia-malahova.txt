Президент Володимир Зеленський висловив співчуття рідним, близьким і колегам народного артиста України, видатного театрального режисера, керівника Київського академічного драматичного театру на Подолі Віталія Малахова.

Як передає Укрінформ про це повідомляє Офіс глави держави у Фейсбуці.
«З життя пішов великий Майстер, чия творчість є непересічним внеском у розвиток українського театрального мистецтва. Його відданість справі життя – театру на Подолі – була прикладом для всіх», – написав Зеленський у своєму листі.
Президент додав, що мудрість і невичерпна енергія Віталія Малахова надихали молодих акторів та захоплювали поціновувачів театру.
«Схиляю голову в жалобі разом зі всіма шанувальниками великого митця та людини великого серця. Світла пам'ять про Віталія Юхимовича назавжди залишиться в наших серцях», – зазначив глава держави.
Як повідомлялося, керівник Київського академічного драматичного театру на Подолі Віталій Малахов помер у четвер, 4 листопада, на 68-му році життя.
Віталій Малахов – український театральний режисер, народний артист України (2008). Лауреат національної премії України імені Шевченка в галузі мистецтва 2008 року.
Його кар’єра розпочалася 1977 року на українському телебаченні. З травня 1978 року до вересня 1979 року він працював у Київському державному театрі російської драми імені Лесі Українки. З 1979 року очолив Київський державний театр естради.
З 1985 до 1987 року працював зі своєю трупою на базі Київського Молодіжного театру
У 1987 році Малахов створив Київський драматичний театр на Подолі, де був художнім керівником і директором.