Державне агентство України з питань мистецтв та мистецької освіти презентувало проєкт «Моя незалежність», який включає в себе короткі документальні фільми про кожну область України.

Презентація проєкту відбулася під час пресконференції в Укрінформі.
"Проєкт підготовлений до 30-річчя Незалежності України. І власне чому ми презентуємо його саме сьогодні? Саме сьогодні ми маємо 30-ту річницю від (часу проведення - ред.) Всеукраїнського референдуму, на якому більше 90 % наших співгромадян, які на нього прийшли і проголосували, підтримали незалежність нашої країни, і таким чином висловили своє бажання жити у вільній і незалежній країні. Символічна і назва цього проєкту - "Моя незалежність", і він саме про те, що для нас наша незалежність", - сказала голова Державного агентства України з питань мистецтв та мистецької освіти Галина Григоренко.
Вона зазначила, що назва проєкту “Моя незалежність” ніби переносить з рівня загальнодержавного на рівень особистісний, рівень героїв нашого сьогодення.
«Моя Незалежність» - це серія документальних короткометражних фільмів, яка складається з 26 історій про 26 талановитих українців, які представляють всі області України, Київ та Автономну Республіку Крим. Люди, які виросли чи ведуть діяльність у певній області, розповідають про свій рідний край та про свою роботу. Цей проєкт є своєрідною фіксацією різних характерів, темпів, колориту областей, які не схожі одна на одну, але водночас разом складають єдину цілісну державу.
Своєю участю проєкт підтримали: музикантка Ната Жижченко (ONUKA), письменник Сергій Жадан, телеведучий та громадський діяч Олександр Педан, акторки Наталя Сумська та Ірма Вітовська-Ванца, співак Валерій Харчишин, піаніст Олексій Ботвінов, перший заступник міністра закордонних справ України Еміне Джапарова та громадська діячка Зоя Литвин.
Реалізувала проєкт продакшн Light Communication, на чолі з продюсеркою Еліною Високовською. Команда складалась із 45 фахівців, які протягом декількох місяців працювали над створенням усіх фільмів.
Сценаристи: Ангеліна Смикало та Світлана Лихограй.
Режисери: Володимир Рудик, Катерина Лемешинська, Олексій Даруга, Андрій Оленич.
Композитори Олексій Горбик та Андрій Пономарьов створили для проєкту унікальні авторські мелодії, які відображають індивідуальність кожного регіону.
Проєкт підготовлений Міністерством культури та інформаційної політики України за сприяння Державного агентства України з питань мистецтв та мистецької освіти.
Як повідомляв Укрінформ, 1 грудня 2021 року в Україні відзначають тридцяту річницю Всеукраїнського референдуму щодо незалежності України, на якому волевиявленням народу було підтверджено Акт проголошення незалежності України, ухвалений 24 серпня 1991 року Верховною Радою.