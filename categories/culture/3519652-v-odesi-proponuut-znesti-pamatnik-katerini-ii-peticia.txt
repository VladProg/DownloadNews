На сайті Президента зареєстрована петиція про знесення пам'ятника Катерині II в центрі Одеси.

Автором петиції є Стефанія Цегельник, повідомляє Укрінформ.
«Досить виділяти мільйони гривень на утримування пам'ятника тій, хто сприяла геноциду українського і кримськотатарського народів, знищила Запорозьку Січ, впровадила політику насильницького зросійщування і диктату чужої культури, перетворивши вільних українців на рабів, затвердивши кріпацтво. В Незалежній Україні недопустимо прославляти наших поневолювачів», - йдеться у документі.
На цей час петиція набрала понад 5,3 тисячі підписів із 25 тисяч необхідних.
Як повідомлялося, 3 червня низка громадських організацій Одещини закликали очільника Одеської обласної військової адміністрації Максима Марченка демонтувати й передати на музейне зберігання пам’ятники діячам російської імперії Катерині ІІ та Олександру Суворову.
Щодо пам’ятника Катерині ІІ існує низка судових рішень, якими визнані незаконними та скасовані нормативні документи, що були підставою для встановлення монумента, а його охорона коштує місцевому бюджету близько 1500 тис. грн на рік.