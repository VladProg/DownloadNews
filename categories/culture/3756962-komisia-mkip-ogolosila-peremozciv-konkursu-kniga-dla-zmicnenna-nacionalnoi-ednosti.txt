Чотирнадцять видань перемогли у мистецькому конкурсі «Книга для зміцнення національної єдності».

Про це повідомляє пресслужба Міністерства культури та інформаційної політики, передає Укрінформ.
«9 серпня 2023 року відбулось засідання Конкурсної комісії Міністерства культури та інформаційної політики України з організації та проведення мистецьких конкурсів по мистецькому конкурсу з розроблення моделі інформаційного продукту графічного характеру та виробництва поліграфічної інформаційної продукції на тему: «Книга для зміцнення національної єдності», - зазначають у відомсті.
У списку переможців представлено 10 товариств з обмеженою відповідальністю. Зокрема, ТОВ«Бібколектор» надав проєкт «Щоденник агресії. Кн. 2» А. Курков, «Ваш автограф» - «Браво. Найсміливіше лисеня у світі (серія «Незламні тварини»)» Вадима Воротинського, Видавництво «Моя книжкова полиця» - видання «Залізниця. Несподівана історія української колії» Людмили Ільчук, «Ранок» - «Історії про життя ще 50 українців та українок» Анастасії Саєнко. ТОВ «Видавництво «Саміт-книга» надало роботи «Війна епохи постмодерну. Випробування вогнем» Михайла Сидоржевського та «РИМОВА. Час війни» ( упорядник Юлія Бережко-Камінська).
Водночас ТОВ «Друкарня «Літера» подала книгу «Рашизм – це…», написану колективом авторів за редакцією Максима Майорова, «К.І.С» - проєкт «Що Голодомор має навчити українців? Історичні паралелі між Голодомором і нинішньою російською агресією та геноцидом» Віталія Огієнка, «Креативна Агенція «Артіль» - «Пустеля. Голодомор. Український південь» Віри Марущак, а також інтерактивну книгу для підлітків «Слава Україні!» за упорядників Ігоря Степуріна й Василя Котлярова.
Також перемогли чотири проєкти від фізичних осіб, три них подав Ігор Степурін. Зокрема, фотокнигу «Бахмутська балада. Фото з війни» (упорядник Ірина Коцаб’юк), проєкт «Казки маленьких патріотів» (Казки під мирним небом) Володимира Вакуленка та книгу «Дайте, Мамо, гами... Словник Голодомору» Олекси Різниківа. Серед переможців також видання, подане Іваном Ротарчуком, «Буча: Розстріляна весна» Сергія Куліди.
Як повідомлялося, 22 червня МКІП оголосило мистецький конкурс «Книга для зміцнення національної єдності», за яким творчі спілки, організації та фізичні особи могли запропонувати видання, зокрема, із розкриттям тем української національної та громадянської ідентичності, героїчного протистояння українського народу російському загарбнику, відзначення подвигів ветеранів війни, проявлених під час захисту суверенітету, територіальної цілісності та недоторканості України.