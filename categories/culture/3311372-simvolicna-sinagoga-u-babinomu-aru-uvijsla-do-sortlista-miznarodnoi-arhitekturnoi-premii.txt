Символічна синагога «Місце для роздумів», яку у травні відкрили у Бабиному Яру в Києві, увійшла до шортлиста премії найвпливовішого журналу про архітектуру та дизайн Dezeen.

Про це повідомляє Укрінформ з посиланням на сайт видання.
За нагороду Dezeen Awards 2021 проєкт бореться у категорії Культурні будівлі.

Разом з «Місцем для роздумів» до шортлиста у цій категорії увійшли ще три об’єкти у Китаї – Виставковий центр в місті Баошань, Конференц-центр Yabuli в місті Харбін, Зал безсмертя на кладовищі Луншань в провінції Хенань та Навчальний центр з економіки й сільського господарства PANNAR в тайському місті Накхонратчасіма.
Усього видання виокремило 61 будівлю в 12 категоріях архітектурних проєктів.
Як повідомляв Укрінформ, 14 травня у День пам’яті українців, які рятували євреїв під час Другої світової війни, в Києві у Бабиному Яру урочисто відкрили символічну синагогу «Місце для роздумів».
Символічну синагогу як Місце для роздумів і молитви відкрили біля пам’ятника «Менора». Мистецький об’єкт у вигляді розкладної книжки-панорами спроєктував швейцарський архітектор Мануель Герц, професор Базельського університету.
Висота споруди – 11 метрів. Подібно до книги, вона відкривається і закривається за допомогою спеціальних механізмів. Синагога оздоблена візерунками і текстами молитов, які повторюють традиційний розпис старовинних синагог у Західній Україні, знищених під час Другої світової війни і Голокосту. Стеля прикрашена малюнками у вигляді карти зоряного неба, що відтворює положення зірок 29 вересня 1941 року - у перший день масових розстрілів в Бабиному Яру. Виготовлена із сторічної деревини дуба, що символізує зв’язок трагічних подій у Бабиному Яру і сьогодення.