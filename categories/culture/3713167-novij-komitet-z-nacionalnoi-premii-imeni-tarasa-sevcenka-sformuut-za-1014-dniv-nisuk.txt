Оновлений склад комітету Шевченківської премії сформується за 10-14 днів.

Як повідомляє кореспондент Укрінформу, про це новопризначений голова Комітету з Національної премії імені Тараса Шевченка Євген Нищук заявив під час пресбрифінгу, що відбувся в музеї Тараса Шевченка.
"Для себе я вже бачу пул. Однак я маю переговорити зі всіма кандидатурами. Я думаю, що це займе 10-14 днів", - сказав він.
Нищук зауважив, що склад комітету буде оновлено майже на 100%, а члени попередньої команди долучатимуться до роботи як експерти. За його словами, у комітеті він бачить лауреатів премії попередніх років, осіб, "які ще не здобули Шевченківську премію і розуміють, що не зможуть на неї претендувати на час виконання обов'язків", а також представників мистецьких спілок. Усього до комітету планується долучити 15-16 осіб.
"Члени комітету зможуть подавати свої пропозиції щодо експертів, щоб не було так, що я нав'язую якісь речі. Має бути комфортна, довірлива робота, яка приведе до результату лауреатів", - підкреслив він.
Водночас голова комітету зауважив, що під час обрання членів комітету Шевченківської премії він зважає на фаховість кандидата, громадянську позицію, а також на те, чи довірятиме йому культурна спільнота. Злагоджена робота комітету, на його думку, має підтримати бренд Шевченківської премії, який даватиме промоцію для своїх лавреатів та їхніх робіт.
Як повідомляв Укрінформ, Президент Володимир Зеленський призначив Євгена Нищука головою Комітету з Національної премії імені Тараса Шевченка, звільнивши з цієї посади Юрія Макарова, згідно з указом №288/2023.