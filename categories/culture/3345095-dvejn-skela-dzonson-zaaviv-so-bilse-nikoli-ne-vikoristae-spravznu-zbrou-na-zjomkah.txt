Американський актор й зірка Голлівуду Двейн "Скеля" Джонсон повідомив, що більше ніколи не буде використовувати справжню вогнепальну зброю під час зйомок кіно після того, як відомий актор та продюсер Алек Болдвін випадково вбив оператора - 42-річну Галину Гатчінс (Андросович).

Як передає Укрінформ, про це повідомляє Sky News.
«Я можу говорити від імені (кінокомпанії – ред.) Seven Bucks Productions, ми більше ніколи не будемо використовувати справжню зброю у (зйомках – ред.) будь-якого телевізійного шоу чи кіно», - заявив Джонсон.
Актор також додав, що під час його зйомок будуть використовувати гумові пістолети, а вже після зйомок професіонали ретушують цю зброю, щоб вона виглядала справжньою.
Раніше 214 голлівудських кінооператорів виступили з ініціативою заборонити використання справжньої вогнепальної зброї на знімальному майданчику.
Як повідомляв Укрінформ, 21 жовтня під час зйомок художнього фільму Rust ("Іржа") у штаті Нью-Мексико відомий актор та продюсер Алек Болдвін випадково вбив оператора - 42-річну Галину Гатчінс (Андросович), яка мала українське походження. Окрім того, поранення зазнав 48-річний режисер Джоел Соуз.
Болдвін вистрілив з реквізитної зброї, що мала бути заряджена холостим набоєм. Матеріали слідства свідчать про те, що помічник режисера Дейв Голлс передав зброю Болдвіну, запевнивши його у тому, що вона не заряджена бойовими набоями.