На міжнародній конференції в італійському місті Пергола експерти заявили, що знайшли нову картину Рафаеля.

Як передає Укрінформ, про це повідомляє ANSA.
Картина із зображенням обличчя К’яри Фанчеллі, дружини Перуджіно (П'єтро Перуджіно — художник доби Відродження в Італії), була намальована на дерев’яній панелі з тополі розміром 46 см на 34 см.

Картина, датована 1504 роком, належить до іноземної приватної колекції. Група вчених приписала картину майстру епохи Відродження Рафаелю.
Зазначається, що відповідне оголошення на конференції «Бачення досконалості Рафаеля Санті» відбувається перед публікацією наступного тижня дослідження щодо атрибуції цієї картини йому в журналі Arts and Sciences.
Дослідження має назву «Магдалина Рафаеля, коли учень перевершує вчителя».
Як відомо, Рафаель Санті — італійський живописець, графік і архітектор умбрійської, а згодом римської школи. Один з найяскравіших представників мистецтва епохи Високого Відродження, або римського класицизму початку XVI століття. За своє недовге життя він став одним з найславетніших і багатих художників Італії.
У 1500 році Рафаель перебрався до Перуджі, пішов вчитися до майстерні П'єтро Перуджино. У майстерні Перуджино молодий Рафаель працював чотири роки — до 1504-го. Вплив художньої манери Перуджино відчутний у ранніх творах Рафаеля.