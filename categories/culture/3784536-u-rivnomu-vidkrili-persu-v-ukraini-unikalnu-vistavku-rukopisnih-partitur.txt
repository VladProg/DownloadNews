У Рівному відкрили першу в Україні унікальну виставку рукописних партитур «Рукописні партитури церковної музики з історичної Волині кінця ХІХ - середини ХХ століття».

Як передає Укрінформ, про це повідомляє Рівненська облрада.

«В Рівному відкрили першу в Україні унікальну виставку рукописних партитур. Вона проходить в Рівненському обласному краєзнавчому музеї та має назву «Рукописні партитури церковної музики з історичної Волині кінця ХІХ - середини ХХ століття», - йдеться у повідомленні.
Як зазначається, виставку привіз до Рівного та презентував голова Всеукраїнського хорового товариства імені Миколи Леонтовича, хормейстр Національної опери України, заслужений діяч мистецтв України Олександр Тарасенко.
Як інформують в облраді, усі експонати виставки зібрані у селах та містах історичної Волині - Рівненській, Волинській та Тернопільській областях.
Підкреслюється, що найбільшою колекцією виставки є колекція Рівненської духовної семінарії.
Як розповіли у музеї, рукописи партитур церковної музики - це важливе надбання українського сакрального мистецтва. Водночас є забутим видом культурної діяльності. Ці шедеври більш як 100 років зберігаються у церквах та приватних бібліотеках.
«На сьогодні не кожен хор може виконати ці твори через їхню складність, оскільки це музика професійна та написана професійними українськими і зарубіжними композиторами. Нам належить зараз зберегти ці документи, які свідчать про високий рівень хорової культури», - розповідає Тарасенко.
Рукописи того часу переписували регенти православних церков краю, які переважно були вихованцями Кременецьких регентських курсів Євгена Капітонця.
Як повідомляв Укрінформ, у Рівненській обласній філармонії відкрилася виставка «Любомирські на Рівненщині 300 років».
Фото: FB-сторінка Рівненського обласного краєзнавчого музею