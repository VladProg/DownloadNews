Міністр культури та інформаційної політики Олександр Ткаченко закликав ЮНЕСКО призупинити головування росії в Комітеті всесвітньої спадщини.

Як передає Укрінформ, про це Ткаченко написав у Фейсбуці.
"Вчора у Мексиці розпочалася Всесвітня конференція UNESCO з культурної політики та сталого розвитку - Mondiacult 2022. Мав честь також виступити перед міжнародною спільнотою та закликав ЮНЕСКО призупинити головування росії в Комітеті всесвітньої спадщини. Тому що представникам смерті та руйнування не місце у такій поважній світовій організації. А у всьому світі - не повинно бути місця подібним актам вандалізму щодо культурної спадщини будь-якої країни", - написав міністр.
Він висловив сподівання, що такі важливі сигнали будуть відображені у Декларації такого масштабного міжнародного заходу, як Mondiacult 2022.
Ткаченко наголосив, що для всього світу настав час діяти та показати, що вони залишаються вірними своїм фундаментальним цінностям.
"Поміж тим я радий був передати і слова подяки міжнародній спільноті за безпрецедентну підтримку. Ми сподіваємося, що світ і надалі продовжить підтримувати Українську державу і українську культуру - особливо напередодні зими, коли наші зруйновані культурні об'єкти потребують консервації", - додав міністр.
Як повідомляв Укрінформ, МКІП та Нацрада з питань телебачення і радіомовлення звернулися до Єврокомісії щодо маніпуляцій про війну в Україні в ефірі російської версії телеканалу Euronews.