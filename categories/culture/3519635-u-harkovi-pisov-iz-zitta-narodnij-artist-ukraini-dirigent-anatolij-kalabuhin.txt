У Харкові на 93-му році життя помер народний артист України, диригент Анатолій Калабухін.

Про це повідомила пресслужба Харківської міської ради, передає Укрінформ.
«Харківський міський голова Ігор Терехов, міська рада та її виконавчий комітет висловлюють співчуття рідним та близьким Анатолія Калабухіна - видатного диригента та педагога, Почесного громадянина міста Харкова, Народного артиста України, який помер учора, 30 червня, на 93-му році життя», - йдеться у повідомленні.
Анатолій Калабухін народився 21 червня 1930 р. у Луганську. Закінчив Харківську консерваторію як домрист. З 1952 р. диригував у Харківському театрі опери та балету ім. Лисенка. Також протягом 1968 - 1973 рр. був головним диригентом і художнім керівником Харківської філармонії.
Із 1953 р. викладав у Харківській консерваторії - Інституті мистецтв (нині Національний університет мистецтв ім. Котляревського), з 1972 р. - доцент, з 1979 р. - професор, у 1979 - 2019 рр. — завідувач кафедри оперної підготовки.
Анатолій Калабухін здійснив постановки оперних і балетних вистав: «Запорожець за Дунаєм» Гулака-Артемовського, «Наталка Полтавка», «Коза-дереза», «Пан Коцький», «Утоплена», «Тарас Бульба» Лисенка, «Катерина» Аркаса, «Назар Стодоля» Данькевича, «Дон Жуан», «Весілля Фіґаро» Моцарта та ін.
Виступав із симфонічними оркестрами Києва, Львова, Дніпра, Запоріжжя, Тбілісі та Алмати. Разом із Харківським академічним театром опери та балету ім. Лисенка неодноразово гастролював за кордоном.
З 1989 до 2009 року очолював Харківське обласне відділення Національної всеукраїнської музичної спілки.