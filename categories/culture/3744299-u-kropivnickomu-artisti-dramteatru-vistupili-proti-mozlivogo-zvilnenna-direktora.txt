У Кропивницькому артисти Кіровоградського академічного обласного українського музично-драматичного театру зареєстрували петицію.на підтримку директора театру, який раніше заявив про тиск з боку облради,

Про це передає кореспондент Укрінформу.






У Кропивницькому артисти музичного драмтеатру виступили проти можливого звільнення директора/Фото: Мирослава Липа




























Петицію від комунального закладу «Кіровоградський академічний обласний український музично-драматичний театр імені Кропивницького» оприлюднили на платформі місцевих петицій E-Dem.
«Вважаємо за недоцільне та порушенням закону ініціативу депутатської комісії з питань власності про намір оголошення конкурсу на посаду директора Театру корифеїв», - йдеться у тексті петиції.
Також у петиції закликають припинити політичну атаку на комунальний заклад зі сторони Кіровоградської обласної ради, про яку раніше повідомив очільник театру В'ячеслав Вандрашек.
Як повідомляла Кіровоградська обласна рада, постійна комісія з питань власності рекомендувала голові обласної ради провести конкурси на посади керівників семи закладів у сферах освіти, науки та культури, серед яких і театр імені Кропивницького. Також облрада опублікувала відповідне рішення.
Але директор театру говорить, що за умовами контракту обіймає свою посаду до кінця воєнного стану і вважає призначення конкурсу неправомірним.
«Ми пишемо запит до обласної ради з проханням пояснити, яким чином комісія може прийняти рішення про конкурс на вакантну посаду, якщо посада не є вакантною. Тому що цю посаду займаю я, а мій контракт діє до кінця воєнного стану. Якщо навіть з цим не погоджуються і вважають, що мене мали призначити в.о., а не просто директором, звертайтеся до суду. Якщо зараз провести конкурс і призначити нового керівника, то йому доведеться не просто зайняти моє крісло, а сісти мені на руки, тому що це крісло – зайняте», - наголосив Вандрашек під час пресконференції у театрі.
Окрім того, він заявив про тиск зі сторони обласної ради: «Мені сказали: "Йди, ти не наш"». Також Вандрашек зазначив, що ситуація відбувається з відома голови обласної ради.
«Без рішення і дозволу голови обласної ради цього б не було. Він голова облради, він мій керівник, він має мене захищати. А у мене ситуація – навпаки», – сказав Вандрашек.
Голова Кіровоградської обласної ради Юрій Дрозд стверджує, що конкурс призначають у межах закону.
«Керівники комунальних підприємств, закладів і установ спільної власності області мають бути призначені за результатами конкурсів та голосування на сесії обласної ради. Це стосується не лише театру, в якому, до речі, також оголошують конкурси на посади, і в цьому вбачаємо лише позитив, а й решти комунальних установ», – прокоментував голова обласної ради Юрій Дрозд.
Артисти театру також ініціювали пресконференцію, під час якої повідомили, що підтримують чинного директора театру та проти призначення конкурсу.
На події навколо театру в Кропивницькому відреагувала також Національна спілка театральних діячів України.
«Чи є підстави оголошувати конкурс на невакантну до припинення чи скасування воєнного стану посаду директора - художнього керівника Кіровоградського академічного обласного українського музично-драматичного театру ім. М. Л. Кропивницького? Мабуть, що ні. Для цього потрібно, аби В’ячеслав Вандрашек або звільнився сам (про що йому неодноразово натякали), або звільнити відповідно до законодавства. І для звільнення мають бути серйозні підстави. А закиди на кшталт «не наш» або «чиясь там людина» нічого спільного із чинним законодавством не мають», - йдеться в повідомленні спілки у Фейсбуці.
В’ячеслав Вандрашек керує робою театру у Кропивницькому з грудня 2022 року. До російського вторгнення працював головним адміністратором Херсонського театру імені Куліша головним адміністратором та був співорганізатором міжнародного театрального фестивалю «Мельпомена Таврії».