Українська оперна прима Людмила Монастирська виконала головну партію у виставі «Турандот» і зірвала овації на сцені нью-йоркської Метрополітен-опера.

Про це розповіла дружина Президента Олена Зеленська у Телеграмі, повідомляє Укрінформ.
«Загорнута в український прапор, українська оперна прима Людмила Монастирська зібрала овації на сцені нью-йоркської Метрополітен-опери», - написала перша леді.
Вона розповіла, що Монастирська не просто виконала головну партію у відомій опері «Турандот» Джакомо Пуччіні – вона замінила в ній росіянку Анну Нетребко, яку звільнили за проросійську позицію.
Зеленська нагадала слова генерального директора Метрополітен-опера Пітера Гельба щодо звільнення росіянки: «В умовах, коли Путін вбиває безневинних жертв в Україні, ми не мали іншого варіанту».
Водночас дружина Президента зауважила, що батьки, син та брат Людмили Монастирської залишаються в Україні.
«Я неймовірно вдячна пані Людмилі за відстоювання України на світовій сцені, що нині перетворилася на культурний фронт», - додала перша леді, запропонувавши насолодитися надзвичайним сопрано артистки.

Як повідомлялося, Нью-йоркська «Метрополітен-опера» запропонувала відомій українській оперній співачці Людмилі Монастирській участь у виставі «Турандот» замість російської виконавиці Анни Нетребко.