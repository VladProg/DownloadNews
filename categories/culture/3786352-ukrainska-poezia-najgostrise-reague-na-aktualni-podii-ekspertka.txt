Українська поезія сьогодні найгостріше реагує на події, що відбуваються.

Про це заявила виконавчий продюсер Суспільного радіо «Культура» Ірина Славінська у програмі "Укрінформ: Вечірній стрім".
За її словами, у нинішніх умовах для багатьох людей важливо відчувати тісніший зв'язок зі своєю українською ідентичністю. Хтось відкриває для себе українську культуру вперше, а у когось з'явилося бажання краще пізнавати свою культуру.

"Парадоксальним чином, напевно, найгострішою в реакції на актуальність сьогодні є українська поезія. Не публіцистика, не колонки, не твіти, а саме те, що ми можемо прочитати в соцмережах від українських поетів та поетес", - вважає Славінська.
За її словами, голоси українок, які пишуть чудові вірші і читають їх різними мовами в різних країнах, лунають надзвичайно потужно.
Своєю чергою журналістка і поетеса Олена Гусейнова зауважила, що так само "працює" і фотографія.

"Ми можемо згадати Малолєтку або Чернова (українські фоторепортери Євген Малолєтка і Мстислав Чернов удостоєні міжнародних нагород за репортаж з окупованого Маріуполя - ред.). Без цих фотографій ми теж мало що розказали б самі про себе", - сказала вона.
На переконання Гусейнової, культура зараз дає людям змогу пережити певний трагічний досвід, і українська поезія "має запропонувати щось таке, щоб це подолати".
Як повідомлялося, близько 30 тис. віршованих творів про війну в Україні опубліковано на порталі «Поезія вільних».