Візит Ірми Вітовської-Ванци 26 липня із передпрем’єрою фільму «Між нами» стане першою подією нового культурного проєкту – осередку «Кіноспільнота».

Про це повідомляє пресслужба Державного агентства з питань кіно на сторінці у Фейсбуці, повідомляє Укрінформ.
«Перша подія проєкту відбудеться 26 липня о 18:00 у Червоній залі Будинку кіно. Красива, талановита та харизматична, еталон жіночності та приклад жорсткої громадянської позиції, українська акторка Ірма Вітовська-Ванца говоритиме з глядачами про свій "фронт", перед допрем’єрним показом фільму "Між нами", в якому вона є виконавицею однієї з головних ролей», - ідеться у повідомленні.
Зазначається, що психологічний трилер режисерки Соломії Томащук «Між нами/ Between Us», створений «UP UA STUDIO» за підтримки Держкіно, є дебютною роботою кіномитчині. Акторський склад, зокрема, Анастасія Пустовіт, Дмитро Сова, Ірма Вітовська, Євген Єфремов, Ганнуся Ярмоленко, розповідатимуть «історію про вибір, який доводиться робити між близькими та мораллю, коли іншого варіанту розвитку подій не існує».
Як повідомлялося, вийшов офіційний трейлер дебютної художньої стрічки режисерки Соломії Томащук «Між нами/ Between Us». Слоган фільму – «Тільки нікому не кажи».