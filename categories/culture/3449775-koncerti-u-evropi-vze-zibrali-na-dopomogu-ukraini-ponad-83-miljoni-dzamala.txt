Завдяки концертам у різних країнах Європи на допомогу Україні вже зібрано більш як 83 мільйони євро.

Про це розповіла співачка Джамала у Фейсбуці, передає Укрінформ.
«Нам уже вдалося зібрали понад 83 мільйони євро на допомогу Україні. Зараз кожен використовує свій ресурс, щоб допомогти. Я вважаю своїм обов'язком розповідати про злочини росії мільйонам людей по всьому світу та закликаю допомагати нам. Тільки завдяки європейським друзям нам вже вдалося зібрати мільйони», - написала співачка.
За її словами, €3,3 млн відправили глядачі фіналу Нацвідбору на Євробачення у Берліні, проте загалом у рамках кампанії ARD зі збору коштів для людей в Україні було зібрано близько €67 мільйонів.

Співачка пояснила, що кошти передані організаціям Aktion Deutschland Hilft та Bündnis Entwicklung Hilft, які надають допомогу українцям.
Також Джамала зауважила, що €52 тис. зібрали на шоу The Voice у Литві й передали Blue/Yellow, які допомагають українській армії.
Крім того, €950 тис. зібрано на концерті We are one у Бухаресті, до якого долучилися Том Оделл, Армін ван Бюрен та інші, внески з якого передали румунському Червоному хресту.
Співачка також зазначила, що £13,4 млн. зібрано на Concert For Ukraine у Бірмінгемі, у лайві взяли участь Ед Ширан, Грегорі Портер та інші.
Як повідомляв Укрінформ, в Іспанії на 6 квітня заплановане спеціальне музичне шоу Unidos por la paz: Ucrania en el corazón («Об’єднані заради миру: Україна в серці») на підтримку нашої країни. Від України на сцену в Іспанії вийдуть Джамала з піснею «1944», яка принесла їй перемогу на Євробаченні-2016, та NK (псевдонім Насті Каменських).