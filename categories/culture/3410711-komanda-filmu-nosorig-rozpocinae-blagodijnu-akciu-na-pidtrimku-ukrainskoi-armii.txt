Команда фільму «Носоріг» режисера Олега Сенцова розпочинає благодійну акцію на підтримку української армії.

Як передає Укрінформ, про це повідомляє компанія «Артхаус Трафік».
«Починаючи з 24 лютого, 10 гривень з продажу кожного квитка на сеанси в усіх кінотеатрах країни, де показують стрічку, підуть на підтримку Благодійного фонду «Повернись живим», який допомагає українським ветеранам та військовим, що воюють на Донбасі», - ідеться в повідомленні.
Як зазначається, «Носоріг» – кримінальна драма про бурхливі 90-ті українського режисера Олега Сенцова. Історія фільму заснована на реальних подіях 90-х в Україні. Головний герой на прізвисько Носоріг потрапляє до кримінального світу і починає свій кривавий шлях, який приведе його зовсім не туди, куди він очікував.
Світова прем’єра фільму відбулася на 78-му Венеційському кінофестивалі в офіційній конкурсній програмі «Горизонти», українська – на Київському тижні критики. Стрічка Сенцова була визнана найкращою на Стокгольмському міжнародному кінофестивалі, а права на онлайн-прем’єру придбав стрімінговий сервіс Netflix.
В «Артхаус Трафік» нагадали, що перед прем'єрою «Носорога» на Венеційському кінофестивалі команда фільму провела акцію на підтримку політв’язнів у Російській Федерації та в окупованому Криму.
«Повернись живим» – це багатоцільова громадська організація, яка складається з благодійного фонду по допомозі армії, навчального відділу для військових, ветеранського відділу, аналітичного центру та нішевого медіа. Всі кошти, що надходять на рахунки Благодійного фонду, використовуються виключно на потреби армії.
У широкий український прокат «Носоріг» вийшов 17 лютого. "За перший вікенд фільм зібрав 3 689 711 гривень", - повідомили в "Артхаус Трафік".