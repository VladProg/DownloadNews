Музична п’єса української композиторки Влади Купріянової з окупованого Ізюму на Харківщині зазвучала на міжнародному фестивалі композиторів у Великій Британії.

Про це кореспонденту Укрінформу розповіла учасниця фестивалю Влада Купріянова.
«Мою п'єсу для оркестру “Dancing on glass” ("Танці на склі") на міжнародному фестивалі композиторів зіграв британський оркестр. Це все було дуже хвилююче, коли зал піднявся і аплодисментами підтримав Україну, музичний твір, який написала ще до російської агресії, але нині він став життєстверджуючим символом загальноукраїнського спротиву ворогу», - розповіла Купріянова.






Українська класична музика зазвучала на фестивалі у Великій Британії / Фото: Влада Купріянова та з відкритих джерел






















За її словами, участь у фестивалі до останнього дня була під питанням. Композиторка виїхала з Ізюму в перший день війни. Усі ноти, партитури та начерки залишилися вдома. Разом із чоловіком взяли лише кішку, все необхідне та виїхали на захід України.
«Перші тижні я не могла думати про вирішення технічних питань - як доїхати до Англії та де знайти вечірню сукню. Страшні новини приходили щодня, особливо від родичів, які залишилися в Ізюмі в жахливих умовах, - без опалення і води під постійними авіаударами. Тож в цих умовах я не могла навіть уявити, що через декілька тижнів я зможу все ж таки дістатися Англії, щоб взяти участь у міжнародному фестивалі композиторів», - зазначила Купріянова.
Однак англійські колеги-композитори постійно були на зв'язку, наполягаючи на особистій присутності Влади під час прем’єри. Витрати на поїздку взяла на себе шотландська благодійна організація Boys' Brigade з міста Данблейн.
Купріянова наголосила, що і в дорозі, і в самій Англії постійно відчувала підтримку та доброзичливість. На фестивалі п’єсу «Танці на склі» виконав британський оркестр на чолі з диригентом Джеком Вонгом, а балет Lasolepa Dancers здійснив вражаючу хореографічну постановку.
Такі імениті композитори, як Пол Льюїс та Гаррі Джадд захоплено відгукнулись про цей музичний твір, українську музику, яка вперше за десять років прозвучала на фестивалі.
Як повідомлялося, Влада Купріянова пише музику до фільмів. Зокрема, за підтримки Державного агентства України з питань кіно і Міністерства культури та інформаційної політики України, у 2021 році на Тернопільщині розпочав свій прем’єрний шлях фільм "Дотик Пінзеля" з музикою Купріянової. А продюсерка цього фільму, Наталія Шевчук, зараз захищає Україну у лавах ЗСУ.
Купріянова закінчила фаховий коледж у Харкові, згодом консерваторію, донедавна жила в Ізюмі, звідки під час російської агресії їй разом з родиною вдалося евакуюватися на Львівщину.
Раніше повідомлялось, що британський оркестр відмовився виконувати твори Чайковського через вторгнення росії в Україну. Оркестр мав грати твори на військові теми: увертюру "1812 рік" та "Слов'янський марш", написаний напередодні російсько-турецької війни 1877-1878 років. В обох звучить гімн російської імперії. Ще один твір із скасованої програми - друга симфонія композитора, яка називається "Малороссийской".
International Composers Festival – щорічний фестиваль, що збирає найвідоміших композиторів сучасності. Серед них Джон Вільямс, який написав саундтреки до «Гаррі Поттера» та «Зоряних воєн», Том Хов, співавтор саундтреку до серіалу «Тед Лассо», за що був номінований на американську телевізійну нагороду Еммі.