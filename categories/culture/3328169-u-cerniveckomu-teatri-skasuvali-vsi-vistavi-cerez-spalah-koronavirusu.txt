У Чернівецькому обласному музично-драматичному театрі 24 працівники, серед яких 10 акторів, захворіли на COVID-19. Скасовані всі заплановані вистави.

Про це кореспонденту Укрінформу розповів директор театру Юрій Марчак.
"Наразі маємо 24-х працівників, які захворіли на коронавірус. Серед них - 10 акторів театру. Через це всі спектаклі ми скасували на невизначений час", - повідомив Марчак.
За його словами, інші актори театру наразі готуються до гастролей у Львові, тому грати спектаклі у театрі просто немає кому.
"Надіємось, що актори якнайшвидше одужають та повернуться до звичного ритму життя", - додав директор театру.
Також, за його словами, актори готуються до фестивалю, який присвячений 400-річчю Хотинської битви. Там чернівецькі театрали мають відтворити тогочасні бої.
Розпочати свято має трупа драмтеатру прологом історичної події на 40 хвилин. Наразі заплановане дійство готують до показу.
Як повідомлялося, за минулу добу, 5 жовтня, у Чернівецькій області провели 3262 дослідження на коронавірус, з них 484 - позитивні. За увесь час пандемії на Буковині COVID-19 інфікувалися 92 050 осіб, 2088 людей померли, 82 614 пацієнтів одужали.
В Україні за добу 5 жовтня зафіксовано 12 662 нових підтверджених випадків коронавірусної хвороби COVID-19 (з них дітей – 1 186, медпрацівників – 271).
Фото: facebook.com/dramtheater