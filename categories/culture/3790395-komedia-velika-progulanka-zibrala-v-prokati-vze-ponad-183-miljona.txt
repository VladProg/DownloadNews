Касові збори сімейної комедії «Велика прогулянка» за сім прокатних вікендів склали 18 335 717 гривень.

Як передає Укрінформ, про це повідомляє пресслужба Державного агентства України з питань кіно.
«Після сьомого вікенду прокату фільму «Велика Прогулянка» кількість придбаних квитків становить 128 886, а бокс-офіс склав 18 335 717 грн», - йдеться у повідомленні.
У Держкіно зазначають, що прокат стрічки триває.
Як повідомлялося, сімейна комедія «Велика прогулянка» режисера Олега Зборовського створена за підтримки Держкіно. Головні ролі у фільмі зіграли Олена Кравець, Юрій Ткач, Ірина Гатун та Андрій Ісаєнко. Також на екрані з’являються Verka Serduchka з мамою.
У січні 2022 року Держкіно презентувало офіційний трейлер комедії. Вихід стрічки в прокат був запланований на 24 лютого того ж року.
Натомість на екрани українських кінотеатрів «Велика прогулянка» вийшла 5 жовтня 2023 року. Після першого прокатного вікенду касові збори фільму сягнули понад 6 млн гривень.