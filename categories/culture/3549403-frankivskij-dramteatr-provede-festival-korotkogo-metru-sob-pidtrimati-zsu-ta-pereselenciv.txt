Франківський драмтеатр 15-18 вересня проведе фестиваль короткого метру «4 на 3», щоб зібрати кошти для допомоги переселенцям та ЗСУ.

Про це в Івано-Франківську на пресконференції повідомила заслужена артистка України та координаторка гуманітарного логістичного центру при театрі «Рух опору – Рух допомоги» Надія Левченко, передає кореспондент Укрінформу.
«15-18 вересня у партнерстві ми проведемо фестиваль короткого метру «4 на 3». Це маленька нагадайка про наш мультидисциплінарний фестиваль «Porto Franko», яким гуділо наше місто. Гудіти ми будемо менше, але трішки повернемо настрій і всі кошти, які ми зберемо за події, будуть направлені на волонтерський центр «Рух опору – Рух допомоги» та на допомогу нашим хлопцям (військовим - ред.)», - зазначила Левченко.
Вона уточнила, що за ці кошти центр планує придбати харчові продукти, медикаменти та засоби гігієни для переселенців і людей, які перебувають у зоні бойових дій.
Левченко зауважила, що від початку війни театр займається волонтерством, відкривши гуманітарний центр «Рух опору – Рух допомоги».
«Волонтеримо й досі. Щоправда об’єми допомоги зменшились. Стало важче діставати гуманітарну допомогу, але потреби зростають, тому ми не збираємось зупинятись», - додала Левченко.
Відомо, що на кожну виставу Франківський драмтеатр безкоштовно віддає 50 квитків для ВПО. Також театр відправив на передову автомобіль, кошти на який зібрали через благодійні покази.
Від початку війни Івано-Франківська область прийняла понад 150 тисяч переселенців.
Як повідомляв Укрінформ, Франківський драмтеатр розпочне новий театральний сезон постановкою «Бій за Україну». В Тернополі виставу покажуть 14 серпня, в Івано-Франківськ - 16 серпня. Усі зібрані кошти за квитки передадуть на підтримку ЗСУ.