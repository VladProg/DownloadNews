Міністр культури та інформаційної політики України Олександр Ткаченко і генеральний секретар Ради Європи Марія Пейчинович-Бурич у Страсбурзі, Франція, підписали оновлену Конвенцію Ради Європи про спільне кіновиробництво.

Як передає Укрінформ, про це Ткаченко повідомив у Телеграмі.
За словами міністра, конвенція дозволить українським кінематографістам продовжувати спільне виробництво фільмів з європейськими колегами.
«До нещодавнього часу використовували положення Конвенції, розроблені ще з моменту її заснування – з 1992-го року. За 30 років змінилося чимало, й правила копродукції між країнами необхідно було змінювати, аби вони діяли максимально ефективно. Оновлена версія відповідає сучасним умовам кіновиробництва», - зазначив Ткаченко.
За його словами, документ розширює сферу застосування Конвенції, відкривши її для приєднання держав, що не є членами Ради Європи, та запровадивши поняття «офіційна міжнародна ко-продукція» замість поняття «офіційна європейська ко-продукція».
Конвенція змінює мінімальну (5% замість 10%) та максимальну (80% замість 70%) пропорції часток участі кожного співвиробника. У двосторонньому спільному виробництві частка участі зменшується до 10% (замість 20%), а максимальна частка зростає до 90% (замість 80%).
Конвенція вносить зміни до бальної системи оцінювання європейських елементів у ко-продукції, а також впроваджує спеціальні бальні системи оцінювання для таких категорій, як художні, анімаційні та документальні проєкти.
Документ передбачає надання статусу спільного виробництва у два етапи: попереднє визнання статусу до початку зйомок та остаточне визнання статусу після завершення зйомок та подання всіх документів.
Передбачена також можливість перегляду тексту Конвенції: рада правління фонду «Єврімаж» здійснюватиме функцію моніторингу та зможе пропонувати необхідні технічні зміни до тексту. Представники держав, які не є членами «Єврімаж», але приєдналися до конвенції, братимуть участь у засіданнях Ради правління фонду «Єврімаж» для розгляду цього питання.
«Підписання конвенції є частиною розвитку кіно в Україні, на рівні із покращенням умов для отримання кеш-рібейтів іноземним компаніям, що знімають в Україні, з розвитком спільного виробництва в межах «Єврімаж» та збільшенням можливостей для піднесення кіноіндустрії в Україні», - наголосив Ткаченко.
На зустрічі сторони також обговорили збереження культурної спадщини України на тимчасово окупованих територіях та в Криму і подальші кроки моніторингу цієї ситуації.
Порушувалися й питання активності України в багатьох інших сферах: збереження культурних цінностей в зонах конфлікту, забезпечення прав національних спільнот та боротьби з дезінформацією.
За словами Ткаченка, Пейчинович-Бурич високо оцінила участь України в багатьох програмах Ради Європи і «підкреслила важливу роль експертів РЄ в розробленні кількох законів, що зараз обговорюються в Україні, зокрема про національні спільноти та про медіа».
«Приємно був вражений тим, що генеральний секретар слідкує за новинами нашої країни та добре знається на ситуації: вона брала участь в Саміті Кримської платформи у серпні цього року та відвідувала Україну в листопаді, а також була на кордоні між тимчасово окупованим Кримом та Україною в Чонгарі. Сподіваюся, що підписання та подальша імплементація Конвенції стане поштовхом до появи крутих спільних міжнародних проєктів. Актуалізація умов у кращий бік лише сприятиме цьому розвитку», - наголосив Ткаченко.
Як повідомляв Укрінформ, Київ із Софійським собором посів четверту позицію у п’ятірці найінстаграмніших місць з об’єктами ЮНЕСКО.