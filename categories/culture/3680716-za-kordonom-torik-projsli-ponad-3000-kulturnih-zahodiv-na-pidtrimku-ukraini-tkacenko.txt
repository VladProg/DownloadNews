Минулого року за кордоном відбулося більше 3000 культурних подій, спрямованих на підтримку України.

Про це повідомив міністр культури та інформаційної політики Олександр Ткаченко в ефірі телемарафону, передає кореспондент Укрінформу.
"Понад 3000 мистецьких акцій, виставок, концертів відбулося за кордоном, де наші колеги, представники культури збирали сотні мільйонів гривень на підтримку Збройних сил України, на підтримку України", - сказав він.
Крім того, Ткаченко зазначив, що в українських театрах відбулося торік 50 прем'єр.
Міністр додав, що близько 80% представників сфери культури продовжують працювати в Україні і потребують підтримки держави.
Як повідомлялося, у червні цього року на найбільшій спортивній арені Англії - стадіоні Вемблі у Лондоні, відбудеться благодійний концерт з метою збору коштів для постраждалих унаслідок російської агресії проти України.