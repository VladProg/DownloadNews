Український ПЕН оголосив 14 видань, які увійшли до довгого списку на здобуття Премії імені Юрія Шевельова за найкращу українську книжку есеїстики 2023 року.

Як передає Укрінформ, про це повідомляється на сайті PEN Ukraine.

"15 жовтня Український ПЕН завершив прийом зголошень на здобуття Премії імені Юрія Шевельова за найкращу українську книжку есеїстики 2021 року. Після аналізу поданих заявок на відповідність технічним і жанровим критеріям Премії члени Капітули оголосили довгий список номінантів", - ідеться у повідомленні.
До довгого списку увійшли:

Віра Агеєва, "Марсіани на Хрещатику. Літературний Київ початку XX століття" (Віхола);
Володимир В'ятрович, "Наша столітня. Короткі нариси про довгу війну" (Ранок);
Іван Гоменюк, "Мурашник. Нотатки на манжетах історії Галичини, Буковини та Закарпаття" (Віхола);
Сергій Громенко, "Чому Україна виграє?"(Vivat);
Андрій Гудима, "69 спецій для Серця" (Видавництво Старого Лева);
Андрій Гуменюк, "Африка" (Видавництво Старого Лева);
Катерина Зарембо, "Схід українського сонця" (Човен);
Євгенія Кузнєцова, "Мова-меч. Як говорила радянська імперія" (Твоя підпільна гуманітарка);
Віталій Михайловський, "Наші королі — Reges Nostri. Володарі та династії в історії України (1340–1795)" (Темпора);
Олександр Михед, "Позивний для Йова. Хроніки вторгнення" (Видавництво Старого Лева);
Костянтин Москалець, "Спорудження мосту" (Видавництво Старого Лева)
Галина Петросаняк, "Наш сусід Альберт Гофман" (Видавництво 21);
Ірина Славінська, "Повітряна й тривожна книжка" (Vivat);
Андрій Содомора, "Під чужою тінню" (Літопис).

До складу Капітули Премії 2023 року входять Володимир Єрмоленко, президент Українського ПЕН (голова Капітули), Оля Гнатюк, дослідниця, професорка НаУКМА та Варшавського університету, Олександр Саврук, декан Києво-Могилянської Бізнес Школи, Олег Коцюба, літературознавець, керівник видавничої програми Українського наукового інституту Гарвардського університету, Леонід Фінберг, головний редактор видавництва "Дух і Літера", Тамара Гундорова, літературознавиця, членкиня-кореспондентка НАНУ (Інститут Літератури), Елеонора Соловей, літературознавиця, Андрій Бондар, письменник. есеїст, перекладач, лауреат Премії за 2021 рік, Андрій Павлишин, журналіст, історик, перекладач, лауреат Премії за 2022 рік, Тарас Лютий, філософ, есеїст, лауреат Премії за 2020 рік, Тетяна Терен, журналістка, виконавча директорка Українського ПЕН.
Короткий список номінантів на здобуття премії буде опублікований не пізніше 10 грудня. Оголошення лауреата традиційно відбудеться у день народження Юрія Шевельова - 17 грудня.
У PEN Ukraine нагадали, що лауреатами премії в попередні роки ставали Тарас Прохасько ("Одної і тої самої"), Андрій Портнов ("Історії для домашнього вжитку"), Костянтин Москалець ("Сполохи"), Олександр Бойченко ("Більше/менше"), Вахтанґ Кебуладзе ("Чарунки долі"), Андрій Любка ("Саудаде"), Володимир Єрмоленко ("Плинні ідеології"), Діана Клочко ("65 українських шедеврів. Визнані й неявні"), Тарас Лютий ("Культура принад і спротиву").
Премія імені Юрія Шевельова була заснована 2013 року. Вона присуджується раз на рік українському авторові за художню та наукову есеїстику. Нагорода носить імʼя Юрія Шевельова, який започаткував модерну українську есеїстику. До розгляду приймаються художні або наукові есеї українських авторів, опубліковані в паперовому вигляді протягом календарного року.