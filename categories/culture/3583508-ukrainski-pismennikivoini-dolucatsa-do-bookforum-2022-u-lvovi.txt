Українські культурні діячі, які з перших днів повномасштабного вторгнення рф боронять Україну, долучаться до 29-го Львівського BookForum.

Про це повідомляє пресслужба Львівської міськради, передає Укрінформ.
Відкриє наживо Форум воєнного часу письменник та військовий Олександр Михед, який мав бути куратором фокусної теми BookForum 2022.

«Цьогорічний BookForum – унікальна нагода спробувати поговорити разом, вголос, наживо про те, що трапилося з нашою країною і нами. В обставинах загрози та війни, що була завжди», – сказав Михед.
Як зазначається, зараз Дмитро Крапивенко, Ярина Чорногуз, Артем Полежака, Ірина Цибух, Максим Скубенко, Павло Казарін, Масі Наєм на фронті виборюють майбутнє нашої держави. Та попри війну голоси цих українських діячів пролунають на BookForum.
Українська письменниця доктор історичних наук Олена Стяжкіна окреслить для світової спільноти своє бачення становища України у дискусії «Імперіалізм та ідентичність».
У подіях цьогорічного Львівського BookForum візьмуть участь 19 українських інтелектуалів, зокрема Володимир Єрмоленко, Ярослав Грицак, Діана Берг, Катерина Калитко, Наталя Гуменюк, Станіслав Асеєв, Лариса Денисенко, Люба Цибульська, Андрій Куликов, Андрій Мизак, Вадим Карп’як, Остап Славинський, Севгіль Мусаєва, Вікторія Амеліна, Тетяна Огаркова, Юрій Прохасько, Сашко Дерманський, Андрій Шаповалов.
Протягом чотирьох форумних днів вони разом зі світовою спільнотою говоритимуть про покарання пропагандистів на рівні з воєнними злочинцями, про підготовку майбутнього трибуналу для всіх замовників та виконавців злочинних наказів та про геополітичне майбутнє Європи після перемоги України тощо.
Львівський BookForum 2022 проходитиме з 6 по 9 жовтня у гібридному форматі.