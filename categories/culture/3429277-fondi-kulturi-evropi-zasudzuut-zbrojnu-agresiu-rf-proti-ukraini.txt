Європейський культурний фонд, Данський фонд мистецтв, Румунський культурний фонд, Національний культурний фонд Болгарії засуджують збройну агресію російської федерації та висловлюють свою солідарність з Україною.

Як передає Укрінформ, про це повідомляє Український культурний фонд.
«Війна путіна проти України – це війна з Європою. Він не повинен досягти успіху. Як європейці ми рішуче солідарні з народом України та всіма, у тому числі в росії, хто протистоїть спробі путіна переписати європейські кордони та європейську історію. Майбутнє Європи формується прямо зараз у нашій відповіді на війну проти України, нашій відповіді на війну путіна проти Європи», - зазначили у своєму зверненні представники Європейського культурного фонду.
Водночас повідомляється, що додатково у межах програми «Культурна солідарність» для України Європейський культурний фонд запустив підтримку ініціатив у сферах: протидії дезінформації та боротьби з фейками; допомоги митцям, працівникам культури, громадським активістам, які вимушені покинути Україну; розробки мистецьких творів та проєктів, що протидіють жорстоким реаліям війни та підтримують мирне життя в Україні та Європі.
Щоб отримати підтримку, необхідно надіслати короткий опис проєкту із зазначенням потреб для його реалізації на пошту cos@culturalfoundation.eu. Відповідь колеги намагатимуться надати впродовж тижня.
Деталі за посиланням.
Як повідомлялося, президент рф володимир путін 24 лютого оголосив війну Україні і розпочав масштабне вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.
У країні запроваджено воєнний стан і оголошено загальну мобілізацію.
Україна направила позов проти Російської Федерації до Міжнародного суду ООН у Гаазі.