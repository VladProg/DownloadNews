Міністр культури та інформаційної політики Олександр Ткаченко заявив, що за оцінку українського журі виконавцям з Польщі та Литви дуже соромно, та запевнив, що перемога України є спільною.

Про це глава МКІП написав у дописі на Фейсбуці, повідомляє Укрінформ.
«Хочу звернутись до наших найближчих друзів у Європі – Польщі й Литви та висловити свою особисту позицію щодо оцінки, яку журі від України надали Польщі та Литві. Ця оцінка в жодному разі не відображає наше реальне відношення до вас, до наших найближчих друзів у Європі», - зазначив Ткаченко.
Він підкреслив, що британці були круті та стали другими на конкурсі, але поставити полякам та литовцям 0 балів – це, за його словами, дуже соромно.
«Народ України вам поставив 12! Ваша підтримка України є неоціненною. Наша вдячність та прихильність до вас - є такою ж. І хоча конкурс не є політичним, то це і не політика - це дружба, це спільні цінності, це всебічна підтримка у всіх сферах. І сподіваюсь, що це все на довгі-довгі роки. Дорогі польський та литовський народи, ми вам безмежно вдячні, наша перемога - спільна. Як у Євробаченні, так і та, яка буде над ворогом», - наголосив міністр.
Як повідомлялося, український гурт Kalush Orchestra переміг у фіналі Євробачення-2022.
Польське та литовське професійне журі дали Україні 12 балів.
Водночас українське журі Євробачення-2022 не віддало жодного балу польському виконавцю. При цьому українські глядачі віддали Польщі максимальний бал – 12, Литві – 10.
Багатьох українців обурила така оцінка журі для Польщі й Литви.