У Музеї Києва 29 листопада відкриється мистецький проєкт “Українська зима: від Романа до Йордана”.

Як передає Укрінформ, про це Управління туризму та промоцій Київської міської державної адміністрації повідомляє у Фейсбуці.
Виставковий міжмузейний проєкт представить найяскравіший цикл зимових свят українців, що розпочинаються на Романа та закінчуються Водохрещем. Цей особливий святковий час сповнений давніми обрядами, звичаями та ритуалами: колядками, щедрівками, вертепами, ворожіннями, веселощами і гостиною.

В залах покажуть унікальну фондову колекцію Національного музею народної архітектури та побуту України: різдвяно-новорічну атрибутику львівського етнографа та художника Володимира Шагала; різнорегіональну кераміку; традиційні дерев’яні скорбонки; металеві колядницькі дзвоники; автентичні зимові строї; килими; рушники; іконопис; картини наївного малярства Михайла Онацька, Івана Лисенка та інших народних митців.
Як повідомляв Укрінформ, у Музеї Києва відкрилась виставка старовинних ялинкових прикрас і різдвяних артефактів.