Суд задовольнив позов Львівської обласної прокуратури до приватного товариства про розірвання концесійного договору та повернув державі пам’ятку архітектури національного значення - замок XVII століття, розташований у Старому Селі.

Про це повідомила пресслужба Львівської обласної прокуратури, передає Укрінформ.

«Судом задоволено позов Львівської обласної прокуратури до приватного товариства про розірвання концесійного договору та повернення державі пам’ятки архітектури національного значення. Йдеться про замок XVII століття, що розташований в одному з районів Львівщини», - йдеться у повідомленні.
Зазначається, що між Львівською обласною державною адміністрацією та товариством у 2010 році було укладено договір концесії. Згідно останнього відповідачу було передано в користування замок. Товариство мало здійснювати експлуатацію будівлі з метою задоволення громадських та культурних потреб. Однак за умови, що пам’ятку архітектури буде виведено з аварійного стану, істотно поліпшено та частково відреставровано.


Станом на кінець 2022 року, обстеженням замку виявлено значні руйнації та аварійний технічний стан будівлі.
Також прокурором з’ясовано, що концесіонером не укладено охоронного договору, договору оренди земельної ділянки, договору страхування концесії та, відповідно, не сплачувались концесійні платежі, оскільки об’єкт не був введений в експлуатацію.
Як повідомлялося, йдеться про замок у Старому Селі – п’ятикутний оборонний замок князів Острозьких, збудований у 1584-1589 роках на місці дерев’яного замку 1448 року. Будівлю кілька разів перебудовували, остаточного вигляду замок набув у XVII столітті. Оборонна споруда мала шість веж, три з яких вціліли донині, висотою 14-16 м. На території була каплиця і триповерховий палац, а також господарський будинок. В одній із веж розмістили арсенал. Владислав Домінік Заславський-Острозький перебудував замок і увічнив на його фасаді своє ім’я. Наступні власники замку влаштували у ньому броварню, що спровокувало руйнацію. Територія замку охоплює понад 2 га, тому він вважається найбільшим за площею на Львівщині. Замок є пам’яткою архітектури національного значення.
Тривалий час замок був занедбаним, а у 2010 році став аварійним. Тоді Львівська ОДА вирішила передати його в концесію на 49 років приватній компанії «Кріс». За договором до 2012 року пам’ятку мали вивести з аварійного стану, до 2013 року – відновити одну з веж, а до 2015 року – ввести в експлуатацію як туристично-відпочинковий центр.
Втім роботи так і не почали, і наприкінці 2022 року прокуратура звернулась до суду, аби скасувати договір про концесію
Справу розглядав Господарський суд Львівщини.
Фото: Львівська обласна прокуратура