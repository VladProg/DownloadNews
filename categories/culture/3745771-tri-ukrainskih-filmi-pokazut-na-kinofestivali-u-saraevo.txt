Українську драму La Palisiada й документальні фільми «Алое, фікус, авокадо і 6 драцен» та «Ми не згаснемо» презентують на 29-му Кінофестивалі у Сараєво, що проходитиме 11-18 серпня.

Про це повідомила пресслужба Державного агентства з питань кіно у Фейсбуці, передає Укрінформ.
«Цього року за нагороду «Серце Сараєва» змагатиметься 49 фільмів у чотирьох конкурсних секціях: повнометражній, документальній, короткометражній та студентській — представлять 23 світових, 2 міжнародних, 21 регіональну та 3 національні прем'єри», - йдеться в повідомленні.
Зазначається, що Україну представлятимуть три фільми. Зокрема, у головній секції фестивалю — міжнародному конкурсі повнометражних фільмів — покажуть стрічку Філіпа Сотниченка La Palisiada, історія якої розгортається в Україні в 1996 році напередодні скасування смертної кари в країні.

У документальній секції буде фільм Марти Смеречинської «Алое, фікус, авокадо і 6 драцен» - роздум про речі, залишені під час втечі від війни. Також у документальній секції змагатиметься стрічка Аліси Коваленко «Ми не згаснемо», що повідає історію дорослішання підлітків на сході України на тлі війни та їх надзвичайної подорожі до вершин Гімалайських гір.





У Держкіно зазначають, що цього року команда програмістів Кінофестивалю у Сараєво під керівництвом творчого директора Ізети Граджевіч переглянула 935 поданих на фестиваль фільмів, зокрема 200 художніх повнометражок, 235 документальних, 500 короткометражок та студентських робіт.
Конкурсна програма фестивалю відкрита для фільмів і кінематографістів з Албанії, Вірменії, Австрії, Азербайджану, Боснії й Герцеговини, Болгарії, Хорватії, Кіпру, Греції, Грузії, Угорщини, Косова, Північної Македонії, Мальти, Молдови, Чорногорії, Румунії, Сербії, Словенії, Туреччини та України.
Як повідомлялося, Сараєвський кінофестиваль є головним кінофестивалем на Балканах та одним із найбільших у Європі. Щороку він залучає понад 100 000 глядачів, запрошує голлівудських зірок та демонструє сотні фільмів.