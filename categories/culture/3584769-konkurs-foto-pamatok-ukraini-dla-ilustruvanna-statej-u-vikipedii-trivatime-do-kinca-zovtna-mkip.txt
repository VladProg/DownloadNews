Найбільший у світі міжнародний фотоконкурс об’єктів культурної спадщини "Вікі любить пам’ятки" проходитиме до 31 жовтня.

Про це повідомляє пресслужба Міністерства культури та інформаційної політики, передає Укрінформ.
"Мета проєкту – зібрати світлини всіх пам’яток нерухомої культурної спадщини України до війни для ілюстрування статей у Вікіпедії", - йдеться в повідомленні.
Зазначається, що в основні номінації відбираються знімки, зроблені в будь-який період часу до 23 лютого 2022 року (включно). Також можна завантажити відео, де зображено пам’ятки.
МКІП зазначає, що для участі у проєкті необхідно до 31 жовтня долучити світлини власного авторства на Вікісховище, послуговуючись конкурсними списками пам’яток.
Переможці отримають цінні призи.
У МКІП зауважили, що з 24 лютого сотні пам'яток в Україні зруйновано, багато з них уже не підлягають відновленню. Саме тому наразі кожна світлина має вагому цінність для увічнення пам’яті про культурну спадщину нашої країни.
Як повідомлялося, лідер гурту "Океан Ельзи" Святослав Вакарчук став першим благодійником проєкту "Збережіть українську культуру" від МКІП, спрямованого на залучення благодійних коштів для відбудови пам'яток культурної спадщини в Україні.