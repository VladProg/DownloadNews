Головного диригента Одеського театру опери та балету В’ячеслава Чернухо-Воліча звільнили з посади.

Про це у Фейсбуці повідомила адміністрація театру, передає Укрінформ
«Адміністрація Одеської національної опери повідомляє про дострокове переривання контракту та звільнення з посади головного диригента театру В’ячеслава Чернухо-Воліча. Причиною переривання контракту стало прийняття паном Волічем особистого, неузгодженого із дирекцією театру рішення щодо диригування виставою у Бакинській опері (Азербайджа́нська Респу́бліка), де напередодні відбулися кадрові зміни та на посаду директора було призначено Юзіфа Ейвазова», - йдеться в повідомленні.
Зазначається, що адміністрація театру вважає неприпустимими такі дії головного диригента національної опери в час, коли відбувається повномасштабна військова агресія рф проти України.
Як повідомлялося, раніше Одеський театр опери й балету заявив, що розглядає можливість припинення співпраці з головним диригентом В’ячеславом Чернухо-Волічем після його виступу у Баку, де він, зокрема, сфотографувався з очільником бакинської опери Юсіфом Ейвазовим - чоловіком підсанкційної російської співачки Анни Нетребко.
Фото: uk.wikipedia.org