У Жовківскому замку Львівської області відкрито нову експозицію — 180 експонатів у 11 залах загальною площею 700 квадратних метрів.



Як передає Укрінформ, про це написав міністр культури та інформаційної політики Олександр Ткаченко у Фейсбуці.

“Жовківський замок починає оживати. Тепер у ньому відкрито нову експозицію. 11-ть залів, загальною виставковою площею 700 м², представляють 180 експонатів із фондосховищ Львівської галереї мистецтв ім.Возницького”, - написав Ткаченко.
Він зазначив, що ці об’єкти багато років були у запасниках, а тепер їх зможуть побачити відвідувачі. Експозиція розкриває історико-краєзнавчі та культурно-мистецькі сторінки історії замку та міста Жовкви. В експозиції є колекція творів Шимона Чеховича та портретна галерея історичних особистостей, які були пов'язані з містом королівських родин.
“У цьому і сенс Великої Реставрації: відновлювати пам’ятки та підсилювати їх новим змістом. Унікальних експонатів у фондосховищах дуже багато. Просто відсутні потрібні приміщення, де виставляти. Але ми це змінюємо”, - пояснив міністр.
Він додав, що наразі йдуть підготовчі заходи щодо реставраційних робіт. У 2021 очікується завершення протиаварійні та невідкладних консерваційних робіт кухонного корпусу замку. Наступного року, за прогнозом, має відбутися реставрація. Команда замку готуватиме на них проєктно-кошторисну документацію.
За словами урядовця, перспективи реалізації потужного туристичного потенціалу міста Жовква він обговорив із головою та депутатами Жовківської міської ради.
Як повідомляв Укрінформ, програма «Велика реставрація» розрахована на 2021-2023 роки та допоможе перетворити об'єкти матеріальної культурної спадщини на один із основних ресурсів розвитку України, а також перетворити об’єкти на туристичні «магніти» і покращити умови для виховання майбутньої мистецької еліти.
Реалізацію та координацію програми «Велика реставрація» здійснює Міністерство культури та інформаційної політики.