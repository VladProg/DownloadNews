Комітет із присудження премії Кабінету Міністрів України імені Максима Рильського визначив лауреатів за 2021 рік.

Як передає Укрінформ, про це повідомляє пресслужба Державного комітету телебачення і радіомовлення України.
Голова Держкомтелерадіо Олег Наливайко зазначив, що премія присуджується щороку у двох номінаціях: за переклад українською мовою творів видатних зарубіжних авторів та за переклад творів українських класиків та сучасних авторів мовами народів світу.
Цьогоріч у першій номінації було заявлено вісім творів від шести авторів-перекладачів з англійської на українську. Переможцем визнали переклад з англійської Олени Бросаліної (літературний псевдонім Олена О’Лір) книги Вільяма Батлера Єйтса «Таємна троянда» (видавництво «Астролябія», 2020).
Олена Бросаліна - перекладачка, поетеса, критик, кандидат філологічних наук, авторка численних статей про поетів української діаспори. Перекладала ірландську англомовну поезію, англійських поеток XIX століття, прозу та поезію. Є ученицею письменника, перекладача, літературознавця, послідовника київських неокласиків Ігоря Качуровського.
У другій номінації за премію змагалося п’ять перекладених творів з української мови на англійську та французьку. Переміг переклад Дмитра Чистяка та Ніколь Лоран-Катріс з української мови на французьку збірки поезій сучасного українського поета Павла Мовчана «Срібна кров» («Sang argenté», видавництво «Лярматтан», Париж, 2018).
Український письменник-перекладач Дмитро Чистяк та французька письменниця-перекладачка Ніколь Лоран-Катріс - відомі популяризатори української літератури у франкомовних країнах.
Розмір грошової частини премії становить 20 тис. грн у кожній номінації.
Як повідомляв Укрінформ, у 2021 році на здобуття премії імені Максима Рильського подали 13 робіт.
Фото: Літературна газета