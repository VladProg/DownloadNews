Команда Музею фрагментів війни за дев'ять місяців повномасштабного вторгнення зібрала 300 унікальних історій очевидців війни та їхніх особистих речей.

Про це йшлося на брифінгу в Медіацентрі Україна-Укрінформ.
«За останні 9 місяців ми зібрали 300 історій від реальних людей з усіх регіонів країни, зокрема з Київщини, Маріуполя, Харкова, Дніпра. Наше завдання полягає в тому, щоб знаходити та фіксувати історії, які, найімовірніше, ми б ніколи не почули та не побачили. Ми хотіли цим проєктом пролити світло на те, що реально відбувається в Україні і чому це геноцид. Цю місію ми реалізували у вигляді артефактів, за якими стоїть реальна історія, яку можна прочитати на нашому сайті», - сказав співзасновник Музею фрагментів війни Андрій Сірченко.






Команда Музею фрагментів війни перетворює артефакти з деокупованих територій на артоб'єкти / Фото: Руслан Канюка, Укрінформ

















































За його словами, кожен артефакт поміщено в прозорий куб як артоб'єкт. Сірченко зазначив, що частину матеріалу віддають у музейні експозиції. Зокрема, у середині квітня в Національному художньому музеї відбудеться перша виставка, де вони експонуватимуться.

Співзасновниця Музею фрагментів війни Тетяна Фікс підкреслила, що історії, зафіксовані в межах експедицій на деокуповані території, є унікальними. У прозорих кубах міститься номеронабирач для стаціонарного телефона з Харківщини, що вцілів у квартирі, знищеній військами рф. Також є зразки борошна із будинку на Запоріжжі: окупація заскочила дітей самих удома, і борошно з водою стало їхнім єдиним харчем на кілька тижнів.

Водночас артефакти можна придбати. «Ми хочемо, щоб ці куби купували саме європейці та у Штатах - українці і так донатять. У нас купили вже два куби іноземці, які мають зв’язок з Україною», - сказала Фікс.
Кошти від продажу артефактів команда музею передає на допомогу цивільним та воїнам, зокрема азовцям та їхнім сім'ям за програмою SupportAzov і AzovStal Families, а також дітям за напрямком Voices of Children.
За словами засновниці БФ «Голоси дітей» і партнерка проєкту Олени Розвадовської, благодійні програми спрямовані на психологічну та психосоціальну підтримку дітей і батьків у межах стаціонарної, індивідуальної та групової роботи. Також надається гуманітарна допомога сім'ям.

Музей фрагментів війни – віртуальний музей, який існує в формі онлайн-платформи, доступ до якої можуть отримати відвідувачі з будь-якої точки світу. Експозицію формують особисті речі, зібрані з усіх регіонів України.