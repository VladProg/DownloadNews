У Львівській політехніці 7-8 вересня пройде ІІІ Конгрес культури. Цьогоріч його тема «Ukraine! Unmuted: Україна бере голос».

Про це повідомляє кореспондент Укрінформу.






У Львові протягом трьох днів відбуватиметься Конгрес культури / Фото: Альона Николаєвич

































«Україна бере голос» - така основна тема цьогорічного Конгресу культури. Попереду в нас насичені три дні програми, де будемо говорити про різне. Зокрема буде три тематичні блоки: дискусійний, супровідна програма «Разом» та мистецька, яка буде представлена трієнале сучасного мистецтва «Український зріз». Бажаю усім набуватися, відшукувати сенси та змісти. Спілкуватимемося про те, як мовчати і говорити про війну, вибудовувати матриці солідарності, якими є наративи правди та як ми плануємо повертати культуру до життя», - сказала під час відкриття Конгресу директорка Інституту стратегії культури Юлія Хомчин.
Дискусійна частина Конгресу кожного дня матиме свою тему. Сьогодні, 7 вересня, - «Мова війни» (куратори Зоряна Рибчинська та Остап Сливинський), 8-го - «Міграція» (куратори Вероніка Склярова і Григорій Семенчук), і на завершення фахівці дискутуватимуть на тему «Пробудження голосу» (кураторка Іванна Скиба-Якубова).
Серед спікерів та спікерок конгресу - Кшиштоф Чижевський, Діана Воннак, Роберт Кемпбел, Нерміна Омербеґович, Аполена Рихлікова, Ольга Хребор, Олеся Мілованова, Олександра Азархіна, Галина Григоренко, Катерина Ботанова, Олеся Островська-Люта, Володимир Шейко, Юлія Ваганова, Юлія Федів, Алім Алієв, Олександр Сушко, Єва Якубовська, Олена Гусейнова, Оксана Форостина, Юля Хомчин, Роман Кечур, Борис Філоненко, Лариса Денисенко, Алевтина Кахідзе, Павло Маков, Максим Голенко, Жанна Озірна та інші.
Як розповіли організатори, інший блок - «Разом» – це супровідна програма, що виникла завдяки ініціативі й бажанню деяких інституцій прицільно розглянути конкретні й актуальні для нас, для України питання. Це як і дещо ширші теми, наприклад, політики у сфері культури чи роль культури у відновленні України, так і спеціалізовані, як-от робота зі спадщиною під час війни чи боротьба з російською пропагандою у закордонних медіа. Події супровідної програми відбуватимуться паралельно з основною 7-9 вересня.
Артпрограма буде представлена виставкою творів сучасного мистецтва «Український Зріз», що 2022-го був представлений у Каунасі (Литва), який того року був у статусі Європейської столиці культури. Восени виставку покажуть у Любліні (Польща). «Український Зріз» є спробою зафіксувати, яким є українське мистецтво зараз, коли реальність українців найбільшою мірою визначається війною.
У проєкті беруть участь Яна Бачинська, Костянтин Зоркін, Жанна Кадирова, Алевтина Кахідзе, Миро Клочко та Анатолій Татаренко, Павло Маков, В'ячеслав Поляков, Даніїл Ревковський та Андрій Рачинський, Сергій Савченко, Fantastic Little Splash. Перфоманси покажуть Влодко Кауфман, Юрій Штайда, Ярина Шумська. Кураторами проекту є Влодко Кауфман та Сергій Петлюк.
Експозиція буде розгорнули у холі головного корпусу Львівської політехніки.