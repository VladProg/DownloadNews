Кінофестиваль «Берлінале 2022» пройде 10-20 лютого «за нової концепції» - частково за присутності глядачів, частково – онлайн.

Про це передає Укрінформ із посиланням на повідомлення на сайті фестивалю.
У зв’язку з пандемією Берлінале змінив формат і концепцію: фестиваль розпочнеться 10 лютого з урочистого відкриття в Berlinale Palast, після чого до 16 лютого кінокоманди особисто представлятимуть свої фільми публіці та акредитованій аудиторії на прем’єрах у різних кінотеатрах фестивалю. Увечері 16 лютого відбудеться церемонія нагородження Золотим та Срібними ведмедями, а також премією GWFF, повідомили організатори.
Із 17 по 20 лютого повторні сеанси відбуватимуться в усіх кінотеатрах Berlinale (за звичайною стандартною ціною квитків 10 євро).
Цьогоріч кінопокази проходитимуть за суворого дотримання чинних правил гігієни. При цьому в світлі останніх рішень Федерального уряду та Сенату Берліна попередньо розроблені заходи гігієни та безпеки були ще раз переглянуті, щоб фестиваль 2022 року можна було провести в режимі 2G-plus (вакцинація плюс негативний тест, а також масковий режим).
Крім скорочення частини фестивалю, що складається з презентацій, нова концепція також передбачає принципове зменшення кількості місць у кінотеатрах до 50 відсотків.
Вечірки та прийоми не проводитимуться, але для кінокоманд буде шанс з’явитися в зменшеному форматі на червоній доріжці або в інших прем’єрних кінотеатрах у присутності преси, «яка допоможе створити відтінок традиційної фестивальної атмосфери».
Такі частини фестивалю як European Film Market, Berlinale Co-production Market, Berlinale Talents і World Cinema Fund проходитимуть в режимі онлайн - у період між 10 і 17 лютого.