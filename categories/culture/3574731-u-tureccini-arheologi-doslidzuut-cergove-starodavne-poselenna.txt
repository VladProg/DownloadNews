На сході Туреччини в районі стародавнього поселення Гьобеклітепе, виявлення якого «продовжило» існування сучасної цивілізації на кілька тисячоліть, досліджують інше поселення - Карахантепе.

Про це повідомляє Укрінформ з посиланням на Міністерство культури й туризму Туреччини.

Археологи припускають, що вік цього поселення більший за Гьобеклітепе.
“Недавні археологічні дослідження показують, що Карахантепе міг з'явитися раніше, ніж Гьобеклітепе. Це вказує на те, що стоянка є найстарішою відомою стоянкою неоліту у світі”, - зазначає міністерство.
Вказується, що у Карахантепе існує план поселення, схожий на поселення Невалі Чорі та Гьобеклітепе. Ці поселення розміщені в одному регіоні на сході Туреччини.
Дослідження проводять представники Стамбульського університету на чолі з професором Неджмі Карулом.
Як повідомлялося, храмовий комплекс та поселення Гьобеклітепе вважають «нульовою точкою» відліку історії людства. Храмовий комплекс Гьобеклітепе у часовому проміжку існував ще до єгипетських пірамід і цивілізації мая. Після його виявлення у 1963 році історія сучасної цивілізації «стала довшою» на кілька тисячоліть. Гьобеклітепе включений до списку Світової спадщини ЮНЕСКО з 2011 року.


Фото: Міністерство культури й туризму Туреччини