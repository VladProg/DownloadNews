Державне агентство з питань кіно опублікувало офіційний трейлер романтичної комедії режисерки Наталії Пасеницької «Сусідка», яка вийде в прокат 3 березня.

Як передає Укрінформ, про це повідомили у пресслужбі Держкіно.
«Увесь сенс життя молодого гульвіси Петра – вечірки, стосунки на ніч та нуль відсотків відповідальності. А ще його легко взяти "на слабо", тому він закладається з другом дитинства на "порш", що зможе місяць прожити з однією жінкою. Так у "холостяцькій норі" опиняється його повна протилежність – скромна та розсудлива вчителька музики Вероніка. Але сюрпризом для Петра стає поява в його оселі... дітей Вероніки, розбишак-другокласників, які перевертають життя мачо догори дригом», - ідеться про сюжет картини.

Продюсерка проєкту Олеся Ногіна коментує: «Ми хотіли створити для глядачів ефектну, смішну та легку романтичну історію, яку буде приємно подивитися під час весняних свят як молодим парам на побаченні, так і сімейним подружжям, яким будуть особливо близькі гумористичні ситуації, пов’язані з дітьми».
У головних ролях знялися актори Артемій Єгоров та Ксенія Мішина, відома за проєктами "Кріпосна", "Танці із зірками" та "Холостячка". Авторкою сценарію фільму стала письменниця Ірена Карпа, режисерка – Наталя Пасеницька.
Стрічку створено компанією F FILMS за підтримки Державного агентства України з питань кіно.
Як повідомлялось, прем’єра романтичної комедії «Сусідка» відбудеться 3 березня 2022 року в усіх кінотеатрах України.