У Державному архіві Львівської області, в якому зберігається понад 2 млн 600 тисяч справ австро-угорського, польського, німецького, радянського періодів, а також від проголошення української незалежності до сьогодення, активно оцифровують історичні документи.

Про це повідомляє кореспондент Укрінформу.
«Наш архів є одним з найбільших в Україні та Європі. У нас зберігається понад 2 млн 600 тисяч справ. Ми маємо документи австро-угорської та польської доби, періоду окупації німцями, часів Радянського Союзу і незалежності України. І зараз наші фонди постійно поповнюються матеріалами російсько-української війни і віримо, що найближчим часом надійдуть архівні документи про відновлення України і перемогу. Народ, який не береже своє минуле, не має права на майбутнє. І ми робимо все можливе, щоб зберегти українське минуле в документах. Зараз ми працюємо над створенням цифрових копій наших фондів», - сказала заступниця директора Державного архіву Львівської області Галина Кордіяка.






У Львові відзначили міжнародний день архівів / Фото: Анастасія Смольєнко. Укрінформ

















































Вона наголосила, що у першу чергу оцифровують документи, які мають важливу історичну цінність та такі, що найбільш затребувані українцями та іноземцями.
«Ми презентували проєкт оцифрування архівних справ, який складається з двох частин: платформи, на якій усе розміщують, та самих оцифрованих документів. Понад 200 тисяч сторінок різноманітних справ вже є оцифровано і цьогоріч робота триватиме надалі. Це пришвидшить роботу дослідників та спростить доступ до необхідних документів", - зазначив заступник начальника Львівської ОВА з питань цифрового розвитку Олександр Кулепін.
Для всіх присутніх продемонстрували процес оцифрування архівних історичних документів, використовуючи сучасні технології. Також презентували виставку, під час якої кожен охочий зміг ознайомитися з цікавими архівними матеріалами та доторкнутись до історії завдяки унікальній колекції фотодокументів минулих століть. Один із виставкових залів присвячений документам про сучасну російсько-українську війну, який архів збирає самотужки, зокрема це спогади очевидців, фото та відеоматеріали, які вміщують в собі пережиті події окремих днів російського вторгнення.
За словами головного спеціаліста відділу зберігання та забезпечення документів Василя Петришина, для архіву надзвичайно важливі умови зберігання: постійний контроль температури та вологості повітря, спеціально заклеєні вікна. З початком повномасштабної війни тут подбали про те, щоб документи були в безпеці. Для цього використовують евакуаційні вогнетривкі та водонепроникні мішки й шафи-сейфи.
Як відомо, 2007 року члени Генеральної асамблеї Міжнародної ради архівів (МРА) (м. Квебек, Канада) ухвалили рішення відзначати Міжнародний день архівів 9 червня – у день, коли 1948 року рішенням ЮНЕСКО (м. Париж, Франція) створено МРА. Святкування першого Міжнародного дня архівів співпало з відзначенням 60-річчя створення цієї міжнародної організації архівістів. Професійне свято архівів надає можливість архівістам усього світу привернути увагу влади та суспільства до питань забезпечення ефективного управління архівами та документами, які є необхідними умовами ефективного державного управління, його прозорості та підзвітності.