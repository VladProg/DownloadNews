У Чернівцях 15 січня проведуть щорічний "Маланка-фест". На нього приїдуть понад 30 колективів з України та Румунії, які підготували механічні конструкції та театралізовані сценки.

Відповідну програму фестивалю оприлюднили на сайті Чернівецької міської ради, передає Укрінформ.
"15 січня у Чернівцях відбудеться щорічний фестиваль Маланок. Участь у заході візьмуть понад 30 колективів з України та Румунії – для виступів вони підготували дивовижні конструкції, театралізовані сценки та запальні танці", - йдеться у повідомленні.
Зокрема, урочисте відкриття "Маланка-фест" заплановане о 12:00 на площі Філармонії. Далі учасники фестивалю розпочнуть карнавальну ходу і пройдуть два кола центральними вулицями Чернівців.
Крім того, на площі Філармонії організують розважальні заходи для дітей - майстер-класи, ігри тощо.
Також там же відбудуться виступи фольклорних колективів. А завершиться "Маланка-фест" нагородженням учасників та переможців фестивалю о 18:30.
У Чернівецькій міській раді опублікували пам'ятку для глядачів, які захочуть взяти участь у фестивалі: потрібно бути в масці, дотримуватися соціальної дистанції, регулярно мити руки або обробляти їх антисептиком, якщо ви захворіли - залиштеся вдома.
Як повідомляв Укрінформ, на традиційний захід "Маланка-фест" у Чернівці цього року приїдуть понад 30 колективів, і не лише з різних регіонів України, а й із Румунії. До участі у "Маланка-фесті" допускатимуть лише з CОVID-сертифікатом або негативним ПЛР-тестом.