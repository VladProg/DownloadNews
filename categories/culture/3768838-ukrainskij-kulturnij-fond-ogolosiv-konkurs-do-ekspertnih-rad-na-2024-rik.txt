Український культурний фонд оголосив конкурс до експертних рад з відбору проєктів на гранти на 2024 рік.

Про це повідомив виконавчий директор УКФ Владислав Берковський на брифінгу в Укрінформі.
"Український культурний фонд оголошує про початок добору експертів для нового грантового сезону ...Ми проводимо його щороку для того, щоб відібрати тих, хто буде оцінювати в подальшому культурно-мистецькі проєкти, які надходять до УКФ з проханням про їх фінансування", - сказав Берковський.

Він зазначив, що УКФ хоче збільшити терміни перебування експертів у складі експертних рад. Так, замість одного року пропонується залишати експертів на два грантових роки.
"Якщо ми дістанемо узгодження на всіх рівнях, починаючи від засідання дирекції, наглядової ради і МКІП, то ми укладемо договори з нашими експертами на два грантових сезони. Тобто фахівці, які в цьому році подаються, будуть відібрані до складу експертних рад, які будуть чинними впродовж 2024-2025 років. Це та найбільш кардинальна новація, яку ми збираємося увести в даний сезон", - зауважив Берковський.

Начальниця експертного відділу Тетяна Бабійчук зазначила, що експертні ради формуються за сімома секторами. Зокрема, візуальне, аудіальне, аудіовізуальне, перформативне та сценічне мистецтва, а також культурна спадщина, літературна справа, культурні та креативні індустрії.
За її словами, до участі в конкурсі запрошуються кандидати із вищою освітою другого рівня і вище, із досвідом роботи у відповідному секторі не менше п'яти років, з досвідом в управлінні проєктами не менше трьох років, з досвідом бюджетування проєктів не менше трьох років, досвідом оцінки культурно-мистецьких проєктів не менше трьох років. Крім того, потрібне знання ділової української мови й бездоганна професійна репутація.
Бабійчук додала, що 75% експертів, які здійснюють оцінку проєктів, є експертами з попередніх грантових сезонів.
Кінцевий термін подачі заявок - 3 листопада. За результатами конкурсу з добору експертів на офіційному вебсайті УКФ публікується персональний склад експертних рад Фонду.
Український культурний фонд - це державна установа, створена у 2017 році на підставі відповідного Закону України, з метою сприяння розвитку національної культури та мистецтва в державі, забезпечення широкого доступу громадян до національного культурного надбання, підтримки культурного розмаїття та інтеграції української культури у світовий культурний простір.