Міністерство культури та інформаційної політики України долучиться до допомоги Миколаївському академічному художньому драматичному театру, що постраждав унаслідок ракетного удару російських військ.

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
«Внаслідок рашистського удару ракетою С-300 постраждав Миколаївський академічний художній драматичний театр. Саме той театр, який працював під час війни та облаштував сцену в укритті. На щастя, жертв немає», – зазначив він.

Ткаченко додав, що місцева адміністрація вже розпочала роботи з ліквідації пошкоджень. Також міністр навів цитату, яка, за його словами, «повністю описує росію та її відношення до культури».
«росіяни виявились першим народом нашого часу, – писав Томас Стернз Еліот, – що став свідомо спрямовувати культуру політично і брати під удар в будь-якій точці культуру будь-якого народу, над яким вони прагнуть встановити панування. Чим вищого розвитку чужа культура досягає, тим досконалішими є спроби її знищити шляхом усунення серед підкореного населення тих елементів, котрими ця культура найбільш усвідомлена», – зазначив міністр.
Як повідомляв Укрінформ, у ніч проти 22 вересня російські війська атакували ракетами С-300 Миколаїв. Пошкоджень від ворожого вогню зазнали багатоповерхові будинки, газопровід, водогін, подвір’я кінотеатру та театру, адміністративні будівлі. Також спалахнула пожежа в складському приміщенні.
Фото: Tkachenko.UA