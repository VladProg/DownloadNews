Польська академія наук ухвалила рішення висунути кандидатуру відомого українського письменника Сергія Жадана на здобуття Нобелівської премії у галузі літератури.

Про це йдеться у відозві Комітету літературознавчих наук Польської академії наук, передає Укрінформ.
“Також ми прийняли ухвалу про висунення Сергія Жадана на Нобелівську премію у галузі літератури. Жадан – один серед найвидатніших поетів України та блискучий прозаїк, його твори перекладені багатьма мовами та нагороджувані у світі, – ми переконані, що це письменник щабля Нобелівської премії. Його голос як поета вже багато років має особливе значення для українців. Вільна Україна значною мірою говорить і думає словами Жадана, уважно вслухається у них. Сьогодні поет у своєму Харкові. Він бореться”,- йдеться у заяві Комітету літературознавчих наук ПАН.
У прийнятому документі рішуче та одностайно засуджується збройний напад росії на Україну.
“Агресивні дії кремля проти українського народу та української держави не мають виправдання”,- підкреслюють польські літератори.
Вони наголошують, що надаватимуть тимчасову допомогу українцям – як у Польщі, так і в Україні.
Підкреслюється, що польські літератори хочуть створити у Польщі простір, в якому науковці з України могли б тимчасово продовжувати свою наукову й дидактичну працю.
“На нашу думку, польські університети мають допомогти у будуванні такого простору”,- зазначається у відозві.
З 24 лютого в Україні триває війна з російськими загарбниками.