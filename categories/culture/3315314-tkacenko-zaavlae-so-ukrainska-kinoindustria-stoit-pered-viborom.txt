Українська кіноіндустрія має врешті обрати, чи робити фільми з розрахунком на Росію, чи створювати умови для співпраці зі світовими компаніями.

На цьому наголосив міністр культури та інформаційної політики Олександр Ткаченко під час відкриття 11-го Міжнародного медіа форуму KYIV MEDIA WEEK, повідомляє кореспондент Укрінформу.
«В індустрії має решті-решт сформуватися консолідована точка зору, тому що ми не можемо стояти на розвилці - або ми співпрацюємо і далі виготовляючи продукцію і продаючи її росіянам, або ми все ж таки інвестуємо з боку держави у виробництво українських фільмів та серіалів та поступово з роками змінюємо цей алгоритм, який напрацьований був роками, коли тут виготовляється продукція і вона експортується в Росію», - сказав Ткаченко під час установчої дискусії-пресконференції «Медіабізнес. Перезавантаження».
Він зазначив, що українські продакшни мають певний інтерес в тому, щоб таку співпрацю і надалі продовжувати, «якщо держава не буде додатково і суттєво інвестувати у виробництво україномовного, англомовного продукту і створювати умови для співпраці зі світовими компаніями, з міжнародними платформами в тому числі».
«І зараз якраз триває така дискусія з колегами. Напрацьовані певні штрихи для стратегії "Кінокраїна 2.0". І ми віримо, що буде така консолідована точка зору, бо тут без консолідованої точки зору важко буде рухатися і шукати додаткові кошти для виробництва, навряд чи можна буде змінити ту систему мислення і бізнес-модель, яка існує досі в кіно- і серіальному виробництві», - акцентував міністр.
Водночас він наголосив, що з точки зору ландшафту кіноіндустрії, то за останні кілька років він надзвичайно змінився.
«Всі прекрасно знають, що кілька років тому назад бокс-офіси українського кіно були на рівні нульової позначки. На сьогоднішній день десь 8-9% бокс-офісу складають українські фільми. Але на цьому зупинятися неможливо, тому що перед індустрією стоїть питання, як змінити парадигму співпраці з росіянами на виробництво національного фільму і співпрацю зі світовими компаніями для того, щоб не тільки в копродукції (випускати фільми – ред.), але і зйомки відбувалися в Україні, оскільки запрацювала система рібейтів, яка безперечно потребує вдосконалення, але тим не менше вона існує», - зауважив Ткаченко.
Він додав при цьому, що окремим пунктом варто виділити систему навчання, тому що є багато питань стосовно якості освіти, яка на сьогоднішній день існує в наших вишах. Крім того, є питання з точки зору освіти для технічного складу кіно- і телегруп. Також він зауважив щодо знання англійської мови, оскільки коли в Україну приїжджають іноземні компанії, вони задоволені якістю наших фахівців, їхнім рівнем, але з точки зору елементарної англійської мови є запитання.
Як повідомляв Укрінформ, Міністерство культури та інформаційної політики розробило стратегію "Кінокраїна 2.0", спрямовану на підтримку виробництва українських фільмів та серіалів.