У Житомирі впродовж 29 вересня – 1 жовтня проходить XV міжнародний фестиваль «Дні польської культури», присвячений 550-річчю від дня народження Миколи Коперника.

Як передає Укрінформ, про це у Фейсбуці повідомляє Житомирська міська рада.
«Цьогорічний фестиваль присвячений 550-річчю від дня народження Миколи Коперника – відомого польського астронома і математика, фізика, дипломата, економіста, каноніка та лікаря. Фестиваль проходитиме з 29 вересня по 1 жовтня. За цей час охочі зможуть познайомитися з польською культурою, музикою та історією», - йдеться у повідомленні.
У програмі фестивалю на п’ятницю, 29 вересня, відкриття виставки «Від Торуня до зірок. Микола Коперник в іконографічних колекціях бібліотеки Коперника в Торуні» і концерт «Прелюдії Фридеріка Шопена та дитячі п'єси Віктора Косенка: несподівані паралелі».
У суботу, 30 вересня, відбудеться вшанування пам'яті жертв політичних репресій та 85-ї річниці польської операції НКВС 1937-1938 років. Окрім того, запланований концерт «Стежками Падеревського» та ХХVІІІ Міжнародний фестиваль польської культури «Веселка Полісся».






У Житомирі проходить міжнародний фестиваль «Дні польської культури» / Фото: Житомирська Міська Рада




























У неділю, 1 жовтня, у костелі святої Софії пройде свята меса в намірах за мир в Україні та творців українсько-польської культури.
Як повідомляв Укрінформ, у Житомирі упродовж 29 вересня – 1 жовтня відбудеться літературний форум «Відсіч. ДієСлово».