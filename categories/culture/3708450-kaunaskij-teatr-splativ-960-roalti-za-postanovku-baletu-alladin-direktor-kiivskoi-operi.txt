За листопад-грудень 2022 року сума роялті від Каунаського театру (Литва) склала €960 за постановку балету "Аладдін", створеного на замовлення Київської опери.

Про це директор - художній керівник Київського муніципального академічного театру опери і балету для дітей та юнацтва (Київської опери) Петро Качанов повідомив в інтерв'ю Укрінформу.
"Ми зробили постановку в жовтні, й за листопад-грудень роялті склало €960. Я не можу сказати, що це шалені кошти. Однак роялті вони сплачують по періодах, а не щомісяця: закінчився рік – вони сплатили, потім ще за пів року буде якась сума", - зазначив Качанов.
На його думку, той факт, що литовський театр узяв у свій репертуар балет на музику сучасного українського композитора, що замістив твір російського композитора Арама Хачатуряна "Чіполіно", є безпрецедентною подією.
"Щоб європейський театр мав у репертуарі твір українського композитора – це прецедент, якого в новітній історії України не було...І я вважаю досягненням для України, що в європейському театрі буде йти наш сучасний Олександр Родін у постановці нашого театру", - сказав директор Київської опери.
Як повідомлялося, у 29-30 жовтня 2022 року у Каунаському державному музичному театрі відбулася прем'єра балету "Аладдін", що був створений на замовлення Київської опери українським композитором Олександром Родіним.
У травні 2022 року Київська опера та Каунаський театр підписали контракт на безстроковий показ балету та на його постановку творчою командою Київської опери у складі Сергія Кона, Оксани Хамровської, Дмитра Куряти, Наталії Клісенко. За умовами договору, литовський театр зобв'язався сплачувати роялті за показ вистав, оскільки майнові права на постановку належать українському театру.