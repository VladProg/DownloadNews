Академічний оркестр Чернівецької філармонії ім. Д. Гнатюка виступив із концертом у Республіці Корея перед учасниками конференції «Азійське лідерство».

Про це розповіла дружина Президента Олена Зеленська у Телеграмі, передає Укрінформ.

«Програма колективу включає твори передусім вітчизняних композиторів: Бориса Лятошинського, Євгена Станковича, Мар’яна Кузана, Льва Колодуба, Максима Березовського, Миколи Колесси, Мирослава Скорика. І це принципова позиція – знайомити світ саме з українською музикою. Тепер у живому виконанні вона прозвучала в Республіці Корея. Сьогодні концерт Академічного оркестру Чернівецької філармонії ім. Д. Гнатюка слухали очільники держави й інші учасники міжнародної конференції «Азійське лідерство», - зазначила Зеленська.
За її словами, концерт слухали, зокрема, колишній Прем’єр-міністр Великої Британії Борис Джонсон, колишній Прем’єр-міністр Ізраїлю Нафталі Бенет, колишній Прем’єр-міністр Австралії Джон Говард та американський політик Марк Пітер Бегич.
Водночас Зеленська нагадала, що оркестр Чернівецької філармонії одним із перших втілив ідею «симфонічного оркестру в бомбосховищі» ще в перші дні повномасштабного російського вторгнення.
Дружина Президента відзначила, що хоч і в меншому складі, оскільки багато музикантів приєдналися до лав ЗСУ, оркестр постійно бере участь у благодійних заходах на підтримку України разом із колегами з Харкова, Чернігова, Луганська, Херсона.
«Через музику й культуру ми, люди, краще чуємо та розуміємо одне одного. Тож українська музика звучить, щоб чули та розуміли Україну», - підкреслила вона.
Як повідомлялося, перша леді України перебуває з візитом у Республіці Корея, де взяла участь в конференції "Азійське лідерство. Ера турбулентності: шлях до співпраці та інновацій".
Фото: Олена Зеленська, Facebook