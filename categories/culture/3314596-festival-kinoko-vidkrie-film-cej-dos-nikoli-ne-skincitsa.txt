Фільмом-відкриттям четвертого Фестивалю кінооператорського мистецтва "Кіноко", що відбудеться у Києві 1-5 жовтня, стане документальна стрічка "Цей дощ ніколи не скінчиться" режисерки Аліни Горлової та оператора-постановника В'ячеслава Цвєткова.

Як передає Укрінформ, про це повідомляє пресслужба Держкіно.
Як зазначається, "Цей дощ ніколи не скінчиться" – потужна й візуально вражаюча подорож 20-річного Андрія Сулеймана та його родини у нескінченному циклі "війна-мир". Головний герой стрічки, який разом з батьком переїхав із Сирії, стикається з черговим військовим конфліктом уже в Україні, де він є волонтером Червоного Хреста. Після смерті батька Андрій вирішує поховати його в Сирії…
«Це неймовірно актуальна та багатошарова робота, що вражає своєю художньою монументальністю. Чудовий приклад artistic documentary, в якому мова зображення є провідною частиною оповіді», - коментує програмна директорка фестивалю «Кіноко» Анастасія Тиха.
Стрічка є копродукцією України, Латвії, Німеччини й Катару. Картину було профінансовано Державним агентством України з питань кіно, Латвійським кіноцентром, фондами IDFA Bertha Fund та Doha Film Institute.
Фільм отримав перемогу в конкурсі дебютів First Appearance найбільшого фестивалю документального кіно IDFA в Амстердамі, став переможцем Festival dei Popoli у Флоренції, виборов головну нагороду – "Золоту лілію" за найкращий фільм на кінофестивалі goEast у Вісбадені (Німеччина), а нещодавно був відібраний до списку претендентів на отримання премії Європейської кіноакадемії European Film Awards.
Як повідомляв Укрінформ, четвертий Фестиваль кінооператорського мистецтва "Кіноко" проходитиме з 1 по 5 жовтня в Київському будинку кіно.
«Кіноко» - перший в Україні фестиваль кінооператорського мистецтва, започаткований 2018 року. Він покликаний відкривати нові імена у галузі кінематографії та робити огляд найцікавіших здобутків, перш за все, студентського кіно.