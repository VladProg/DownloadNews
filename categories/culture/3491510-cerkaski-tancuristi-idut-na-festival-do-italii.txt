Балетну групу Черкаського академічного заслуженого українського народного хору обласної філармонії запросили, взяти участь у танцювальному фестивалі «La Borgata che Danza» в Італії.

Про це кореспондентові Укрінформу розповів директор Черкаської обласної філармонії Юрій Федоряка.
"Фестиваль відбудеться 27-29 травня 2022 року в курортному місті Беларія-Іджеа-Маріна (Італія), регіон Емілія Романья. Особливість цього щорічного фестивалю - через танці знайомити мешканців міста із різними народами світу та їх танцювальною культурою. У 2022 році мерія міста Беларія- Іджеа-Маріна звернулася до керівництва Черкаської філармонії, аби вони своєю участю розкрили тему цьогорічного фестивалю – «Україна». Цього року організатори фестивалю в знак солідарності з українським народом вирішили присвяти триденний фестиваль українській культурі, українському танцю", наголосив він.
За його словами, на фестивалі будуть представлені танцювальні колективи з усього світу. Всі вони виконуватимуть українські танці. У репертуарі Черкаського колективу - кілька танців, серед яких вітальний, козачок, кілька різновидів польок.
"Хочемо показати танці українського народу, які передають дух нації, її харизму та різнобарв'я її культури", - сказав директор філармонії.
Окрім танцювальної програми, в Італії буде виставка картин дітей-переселенців, які пережили бомбардування та війну й зобразили свої почуття на папері.
Фестиваль «La Borgata che Danza» започаткований у 1993 році, присвячений старовинним формам музики та народного танцю народів світу. Щорічно одна з країн презентує себе на цьому майданчику.
Це перші з початку війни гастролі артистів Черкаської філармонії. Вони сподіваються з часом організувати гастрольний тур Європою, як це вже зробили кілька відомих українських колективів.
Поїздку вдалося організувати завдяки міжнародним зв'язкам Черкаської обласної ради та першого заступника голови Романа Сущенка.