Сім українських музеїв стали лавреатами спеціальної відзнаки «Герої культури слов’янської спадщини» на «ŽIVA AWARD 2023» у Словенії.

Про це у Фейсбуці повідомив директор Львівського національного літературно-меморіального музею Івана Франка Богдан Тихолоз, передає Укрінформ.
«Цього року судді Živa Award номінували 24 музеї з 10 країн. Львівський національний літературно-меморіальний музей Івана Франка - серед семи українських музеїв - лауреатів спеціальної відзнаки «Герої культури слов’янської спадщини», - зазначив Тихолоз.

Він додав, що окрім Львівського музею Івана Франка, відзнаки отримали: Дніпровський національний історичний музей імені Дмитра Яворницького; Львівський національний літературно-меморіальний музей Івана Франка; Комунальний заклад «Кмитівський художній музей ім. Ю. Буханчука» Житомирської обласної ради; Комунальний заклад «Хмельницький обласний художній музей»; Музей народної архітектури та побуту у Львові імені Климентія Шептицького; Харківський історичний музей імені М. Ф. Сумцова; Одеський художній музей.
Згідно з офіційним пресрелізом, "ці українські музеї вирізняються своєю цілеспрямованістю та прагненням захистити українську культурну спадщину, національну ідентичність і громадян перед викликами теперішнього лихоліття і воєнних руйнувань".
Нагородження відбувалося у Братиславі, в стародавніх мурах Братиславського Граду - замку, що височить над Дунаєм, а сьогодні є частиною Словацького національного музею. Організатори - міжнародна неурядова організація "Форум слов’янських культур" (з головним офісом у Любляні, Словенія).
Премію «Živa» вже дев'ятий рік поспіль вручають найкращим музеям та місцям спадщини слов'янських народів. Ця відзнака має на меті світове визнання та промоцію музеїв слов’янських країн у всій їхній різноманітності, охоплюючи їхню національну сутність і своєрідність в усьому багатстві культурної спадщини.
Як повідомляв Укрінформ, в січні 2022 року в Белграді (Сербія) Львівський національний літературно-меморіальний музей Івана Франка здобув відзнаку премії Živa Award "За лідерство", таким чином першим серед українських музеїв потрапивши до переліку лауреатів цієї міжнародної нагороди.
Фото: Богдан Тихолоз / Фейсбук