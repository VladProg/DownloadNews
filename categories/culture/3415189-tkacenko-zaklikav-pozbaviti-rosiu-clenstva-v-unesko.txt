Міністр культури й інформаційної політики Олександр Ткаченко закликав позбавити РФ статусу члена ЮНЕСКО через порушення міжнародного права й конвенцій.

Про це він повідомив у Телеграмі, передає Укрінформ.
«Звернувся до ЮНЕСКО з проханням позбавити Росію статусу члена ЮНЕСКО та змінити країну-організатора 45-ї сесії Комітету всесвітньої спадщини», - написав Ткаченко.
Він наголосив, що внаслідок збройного наступу Росії на Україну знищуються численні об’єкти цивільного характеру та об’єкти культурної спадщини, безліч історичних і архітектурних пам’яток і об’єктів перебувають під загрозою артобстрілів та неконтрольованого руху військових вантажівок.
Міністр також нагадав, що 2014 року Російська Федерація систематично порушує міжнародне гуманітарне право та міжнародні конвенції про охорону культурної спадщини, зокрема в окупованому Криму.
«Її дії вже завдали шкоди стародавньому місту Таврійський Херсонес, внесеному до Списку всесвітньої спадщини, а також Бахчисарайському палацу кримських ханів, внесеному до орієнтовного списку, та іншим об’єктам культурної спадщини. З огляду на це Україна вважає неприйнятним продовження присутності Росії в ЮНЕСКО. Очікуємо, що відповідь і рішення у цьому питанні українська сторона отримає в найкоротші терміни», - заявив глава МКІП.
Як повідомляв Укрінформ, президент РФ Володимир Путін 24 лютого оголосив війну Україні та розпочав масштабне вторгнення. Російські війська четвертий день обстрілюють та знищують ключові об'єкти інфраструктури, ракети влучають у житлові будинки.
В Україні запровадили воєнний стан та оголосили загальну мобілізацію.
За даними Міноборони України, Росія за три дні війни втратила 4300 військових.
Україна офіційно направила позов проти Російської Федерації до Міжнародного суду ООН у Гаазі.