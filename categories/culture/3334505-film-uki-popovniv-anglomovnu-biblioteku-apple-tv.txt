Документальна стрічка Володимира Мули "ЮКІ/Історія перемог вільних українців" про знаменитих українських хокеїстів стала доступною для перегляду на одному з найпопулярніших світових відеосервісів Apple TV.

Як передає Укрінформ, про це повідомляє пресслужба Держкіно, за підтримки якого створено фільм.
«Картину можна переглянути англійською мовою одночасно у 72-х країнах світу», - йдеться в повідомленні.
Як зазначається, у фільмі зібрані історії видатних українців - володарів Кубка Стенлі, які у різний час здобували світову славу та долучалися до становлення найвпізнаванішої ліги світу - NHL.
«Особисто для мене вихід стрічки на Apple TV – світоглядна зміна дистрибуції контенту. Раніше деякі українські стрічки використовували популярний відеосервіс лише для охоплення російськомовної аудиторії в обмеженій кількості країн. Я ж пішов зовсім іншим шляхом: повернув голову на захід та став прокладати цю стежину вперше! Переконаний, вітчизняний продукт здатен конкурувати за увагу глядача на світовому ринку. Потрібно лише прищепити цю культуру вітчизняним продюсерам. Завдяки впізнаваним героям та англомовній локалізації фільму вдалося охопити неймовірну кількість територій. Тим самим показавши, що при великому бажанні та обмеженому бюджеті можна справді робити круті речі», - прокоментував режисер та продюсер фільму Володимир Мула.
Як нагадали у пресслужбі, 1 січня 2021 року стрічка "ЮКІ/ Історія перемог вільних українців" стала доступна у всеукраїнському онлайн-прокаті на сервісах OLL.TV та MEGOGO , а у липні 2021 року стрічка вийшла із релізом на популярному міжнародному майданчику Amazon Prime Video у США та Великій Британії.
Кінопроєкт "ЮКІ" виробництва компанії TeleProstir Studio став одним із переможців Дванадцятого конкурсного відбору Державного агентства з питань кіно. Фільм вийшов у широкий український кінотеатральний прокат 3 грудня 2020 року у 42 містах України.
Режисер та продюсер фільму «ЮКІ - Історія перемог вільних українців» - Володимир Мула. Автор сценарію - Микола Васильков. Оператори - Олег Шевчишин, Дмитро Шиповський, Станіслав Ткачов, Олександр Терновий. Режисер монтажу - Андрій Луннік. Консультант - Євген Количев.
Герої: Орест Кіндрачук, Іван Буцик, Кен Данейко, Джеф Чикрун, Ерик Нестеренко, Брюс Драйвер, Володимир і Іван Грецькі, Еді Шах, Руслан Федотенко.
Як повідомляв Укрінформ, фільм "ЮКІ" режисера Володимира Мули за результатами голосування глядачів став одним з переможців Марафону фільмів до 30-річчя Незалежності України, оголошеного Держкіно. Вибрані глядачами фільми вийшли на екрани кінотеатрів у серпні до 30-ї річниці Незалежності.