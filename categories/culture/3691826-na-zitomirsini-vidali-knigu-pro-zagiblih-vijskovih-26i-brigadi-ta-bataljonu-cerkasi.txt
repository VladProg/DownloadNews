На Житомирщині видали книгу «Захисники, які ступили за межу життя», присвячену загиблим військовослужбовцям 26-ї артилерійської бригади та 14-го батальйону територіальної оборони «Черкаси».

Як передає Укрінформ, про це у Фейсбуці повідомляє 26-та артилерійська бригада ім. Генерала-хорунжого Романа Дашкевича.
«Отримали з видавництва результат майже шестирічної праці – книгу за авторством пресофіцера бригади Олега Калашнікова «Захисники, які ступили за межу життя». Книга художньо-документальних нарисів про воїнів 26 артилерійської бригади та 14 батальйону ТРО «Черкаси», які загинули в російсько-українській війні у 2014-2015 роках», - йдеться у повідомленні.

Матеріал для книги разом із автором збирали військовослужбовці бригади Олена Рикаль та Тетяна Овсієнко, а також бердичівські журналісти Юлія і Віталій Сінєльнікови.
Зазначається, що це вже 15-те друковане видання про 26-ту бригаду, яке підготувала пресслужба бригади за останні шість років.
Книгу «Захисники, які ступили за межу життя» передадуть родичам та побратимам загиблих воїнів, а також до бібліотек і навчальних закладів.
Як повідомляв Укрінформ, Міністерство у справах ветеранів презентувало оновлений після широкомасштабної агресії рф довідник "Невидимі наслідки війни".
Фото: Фейсбук 26 артилерійської бригади ім. генерал-хорунжого Романа Дашкевича