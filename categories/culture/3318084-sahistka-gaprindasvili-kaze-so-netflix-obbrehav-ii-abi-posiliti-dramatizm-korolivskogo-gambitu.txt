Чемпіонка світу із шахів Нона Гапріндашвілі, яка згадується в популярному серіалі компанії Netflix «Королівський гамбіт», заявляє, що його продюсери цілеспрямовано оббрехали її для посилення драматизму у стрічці.

Як передає Укрінформ, про це йдеться в позовній заяві шахістки, яку вона подала до Федерального окружного суду в Лос-Анджелесі.
«Netflix нахабно та цілеспрямовано брехав... з дешевою і цинічною метою посилити драматизм, створюючи враження, що його вигадана героїня зуміла зробити те, що не вдавалося жодній іншій жінці, включаючи Гапріндашвілі», - зазначено в заяві, викладеній на 25 сторінках.
У фінальному епізоді «Королівського гамбіту» диктор, коментуючи шахові партії вигаданої героїні серіалу, роль якої виконує Аня Тейлор-Джой, каже: «Єдине, що в ній незвично, - це її стать, але навіть це не унікально для Росії. (Там) є Нона Гапріндашвілі, але вона – чемпіонка світу серед жінок і ніколи не стикалася (в поєдинках) з чоловіками».
«Компанія Netflix, - наголошують її адвокати, - описала Гапріндашвілі як росіянку, хоча знала, що вона грузинка і що грузини постраждали під пануванням Росії в Радянському Союзі та піддалися знущанням і вторгненню пізніше».
80-річна чемпіонка, яка живе у Тбілісі, вважає, що Netflix вдався до «руйнівної брехні, що підриває і принижує її досягнення перед багатомільйонною авдиторією», і вимагає прибрати згадку про те, що вона ніколи не вступала в шахові поєдинки з чоловіками.
Як ідеться в документі, насправді вона виступала у змаганнях проти багатьох чоловіків-чемпіонів протягом своєї кар’єри, у тому числі й до епізоду у фільмі. І фраза про те, що вона «ніколи не стикалася з чоловіками», завдала їй професійної шкоди як шахістці, що продовжує брати участь у турнірах на високому рівні.
Як повідомляв Укрінформ, Гапріндашвілі звернулася до суду з вимогою відшкодувати їй 5 млн доларів збитків.
«Неправдиві заяви стали причиною особистого приниження, стресу і страждань Гапріндашвілі, а також завдали шкоди її доходам і заробіткам, здатності продовжувати займатися професійною діяльністю у світі шахів. Таким чином, вона зазнала особливого збитку у вигляді матеріальних втрат і втрачених ділових можливостей в обсязі не менше як 75 000 доларів, а також загальних збитків і втрат на суму не менш як 5 000 000 доларів, що має бути встановлено судом», - ідеться в позовній заяві.
Компанія Netflix відкинула звинувачення шахістки.
«Netflix відчуває лише глибоку повагу до пані Гапріндашвілі та її видатної кар’єри, але ми вважаємо, що позов не має під собою підстав, й активно захищатимемося в цій справі», - цитує продюсерів фільму «Нью-Йорк таймз».
Як повідомлялося, мінісеріал «Королівський гамбіт» розповідає історію шахового вундеркінда-сироти Бет Гармон, яка прагне стати найкращою шахісткою світу, але при цьому бореться з емоційними проблемами, а також з наркотичною та алкогольною залежністю. Дія серіалу, названого в оригіналі на честь шахового дебюту, починається в середині 1950-х років і триває до 1960-x. Серіал здобув дві премії «Золотий глобус».