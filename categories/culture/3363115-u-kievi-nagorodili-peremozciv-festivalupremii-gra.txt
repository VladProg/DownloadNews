У Київському національному академічному театрі оперети відбулася церемонія нагородження переможців IV Всеукраїнського театрального Фестивалю-премії ГРА.

Про це повідомляє кореспондент Укрінформу.






У Києві нагородили переможців Фестивалю-премії ГРА / Фото: Павло Багмут. Укрінформ



































«Цей проєкт - дуже важлива річ у театральному процесі, це те, що допомагає робити гарні вистави, робити гарний театр, пишатися ним і задовольняти глядачів. Ця справа значима із державницької точки зору, держава не може дійти усюди, але найкраще нехай та ініціатива, яка іде від митців, буде визначальною та вирішальною у творчому процесі», - сказав на церемонії перший заступник міністра культури та інформаційної політики Ростислав Карандєєв.

Як зазначив голова Національної спілки театральних діячів України, народний артист України, член міжнародного журі, голова експертної ради Богдан Струтинський, головна місія фестивалю - об'єднувати митців задля розвитку українського театру.
«Я хочу подякувати усім, хто долучився до створення премії, до ведення премії, тому що це дуже велика складна робота, яка триває цілий рік. Це така безперервна доменна піч, яку потрібно постійно підтримувати», - сказав Струтинський.

Він додав, що хотів би цього року провести церемонію у Львові, але обставини, в яких опинилася Україна та світ загалом, внесли свої корективи: «Ми хочемо, щоб премія об'єднувала різні міста, різні регіони, щоб ми не тільки робили це у столиці, тому що у нас немає у мистецтві провінцій. У нас надзвичайно потужний український театр, який задає інколи моду з того чи іншого регіону».
Цьогоріч театри представили прем’єри, що вийшли у період з 1 січня до 31 грудня 2020 року. Заявки надходили з різних регіонів України від професійних театральних колективів.

У результаті переможців визначили у шести номінаціях.
«За найкращу виставу для дітей» - «А хай то качка копне», Тернопільський академічний обласний театр актора і ляльки.
«За найкращу пошуково-експериментальну виставу» - «Чорнобильдорф», Лабораторія сучасної опери Opera Aperta.
«За найкращу виставу камерної сцени» - «Філоктет. Античний рейв», Львівський академічний драматичний театр імені Лесі Українки.
«За найкращу хореографічну/балетну/пластичну виставу» - «VIÑO», Культурне об’єднання «Хронотоп ЮЕЙ», Київський академічний театр драми і комедії на лівому березі Дніпра.
«За найкращу музичну виставу у жанрі опери/оперети/мюзиклу» - «Лис Микита», Львівський національний академічний театр опери та балету імені Соломії Крушельницької.
Перемогу в номінації «За найкращу драматичну виставу» здобув Закарпатський обласний угорський драматичний театр (м. Берегове) з виставою «Це дитя».

Окрім цього, організатори відзначили найкращих в індивідуальних номінаціях. Відзнаку «За найкращу жіночу роль» отримала Оксана Цимбаліст (Афродита у виставі «Філоктет. Античний рейв»). «За найкращу чоловічу роль» нагороду отримав Василь Сидорко (Ерос у виставі «Філоктет. Античний рейв»). «За найкраще музичне рішення вистави» - Роман Григорів та Ілля Разумейко. Вони ж отримали нагороди «За найкращу режисерську роботу», «За найкращу сценографію» та «За найкраще музичне рішення вистави». Христина Слободянюк отримала нагороду у номінації «За найкращу хореографію» за виставу «Чорнобильдорф».

«Моя найбільша мрія - щоб Фестиваль-премія ГРА став настільки популярним, що відбувався б у палаці «Україна», на всіх майданчиках усіх національних театрів, і не в малих залах, а у великих. Ми ще дуже багато маємо працювати, аби достукатися до керівництва наших відомств, які опікуються культурою, взагалі смислами культури», - підсумував Богдан Струтинський.

Нагадаємо, засновником всеукраїнського Фестивалю-премії ГРА (GRA - Great Real Art) з представницьким міжнародним журі є Національна спілка театральних діячів України - активний стейкхолдер у культурному житті країни.