Гурт "Гайдамаки" презентував пісню "Ельдорадо" на слова Олекси Влизька - перший сингл з альбому, створеного за поезією митців Розстріляного Відродження.

Про це кореспонденту Укрінформу повідомили в пресслужбі гурту.
“Ельдорадо” - перший сингл з альбому “Тріумф Слова”, створеного "Гайдамаками" на вірші поетів Розстріляного Відродження. Для пісні використана поезія Олекси Влизька, розстріляного у 1934 окупаційною комуністичною владою в Києві за сфабрикованим звинуваченням у приналежності до міфічної терористичної організації. Олекса є одним з наймолодших представників “Розстріляного Відродження", - йдеться у повідомленні.

За словами лідера козак-рокгурту «Гайдамаки» Олександра Ярмоли, пісня складена з двох віршів Влизька - “Баляда про короткозоре Ельдорадо” і “Баляда про остаточно короткозоре Ельдорадо”.
"Ці два вірші дуже схожі, там деякі рядки повторюються. І, власне, ця пісня – казка про шукачів Ельдорадо, шукачів пригод, іншого життя, яка була написана в ті часи, коли автор розумів, що його життя не буде тривалим”, - зазначив Ярмола.
Музиканти розповіли, що лірик-відео на пісню “Ельдорадо” створила Наталка Перчишена, яка раніше працювала над відеорядом для концертних виступів гурту "Гайдамаки". Обкладинка синглу - робота сучасного українського художника Віталія Кравця з серії “Краєвид”. Музику до пісні написали учасники гурту "Гайдамаки": басист Олексій Курбаков та вокаліст Олександр Ярмола.
Загалом альбом “Тріумф Слова”, який презентують цього жовтня, складатиметься з 10 пісень на слова Михайла Драй-Хмари, Миколи Хвильового, Тодося Осьмачки, Євгена Плужника та інших.
Проєкт реалізується за підтримки Українського Культурного Фонду.
Розстріляним Відродженням називають період розквіту творчості українських митців 1920-30-х років, більшість яких були знищені під час сталінського терору.