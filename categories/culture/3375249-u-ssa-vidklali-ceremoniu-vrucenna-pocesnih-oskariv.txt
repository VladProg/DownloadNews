Академія кінематографічних мистецтв і наук США заявила, що церемонія вручення почесних премій "Оскар" (Governors Awards) не відбудеться 15 січня через стрімке поширення коронавірусного штаму Омікрон.

Як передає Укрінформ, про це повідомляє Deadline.
"Ми ухвалили важке рішення змінити наші плани щодо особистого проведення церемонії Governors Awards 15 січня. Враховуючи невизначеність через варіанти (коронавірусу – ред.) та вплив, який це може мати на нашу спільноту, ми вважаємо, що це найкраще та найбезпечніше рішення для наших лауреатів і гостей", - йдеться у заяві речника Академії.
Нову дату буде оголошено пізніше.
Зазначається, що цьогоріч статуетки почесних премій "Оскара" повинні були отримати Семюель Л. Джексон, Лів Ульман та Елейн Мей.
Торік церемонія Governors Awards була скасована через локдаун.
Як повідомляв Укрінформ, Американська академія кінематографічних мистецтв і наук оголосила короткий список із 15 фільмів у категорії International Feature Film (Міжнародний художній фільм).
Номінантів на премію "Оскар" буде оголошено 8 лютого 2022 року. Урочиста церемонія вручення премії Американської кіноакадемії відбудеться 27 березня 2022 року в Голлівуді.
Фото: Mega