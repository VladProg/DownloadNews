У Королівському музеї образотворчого мистецтва Бельгії, що є однією з головних культурних приміток Брюсселя, відкрили виставку українського художнього авангарду під назвою «Око шторму: модернізм в Україні 1900-1930 років».

Про це повідомляє кореспондент Укрінформу.
«Це унікальна виставка, і ми дуже раді, що є така можливість презентувати саме український модернізм 1900-1930 років тут, в серці Європейського Союзу, в столиці Бельгії. Це ще раз підкреслює, що Україна - це країна із довгою та величною історією, це країна з культурою й традиціями», - розповіла Укрінформу Наталія Аношина, тимчасова повірена у справах України в Королівстві Бельгія та у Великому Герцогстві Люксембург.
«Ми хочемо показати цей зв'язок між українським та європейським модернізмом, що ми - невід’ємна частина європейської культури. Це важливо, і це прозвучить тут, у Брюсселі, в одному із найвідоміших та найвеличніших музеїв країни, в Королівському музеї витончених мистецтв», - додала українська дипломатка.

Виставка представляє видатні твори українських модерністів, творчість яких припала на початок 20-го століття та на часи утворення УНР. Експозиція включає роботи видатних українських митців періоду 1900-1930 років, - таких як Казимир Малевич, Олександра Eкстер, Лазар Лисицький, Сара Шор, Михайло Бойчук та інших, які є яскравими представниками українського художнього авангарду.
Їх життя та творчість припали на буремні часи в історії України, і стали невід’ємною частиною європейської культурної спадщини. Виставка під назвою «Око шторму: модернізм в Україні 1900-1930 років» наразі подорожує європейськими столицями, що також є частиною зусиль із збереження української спадщини від знищення російськими загарбниками вже у наші дні.
Художні твори для експозиції надані Національним художнім музеєм України та музеєм театрального, музичного та кіномистецтва України.
Ця експозиція буде відкрита в Королівському музеї образотворчого мистецтва Бельгії до 28 січня наступного року, потім продовжить подорож до інших європейських столиць. За рішенням адміністрації Королівського музею Бельгії, українці мають безкоштовний доступ до огляду представлених художніх творів.
Фото з сайту inctour.com.ua