XXIV Міжнародний театральний фестиваль “Мельпомена Таврії”, який цьогоріч через війну не проводиться у Херсоні, а проходить у змішаному форматі,— не просто культурний захід, а сигнал людям в окупації.

Таку думку висловив міністр культури та інформаційної політики України Олександр Ткаченко на пресконференції у Національному академічному драматичному театрі імені Лесі Українки.
Як повідомив генеральний директор-художній керівник Херсонського музично-драматичного театру ім. М. Куліша Олександр Книга, цьогоріч понад 60 театральних колективів долучилися до XXIV Міжнародного театрального фестивалю “Мельпомена Таврії”, який через війну переїхав на львівські майданчики і проводиться в змішаному форматі.

Фестиваль із самого початку проходив у Херсоні, проте через війну театр-організатор мусив виїхати. Цьогорічна “Мельпомена Таврії” стартувала 10 червня у Львові і проходила у різних містах. Учасники презентували свої вистави на рідних сценах, приєдналися і театри з-за кордону.
“Ми розуміли, що логістики не буде. Навіть якщо звільнять Херсон — немає палива, грошей зовсім. І ми придумали, що театр-учасник буде грати у себе в місті, на своїй сцені, в своїй країні. Але буде говорити про Херсон, про Україну, буде проводити акції. Долучилось 60 театрів. І на цю хвилину їх набагато більше, бо, наприклад, театр “Колесо” долучився 16 червня. Таким чином, більше 60 театрів з 34 міст з 11 країн світу сказали, що “Ми з вами”. До нас долучилися Японія, Франція, Сполучені Штати та інші. Тож фестиваль іде потужно”, - повідомив Книга.
Художній керівник додав, що театри-переселенці теж приєдналися до фестивалю. Це Донецький та Луганський обласні театри. Нещодавно вони також презентували свої вистави.


“Театр Маріупольський, який ми всі знаємо, і трагедію, що відбулася. Сьогодні колектив теж розлетівся по всьому світу. Але невеличка частина зачепилася в Ужгороді. І вони долучились до фестивалю! Вони грали онлайн свою виставу, яку ще готували за кошти Українського культурного фонду, і вона є у класному записі, ми її демонстрували. До нас долучився Луганський український театр, який був у Сєвєродонецьку, який сьогодні бомблять. Частина колективу знаходиться сьогодні у Дніпрі, і вони днями грали виставу в підтримку Херсона”, - розповів гендиректор.


“Це не просто акція солідарності театрів, це продовження власне херсонського фестивалю. І я вдячний пану Олександру (генеральному директору-художньому керівнику Херсонського музично-драматичного театру ім. М. Куліша Олександру Книзі, який є організатором фестивалю - ред.) не тільки за його позицію, а й за те, що він продовжує активно працювати. Це класична показова поведінка керівника культурного закладу, який опинився в скрутних умовах тимчасової окупації. І я думаю, що це взірець для тих, хто перебуває в непростих умовах. Тому що це також, так би мовити, сигнал надії тим, хто залишається на тимчасово окупованих територіях”, - підкреслив міністр культури.


Книга додав, що вже надходять заявки на наступний фестиваль. “Мистецтво створюють тільки оптимісти. Ми оголосили, що XXV-й ювілейний фестиваль обов’язково відбудеться в українському Херсоні. Вже декілька театрів, причому навіть закордонних, подали заявки на участь”, - сказав він.
Як повідомлялося, XXIV Міжнародний театральний фестиваль “Мельпомена Таврії” розпочався цього року 10 червня і триватиме до 19 червня. Фестиваль із самого початку проходив у Херсоні, проте через війну театр-організатор мусив виїхати. Цьогорічна “Мельпомена Таврії” стартувала у Львові і проходила у різних містах. Учасники презентували свої вистави на рідних сценах, приєдналися і театри з-за кордону. Деякі театри показують свої вистави онлайн, деякі – на львівських театральних майданчиках. Серед інших у фестивалі беруть участь актори знищеного у Маріуполі драмтеатру. Його трупа переїхала до Ужгорода.
У фестивалі беруть участь театральні колективи із 34 міст та 11 країн: України, Португалії, Чехії, Польщі, Туреччини, Грузії, Німеччини, Румунії, Франції та вперше — Японії та США. Фестиваль об’єднує зусилля з французьким Festival in Extremis.
Також на "Мельпомені Таврії" діє Освітня платформа, у межах якої відбуваються онлайн-лекції та майстер-класи.
Фото: Руслан Канюка/Укрінформ