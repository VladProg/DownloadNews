Україна робитиме все для виключення російської культури з європейського культурного простору, доки ця культура підтримується агресивною державою і триває війна.

Як повідомляє Укрінформ, про це сказав міністр культури та інформаційної політики Олександр Ткаченко в ефірі всеукраїнського телемарафону.
На думку Ткаченка, російська культура не є поза війною й політикою, доки її підтримує агресивна держава. І Україна робитиме все, щоб позбавити російських культурних діячів участі в європейському культурному просторі.
«Є певний тренд, коли нам намагаються пояснити, що культура поза війною. Ні, до того моменту доки ця культура підтримується агресивною державою росія, вона не поза політикою. Це м’яка сила, яка теж несе свого роду кулі і смерті для українців. Робитимемо все для того, щоб виключення й позбавлення російських культурних діячів на час війни від роботи з європейськими інституціями продовжувалося, і на цьому напрямку у нас є значні досягнення. Хочете співпрацювати з росіянами – отуди, за Урал, там велика територія, тайга, там і співпрацюйте», - сказав Ткаченко.
Він нагадав, що чимало культурних інституцій Європи вже відмовилися від співпраці з росією, і цей процес лише посилюватиметься.
«Зараз понад 70 організацій відмовилися від культурної співпраці з росією – це і Каннський кінофестиваль, і театр Ла Скала, і багато інших культурних організацій. Їм заборонено брати участь в бієнале, трієнале в Італії. Тобто, ми ведемо наступ щодо культурної завіси принаймні на час війни і зустрічаємо багато підтримки від колег-міністрів культури, так і культурних закладів і організацій. Підняли питання щодо перенесення зустрічі ЮНЕСКО з Казані до Львова і виключення росії з цієї організації чи принаймні призупинення її членства на час війни», - наголосив Ткаченко.
Як повідомляв Укрінформ, міністр культури та інформаційної політики Олександр Ткаченко разом з міністрами культури ЄС звернулися до ЮНЕСКО щодо скасування проведення 45-ї сесії Комітету всесвітньої спадщини в Казані та перенесення її до Львова.
З 24 лютого триває російське повномасштабне вторгнення до України. Агресор обстрілює та руйнує ключові об'єкти інфраструктури, житлові квартали українських міст і сіл з використанням артилерії, реактивних систем залпового вогню та балістичних ракет.
В Україні запровадили воєнний стан та оголосили загальну мобілізацію.