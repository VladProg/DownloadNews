Український гурт «Танок на майдані Конґо» в межах благодійного європейського туру на підтримку української армії 14-16 вересня дає три концерти у Польщі, Литві та Латвії.

Про це розповіли кореспонденту Укрінформу у пресслужбі гурту.
«Наші очікування в балтійському турі - це гарна погода, а навіть якщо й дощ, то все одно теплий прийом і багато-багато людей. Оскільки, війна не закінчується, коли приходять грози і холод, ми маємо це пам’ятати. В цьому благодійному турі гурт представляє унікальну акустичну програму, частково вона написана задля поїздки. Тому не пропустіть цей шанс послухати улюблені пісні у «вуличних» аранжуваннях. Це круто», - сказали у ТНМК.

Під час туру збираються кошти на індивідуальні аптечки для військових. «В Україні йде потужний контрнаступ ЗСУ і вони потрібні, як ніколи раніше. Багато вже придбали й упевнений, що придбаємо ще більше. З нашими людьми не можна не перемогти», - сказали у гурті.
Концерти пройдуть: 14 вересня - в Любліні на Литовській площі; 15 вересня – у Вільнюсі на ратушній площі; 16 вересня - в Ризі на площі біля Будинку конгресів (навпроти посольства рф в Латвії).
Як повідомлялося раніше, три учасники гурту - вокаліст Олег «Фагот» Михайлюта, бас-гітарист Константин Жуйков та гитарист Ярослав Верьовкін з початком повномасштабної війни взялися до зброї, відповідно – у Теробороні, Нацгвардії та ЗСУ. На час благодійних концертів вони отримують відпустки.
Нагадаємо, 24 лютого росія розпочала новий етап війни проти України - повномасштабне вторгнення. Загарбники обстрілюють і бомбардують мирні міста та села України, катують та вбивають мирне населення. Демократичні країни запровадили ряд санкцій проти країни-агресора і водночас допомагають Україні.