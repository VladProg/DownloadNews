Перформанс «EXTER.Live», присвячений всесвітньовідомій художниці-авангардистці Олександрі Екстер, покажуть 22 жовтня в Мистецькому арсеналі в межах проєкту “Футуромарення”.

Про це Укрінформу повідомили організатори проєкту.
«Імерсивний сontemporary dance перформанс «EXTER.Live» відбудеться 22 жовтня о 20.00 в межах презентації книжки Георгія Коваленка «Олександра Екстер» видавництва «Родовід». Він народився з бажання не просто дослідити творчість художниці-авангардистки Олександри Екстер, а й зробити новий твір, натхнений інноваційними ідеями мисткині. Дати імпульс триванню цих ідей у часі. Перекласти їх на мову сучасного танцю», - йдеться у повідомленні.






Перформанс «EXTER.Live» / Фото Сергія Мельниченка та Анатолія Сачівка












































































Хореограф шоу Стефанія Нолл (США) так описує свою ідею: «Наш перформанс про те, як подивитися на мистецтво 100-річної давності поглядом сучасної людини. Як 100 років тому Анатоль Петрицький, Олександра Екстер говорили про необхідність подивитися в історію і черпали ідеї з бароко і ще давнішого мистецтва і прагнули на цій основі зробити щось для майбутнього, так і ми — дивимося назад, на авангард, і створюємо contemporary art. Це дуже захоплюючий процес».
Вона зазначає, що «EXTER.Live» не має сюжету, танцюристи ніби живуть у музеї — як картини, як живі виставки, вони є частиною мистецтва. Вони танцюють не про картини Екстер і художників її кола, вони танцюють авангардні ідеї.
У шоу задіяно сім українських і троє американських танцівників (з KYIV MODERN-BALLET Theatre, Totem Dance Theatre, Ballet BC, Sleep No More). Репетиції на дві країни — ще один виклик цього проєкту, але любов до contemporary dance, інтерес до ідей Олександри Екстер і «спільна мова танцю» долають цей виклик. Тим більше, сама Екстер часто працювала в інтернаціональних командах — у Росії, Франції, Італії, Великій Британії.
Перформанс створюється в межах виставкового проєкту Мистецького арсеналу “Футуромарення”, присвяченого темі футуризму в Україні 1910–1930-х років як мистецького експерименту та системи ідеологічних поглядів новітньої доби. Тому всі танцювальні номери контекстуалізовані, вписані в простір і пов’язані з творами Екстер і художників її кола, експонованими в кожній залі. Шоу складається з сольних номерів, які відсилають то до пошуків перших авангардистів — «боротьба з гравітацією», «розподіл ваги в невагомості» (Малевич), то до лялькових персонажів з творів Петрицького, Екстер та інших авангардистів, то до контрасту суворої, жорсткої, індустріалізованої форми і форми вільного потоку, то до взаємодії тіла й одягу.
Як повідомляється, fashion-дизайнер Федір Возіанов створив для перформансу колекцію XTR, що складається з 10 суконь-картин, в якій він рефлексує на тему ідей авангарду, деконструкції полотен Олександри Екстер і по-своєму експериментує з динамікою зображень. Діалог із творчістю Олександри Екстер продовжує «авангардистську лінію» Возіанова: раніше він працював з мистецькими ідеями і формами Казимира Малевича й Олександра Архипенка. «Для мене як для дизайнера дуже цікаво попрацювати з творами Екстер у контексті пошуку подібностей та протилежностей між дизайном і мистецтвом», — коментує колаборацію Возіанов.
Тему взаємодії одягу й тіла в руслі ідей авангарду продовжує колекція капелюшків Лідії Захарченко.
Фільмує перформанс відомий хореограф, режисер і лідер танцювальної команди Apache CREW Анатолій Сачівко.
За його словами, його надихає сміливість у рішеннях перформансу, в них є синтез тенденцій часу, якими були захоплені митці початку ХХ століття з оточення Екстер, особливо подобається Богомазов - у важкі, жорстокі часи ці люди намагалися жити і бути собою, створювати світи через образи в мистецтві.
Тизер перформансу Анатолія Сачівка інтегрований у рекламну кампанію проєкту, зокрема на фасаді ТРЦ Gulliver.
Перформанс «Екстер. Live» і монографія Георгія Коваленка «Олександра Екстер» — дві частини проєкту видавництва «Родовід» «Авангард Олександри Екстер: київський період», що здійснюється за підтримки УКФ і PMBA-14, групи випускників kmbs та їхніх друзів.
Як повідомляв Укрінформ, Мистецький арсенал відкрив у п’ятницю, 15 жовтня, об 11:00 виставковий проєкт «Футуромарення» про яскравий спалах авангарду – український футуризм.
Виставка займає 4 тисячі квадратних метрів Мистецького арсеналу. На ній представлені майже півтисячі експонатів. Це і знакові, і маловідомі твори з 19 державних інституцій культури (музеїв, архівів, бібліотек, дослідницьких центрів) та 8 приватних колекцій, архівні документи, фотографії, ігрові та хронікальні кінострічки. Зокрема, це єдині збережені в Україні супрематичні вишивки Ніни Генке-Меллер, твори Давида Бурлюка, Вадима Меллера, Олександра Богомазова, Марії Синякової, Бориса Косарева, Сандро Фазіні, Василя Єрмилова, кінокамера і фільми Євгена Деслава. На виставці глядачі побачать реконструкцію сцени з вистави Ігоря Терентьєва «Дивак», мультимедійну інсталяцію «Поезомалярство» на вірші Михайля Семенка.
У межах проєкту відбудуться спеціальна концертна програма «Фокстроти» письменника і дослідника літературного футуризму Сергія Жадана з Юрієм Гурджи; перформанс Алли Загайкевич «Музика футуризму»; імерсивний перформанс-презентація «EXTER.Live»; перегляди фільмів, лекції, зустрічі, освітня програма для дітей, підлітків та дорослих.
Проєкт триватиме до 30 січня 2022 року.