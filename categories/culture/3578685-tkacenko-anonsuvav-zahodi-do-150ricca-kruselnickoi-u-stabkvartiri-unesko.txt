У Парижі у штаб-квартирі ЮНЕСКО, відбудеться відзначення 150-річчя з дня народження Соломії Крушельницької.

Про це під час брифінгу, який проходив у Львівській національній опері з нагоди відзначення ювілею від дня народження співачки, сказав міністр культури та інформаційної політики України Олександр Ткаченко, повідомляє кореспондент Укрінформу.
«Пару тижнів назад зустрічалися з генеральним директором ЮНЕСКО, і я тільки почав говорити 150 років..., а вона каже: так, Соломія Крушельницька - це постать світового масштабу, і в квартирі ЮНЕСКО відзначатиметься її ювілей. Так само сподіваємося, що буде виставка, присвячена Соломії Крушельницькій», - сказав Ткаченко.






До 150-річчя Соломії Крушельницької у Львівській опері провели низку заходів / Фото: Маркіян Лисейко, Укрінформ














































Також він наголосив, що МКІП створив спеціальний сайт, присвячений Крушельницькій, для того, щоб кожен охочий у світі зміг ознайомитися з життям і творчістю співачки.
Як повідомляв Укрінформ, ювілей Соломії Крушельницької відзначають всім світом 23 вересня. Ця дата входить до переліку пам’ятних дат під егідою ЮНЕСКО.
У межах відзначення ювілею Львівський національний академічний театр опери та балету імені Соломії Крушельницької підготував низку заходів: гранд-концерт за участю відомого італійського диригента, оперу та балет, що присвячені співачці. У межах відзначення ювілею також підготовлено лекцію-концерт, виставку, презентацію книги та концерт за участю дітей.
Як повідомлялося, Соломія Крушельницька – українська оперна співачка та національна легенда, чий надзвичайний голос та неповторність акторського перевтілення підкорили серця мільйонів людей – від Львова до Варшави, від Одеси до Парижа, від Мілана, Неаполя до Каїра, Барселони, Лісабона та Буенос-Айреса.