Фонд ЮНЕСКО прискорить фінансування конкретних потреб культурної сфери України.

Про це йшлося на зустрічі міністра культури та інформаційної політики Олександра Ткаченка з генеральним директором ЮНЕСКО Одрі Азулє, повідомляє Укрінформ із посиланням на Телеграм-канал глави МКІП.
"Головне, що узгодили дії щодо прискорення фінансування з боку ЮНЕСКО конкретних потреб культурної сфери України цього року", - зазначив Ткаченко.

За його словами, під час зустрічі сторони домовилися про поглиблені заходи співпраці та підписали Лист про наміри. Зокрема, пріоритетними сферами співпраці визначено моніторинг, оцінку та документування збитків культурної спадщини України, її реконструкцію та відновлення, відродження інституційної спроможності закладів культури та культурної освіти, зміцнення культурних і креативних індустрій в Україні, а також цифрову трансформацію в управлінні культурною спадщиною, розвиток цифрової інфраструктури тощо.
"Задля відновлення культурного сектору України пані Азулє запропонувала підтримку у створенні Культурного центру ЮНЕСКО у Львові", - зазначив міністр.
Крім того, сторони обговорили прискорене внесення Одеси до Списку всесвітньої спадщини ЮНЕСКО та конкретні кроки допомоги щодо ліквідації впливу війни на культурні заклади міста.
Як повідомлялося, глава МКІП під час візиту до Німеччини провів зустрічі з колегами та закликав їх активніше підтримувати українську культуру.
Фото: Олександр Ткаченко, Телеграм