Державне агентство України з питань мистецтв та мистецької освіти оголосило конкурс на здобуття премії імені Віктора Косенка 2023 року.

Як передає Укрінформ, про це інформує пресслужба МКІП.
Зазначається, що премія присуджується за видатні досягнення у сфері професійної композиторської творчості для дітей та юнацтва громадянам України на конкурсних засадах. Щороку присуджується лише одна премія у розмірі двадцять тисяч гривень.
У МКІП інформують, що на здобуття премії висуваються завершені музичні твори або музичний твір, які були написані та оприлюднені (виконані) протягом останніх п’яти років, але не пізніше, ніж за три місяці до їх висунення на здобуття премії.
Зауважується, що на здобуття премії не висуваються твори, які вже були відзначені цією премією або іншими преміями, державними нагородами.
Повторно премія може присуджуватися за наявності нових визначних досягнень у сфері професійної композиторської творчості для дітей та юнацтва, але не раніше, ніж через п’ять років після попереднього присудження.
Пропозиції щодо претендентів на здобуття премії вносяться творчими спілками, вищими навчальними закладами культури і мистецтва, театрально-видовищними закладами, мистецькими колективами.
Також зазначається, що за достовірність поданої інформації відповідальними є керівники творчих спілок, вищих навчальних закладів культури і мистецтва, театрально-видовищних закладів, мистецьких колективів, які подали клопотання щодо претендента на здобуття премії, та претенденти.
Детальніше про умови конкурсу - на сайті Державного агентства України з питань мистецтв та мистецької освіти.
Як відомо, премія імені Віктора Косенка була започаткована Міністерством культури і мистецтв та Національною спілкою композиторів України. Вона присуджується щорічно за видатні досягнення в галузі музичної творчості для дітей та юнацтва. Першим лауреатом став Валерій Подвала.
За традицією, вручають нагороду в день народження Косенка, 24 листопада, у його музеї-квартирі.