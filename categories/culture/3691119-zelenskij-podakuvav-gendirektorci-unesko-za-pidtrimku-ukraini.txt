Президент Володимир Зеленський зустрівся з генеральною директоркою ЮНЕСКО Одрі Азуле та отримав сертифікат про внесення історичного центру міста Одеси до списку Всесвітньої спадщини ЮНЕСКО.

Як передає Укрінформ, про це Зеленський написав у Телеграмі.
“Провів зустріч із генеральною директоркою ЮНЕСКО Одрі Азуле. Дякую за реальні результати роботи й підтримки України. Ми воюємо на полі битви за цінності демократії, свою свободу та незалежність, за майбутнє наших дітей, а також за наші історичні цінності та культурне надбання. Дуже важливо їх захистити”, - написав він.

Під час зустрічі Азулє передала Зеленському сертифікат про внесення історичного центру міста Одеси до списку Всесвітньої спадщини ЮНЕСКО під загрозою.
Висловлюючи подяку за рішення щодо Одеси, Зеленський висловив переконання у важливості включення до списку ЮНЕСКО інших українських об’єктів культурної спадщини, зокрема історичного центру Чернігова.

Відео: Zelenskiy / Official
За інформацією Офісу Президента, Зеленський провів переговори з генеральною директоркою ЮНЕСКО на Чернігівщині.
Глава держави відзначив важливість солідарності ЮНЕСКО з народом України в умовах повномасштабної російської агресії.
Свідченням солідарності цієї міжнародної організації стало, зокрема, оформлення її інституційної присутності в Україні – створення у Києві офісу зв'язку ЮНЕСКО.
Сторони відзначили важливість членства України в ЮНЕСКО, яке нараховує вже 69 років та характеризується активною міжнародною співпрацею в науковій, освітній та культурній сферах.
Президент окремо наголосив на неприйнятності членства росії в ЮНЕСКО та важливості чіткої й потужної реакції організації та її органів на війну російської федерації проти України.
Зеленський поінформував Азулє про зруйновані та пошкоджені росією українські культурні об’єкти, наголосивши, що їх загальна кількість становить близько 1190, а також про викрадення та незаконне вивезення українських культурних цінностей із тимчасово захоплених територій.

У цьому контексті Президент акцентував на важливості лідерської ролі ЮНЕСКО в залученні міжнародних партнерів до відновлення постраждалої культурної спадщини України.
Глава держави високо оцінив допомогу ЮНЕСКО в реалізації низки проєктів в Україні, зокрема щодо забезпечення безперервності освіти та програми ментального здоров’я, що реалізується під патронатом першої леді України Олени Зеленської.
Як повідомляв Укрінформ, 3 квітня гендиректорка ЮНЕСКО Одрі Азуле прибула до Києва. На 4 квітня запланований її візит до Одеси, де за її участі планують відкрити на розі вулиць Пушкінської та Ланжеронівської, біля Морського музею, інформаційну табличку про включення об’єкта "Історичний центр Одеси" до Списку всесвітньої спадщини ЮНЕСКО.