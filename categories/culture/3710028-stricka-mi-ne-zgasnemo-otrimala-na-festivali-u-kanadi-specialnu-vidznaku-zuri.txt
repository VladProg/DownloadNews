Українська стрічка “Ми не згаснемо” отримала на фестивалі у канадському Ванкувері спеціальну відзнаку журі.

Як передає Укрінформ, про це Державне агентство України з питань кіно повідомляє у Фейсбуці.
“Стрічка “Ми не згаснемо” Аліси Коваленко отримала спеціальну відзнаку журі на фестивалі документального кіно DOXA Documentary Film Festival у Ванкувері”, - ідеться в повідомленні.

Фільм “Ми не згаснемо” оповідає історію дорослішання підлітків на сході України на тлі війни та їх надзвичайної подорожі до вершин Гімалайських гір. Попри похмуру реальність навколо, Андрій, Руслан, Ілля, Ліза і Лєра мріють, шукають пригод, протестують та борються зі сірістю й нудьгою. Поки світ навколо них занепадає, шахти закриваються, загроза ескалації війни зростає, вони не здаються та намагаються йти за покликом своїх мрій.
Стрічку створено за підтримки Держкіно, Польського кіноінституту та IDFA Bertha Fund – Classic Postproduction.
Оператори-постановники: Сергій Стеценко та Аліса Коваленко. Креативні продюсери: Стефан Сіоан та Аліса Коваленко
Продюсери: Валерій Калмиков, Яна Калмикова та Олексій Кобелєв (Trueman Production Co.)
Як повідомляв Укрінформ, стрічка Антоніо Лукіча “Люксембург, Люксембург” у квітні отримала нагороди на Міжнародному фестивалі в Монте-Карло та Приштинському міжнародному кінофестивалі PriFest.