Бойовики терористичного угруповання ІДІЛ влаштували засідку на автобус із солдатами на сході Сирії, внаслідок чого загинули щонайменше 20 людей.

Як передає Укрінформ, про це повідомляє Al Jazeera.
У Сирійській обсерваторії з прав людини, що базується у Великій Британії, повідомили у п’ятницю про 23 загиблих та 10 поранених солдатів унаслідок нападу на пустельну дорогу поблизу міста Маядін у провінції Дер-аз-Зор, яка межує з Іраком.
Інші групи сирійських активістів заявили, що 20 солдатів були вбиті, чимало поранених.
Британська обсерваторія заявила, що засідку влаштували члени ІДІЛ. Там повідомили, що «десятки інших солдатів» зникли безвісти після того, як озброєні люди оточили автобус і відкрили вогонь. Напад став найсмертоноснішою атакою з боку ІДІЛ цього року, зауважили у Британській обсерваторії.
Сирійський уряд та армія не надали жодних коментарів з приводу цього інциденту.
Як повідомляв Укрінформ, під час мітингу прихильників священнослужителя та політичного лідера в північно-західному районі Пакистану стався потужний вибух, внаслідок якого загинули щонайменше 54 людини. Відповідальність за теракт узяло на себе угруповання ІДІЛ.