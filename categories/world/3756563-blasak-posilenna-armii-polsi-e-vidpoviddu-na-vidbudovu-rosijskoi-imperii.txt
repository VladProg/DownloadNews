Найкращою відповіддю на спроби Росії відбудувати імперію є зміцнення польської армії.

Про це заявив міністр національної оборони Польщі Маріуш Блащак, який в неділю взяв участь у складанні присяги військовослужбовців 13-ї сілезької бригади тероборони в Бєруні на півдні Польщі, передає кореспондент Укрінформу.
“Ми живемо у важкі часи. Путін вирішив відновити Російську імперію. Російська імперія завжди загрожувала свободі народів, які живуть по сусідству з Росією. Найкращою і єдиною відповіддю на ці погрози є зміцнення польської армії”,- заявив Блащак.

Він додав, що цей процес включає збільшення чисельності та оснащення польських військових сучасною зброєю.
Міністр подякував тим військовослужбовцям бригади, які несли і продовжують нести службу на кордоні з Білоруссю.
Як повідомлялося, торік у березні в Польщі набув чинності закон «Про захист вітчизни». Ним передбачається, зокрема, збільшення чисельності ЗС країни удвічі – до 300 тисяч - та збільшення видатків на обороноздатність країни до 3% від ВВП країни в 2023 році.
Блащак неодноразово заявляв, що в перспективі двох років Польща матиме найсильніші сухопутні війська в Європі. Крім збільшення чисельності, відбувається технічна модернізація польської армії та її оснащення сучасним обладнанням. Зокрема, йдеться про танки Abrams і K2, корейські легкі бойові літаки FA-50, замовлені американські винищувачі F-35 тощо.
Фото: @MON_GOV_PL