Палата представників і Сенат Конгресу США ухвалили компромісний законопроєкт про підвищення ліміту держборгу після чотирьох місяців дебатів, що дасть змогу економіці країни уникнути дефолту.

Документ відправлено на підпис глави Білого дому, передає власний кореспондент Укрінформу.
Слідом за Палатою представників, Сенат проголосував за проєкт закону, продовживши фінансові повноваження уряду США щодо державного боргу до січня 2025 року. Ініціативу підтримали 63 сенатори, 36 висловилися проти.
Президент Байден привітав «швидке ухвалення» Конгресом США важливого рішення: «Ця двопартійна угода є великою перемогою для нашої економіки та американського народу». Він пообіцяв підписати документ якнайшвидше та звернутися з промовою до американців у п’ятницю.
Як повідомляв Укрінформ, минулими вихідними Джо Байден і спікер Палати представників республіканець Кевін Маккарті досягли попередньої угоди про підвищення боргу федерального уряду.
У середу Палата представників, яка контролюється республіканською більшістю, схвалила відповідний законопроєкт, аби призупинити обмеження державного боргу Сполучених Штатів.