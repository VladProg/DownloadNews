Казахстан хотів стати компромісною фігурою для головування в ОБСЄ у 2024 році, однак Росія була проти.

Про це Укрінформу повідомив західний дипломат в ОБСЄ, який побажав говорити на умовах анонімності.
«Після того, як стало зрозуміло, що Росія не поступиться у своєму необгрунтованому блокуванні головування Естонії у 2024 році й розпочався пошук компромісних фігур, Казахстан висловив готовність очолити ОБСЄ наступного року. Але делегація РФ виступила проти цього та відрадила своїх казахстанських колег від висування кандидатури Астани», - сказав дипломат.
За його словами, також мало місце обговорення Австрії як компромісної фігури, однак країна не висувала офіційно свою кандидатуру, і до неї були «зауваження з боку ряду країн».
На запитання, чому Росія підтримала як нового голову ОБСЄ країну-члена ЄС Мальту, а не свого союзника по ОДКБ, він відповів, що «про це краще запитати у самих росіян – ніхто з нас із ними не розмовляє».
Дипломат також висловив переконання, що делегація РФ в ОБСЄ блокувала прийняття ключових рішень щодо подальшого функціонування організації, як призначення нового головування та продовження мандата чотирьох топпосадовців, включаючи генерального секретаря, щоб створити умови для прийняття глави МЗС РФ Сергія Лаврова на Раді міністрів у Скоп`є.
«Думаю, що все це блокування з боку росіян, передусім, було спрямовано на те, щоб зберегти за собою важелі впливу, доки Лавров не потрапить до Північної Македонії. Вони, напевно, побоювалися, що якщо ми зараз все погодимо, то Лавров просто не буде запрошений у Скоп`є і не буде надано право на проліт», - зазначив співрозмовник.
Як повідомляв Укрінформ, раніше Росія з Білоруссю наклали вето на затвердження підтримуваної більшістю кандидатури Естонії на головування в ОБСЄ в 2024 році. Існувала загроза, що ОБСЄ, де ротація головування між країнами-учасницями проходить на щорічній основі, розпочне 2024 рік без нового голови.
Після тривалих дебатів країни-учасниці ОБСЄ знайшли консенсус і погодили, що Мальта перебере головування в ОБСЄ у 2024 році. Це рішення мало бути офіційно схвалене під час зустрічі глав МЗС у столиці Північної Македонії 30 листопада - 1 грудня.