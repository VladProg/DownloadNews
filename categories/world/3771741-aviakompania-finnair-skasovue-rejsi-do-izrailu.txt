Фінська національна авіакомпанія Finnair у неділю оприлюднила заяву про припинення авіасполучення між Гельсінкі та Тель-Авівом з 9 до 14 жовтня.

Як передає Укрінформ, відповідна заява розміщена на сайті Finnair.
«Finnair наразі не використовує повітряний простір Ізраїлю для своїх рейсів. Безпека завжди на першому місці. Ми уважно стежимо за ситуацією та виконуємо вказівки влади», – йдеться у заяві авіакомпанії.
Загалом компанія скасувала шість авіарейсів сполученням «Тель-Авів – Гельсінкі» та «Гельсінкі – Тель-Авів».
Зазначається, що в разі скасування рейсу авіакомпанія зв’яжеться із клієнтами за допомогою повідомлень або листів на електронну пошту. Водночас ті клієнти, які мали вилітати до Ізраїлю з 15 до 31 жовтня, можуть змінити або скасувати бронювання та подати запит на відшкодування вартості квитків, додали у Finnair.
У неділю МЗС Фінляндії закликало громадян уникати нетермінових подорожей до Ізраїлю та палестинських територій, а з приводу поїздок до сектора Гази – уникати будь-яких подорожей.
Також фінське зовнішньополітичне відомство звернулося до громадян із проханням зберігати пильність у Лівані.
За даними міністерства, станом на 8 жовтня на території Ізраїлю перебувало близько 250 фінських туристів, які повідомили відомству про свою мандрівку.
Раніше авіакомпанії United Airlines і American Airlines призупинили рейси до Тель-Авіва.
Air Canada, Wizz Air, Delta Air Lines, Air Malta і португальська авіакомпанія TAP також скасували рейси до Ізраїлю.
7 жовтня з сектора Гази було завдано ракетних ударів по південних та центральних районах Ізраїлю. Десятки палестинських бойовиків на вантажівках та парапланах прорвалися на територію Ізраїлю.
Ізраїль офіційно оголосив стан війни, уперше з часів війни Судного дня 1973 року.