Унаслідок вибуху на незаконному нафтопереробному підприємстві у Нігерії загинули десятки людей.

Як повідомляє Укрінформ, про це пише Сіньхуа.

“Влада Нігерії розпочала розслідування щодо вибуху на незаконному нафтопереробному заводі, під час якого могли загинути десятки людей”, - йдеться у матеріалі.

Зазначається, що вибух трапився у регіоні Емохуа в штаті Ріверс й до місця інциденту уже прибув підрозділ із боротьби з вандалізмом.
“Вірогідно загинули щонайменше 35 людей й ще десятки постраждали від вогню на незаконному нафтопереробному заводі, коли місцеві жителі прийшли зібрати розлите пальне”, - зауважує Сіньхуа.

Агентство пояснює, що подібні незаконні нафтопереробні підприємства функціонують, викрадаючи сиру нафту із магістральних трубопроводів, які належать великим компаніям, та переробляючи її у пальне в імпровізованих місткостях.
“Вандалізм стосовно трубопроводів та крадіжка нафти часто виявляються у Нігерії та завдають величезних економічних втрат”, - наголошує Сіньхуа.