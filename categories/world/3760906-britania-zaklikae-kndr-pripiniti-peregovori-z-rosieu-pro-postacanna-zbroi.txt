Велика Британія у середу закликала Північну Корею до припинення перемовин із Росією щодо поставок зброї.

Як передає Укрінформ, про це повідомляє Sky News.
«Ми закликаємо КНДР припинити переговори щодо зброї з Росією та дотримуватися публічних зобов’язань, взятих Пхеньяном, не продавати зброю Росії», – сказав представник британського прем’єр-міністра Ріші Сунака.
Він також додав, що візит Кім Чен Ина демонструє ізоляцію Росії на світовій арені, і що Путін звернувся до такого режиму як північнокорейський через те, що світ об’єднався проти незаконного вторгнення РФ в Україну.
Як повідомляв Укрінформ, президент РФ Володимир Путін та лідер КНДР Кім Чен Ин проводять переговори на космодромі "Восточний" в Амурській області РФ.
Раніше The New York Times з посиланням на джерела писало, що Путін хоче отримати від КНДР артилерійські снаряди та протитанкові ракети, а Кім Чен Ин — щоб Росія надала Північній Кореї передові технології для супутників і атомних підводних човнів. Окрім того лідер КНДР шукає продовольчу допомогу для своєї країни.
У Білому домі заявили, що російський и північнокорейський диктотори нещодавно обмінялися листами, а візит російського міністра оборони Шойгу до Пхеньяна в липні включав обговорення угоди про зброю.