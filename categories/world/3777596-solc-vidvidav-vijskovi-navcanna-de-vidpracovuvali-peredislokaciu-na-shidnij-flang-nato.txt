Федеральний канцлер Німеччини Олаф Шольц відвідав у понеділок загін Бундесверу в Кельні, де йому було продемонстровано можливості територіальної оборони та злагодження різних служб.

Про це повідомили журналістам у Відомстві канцлера, передає Укрінформ.
Главі уряду були продемонстровані, серед іншого, навички та процеси передислокації власних і союзних сил у Німеччині на східний фланг НАТО. «Легенда» маневрів - Росія проводить масштабні навчання біля свого західного кордону і союзники для запобігання атаки перекидають на схід через «німецький хаб» свої сили.
У маневрах взяли участь солдати Бундесверу, федеральної поліції, федерального відомства цивільного захисту та ліквідації наслідків стихійних лих тощо.
Відпрацьовувалися елементи цивільно-військової співпраці, а також процеси, пов’язані з переміщенням німецьких і союзних збройних сил у та через Німеччину, так звана «підтримка приймаючої країни» в різних ситуаціях.
«Йдеться про розуміння того, що все має бути поєднано, щоб можна було гарантувати безпеку в нашій країні… Йдеться про структури співпраці між Бундесвером і багатьма цивільними силами», - прокоментував Шольц.


.@bundeswehrInfo, Bundespolizei und @BBK_Bund haben heute gezeigt: Wir sind am stärksten, wenn wir zusammenarbeiten. Und uns selbst zu stärken, heißt immer auch, das Bündnis zu stärken. Eine gute Botschaft in diesen unruhigen Zeiten. Für uns und unsere alliierten Freunde. pic.twitter.com/Vane5gfyZs
— Bundeskanzler Olaf Scholz (@Bundeskanzler) October 23, 2023

Він акцентував на необхідності «зробити правильні висновки з переломного моменту, який представляє собою російська агресивна війна проти України».
Шольц також мав можливість спостерігати навчання на землі з кабіни літака Люфтваффе.


Willkommen an Bord @Bundeskanzler. Auch wenn der Service im grünen Flieger mal anders ist, als das, was wir Ihnen sonst bieten, hoffen wir, dass Sie den Flug genossen haben? pic.twitter.com/NPxkFvj6S8
— Team Luftwaffe (@Team_Luftwaffe) October 23, 2023

Як повідомлялося, за час перебування на посаді канцлера, Олаф Шольц кілька разів відвідував війська.
У НАТО «підтримка приймаючої країни (HNS)» стосується цивільної та військової підтримки союзних іноземних сил у приймаючій країні з боку уряду. У Німеччині це включає всі цивільні та військові послуги підтримки, які ФРН надає як приймаюча країна під час миру, кризи та війни для збройних сил союзників та організацій НАТО/ЄС, що перебувають на території Німеччини або рухаються транзитом через Німеччину. Це варіюється, наприклад, від планування та погодження проходів через німецькі дороги чи водні шляхи до надання житла чи варіантів дозаправки в місцях розташування Бундесверу. Щоразу, коли іноземні військові сили хочуть пересуватися через Німеччину, їм потрібен дозвіл. Якщо потрібна підтримка, Федеральне міністерство оборони доручає це зробити своїм територіальним командуванням.