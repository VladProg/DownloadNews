Рада Безпеки ООН у понеділок увечері не проголосувала за резолюцію щодо сектору Гази, запропоновану Росією, в якій не засуджуються дії ХАМАС.

Про це повідомляють Новини ООН, передає Укрінформ.
Автори документа закликали до гуманітарного припинення вогню в секторі Гази, який зазнав руйнувань внаслідок 10-денних бойових дій між Ізраїлем та бойовиками ХАМАСу, однак в ній не було засудження дій бойовиків.
Запропонований Росією проєкт резолюції підтримали п'ять делегацій (Китай, Габон, Мозамбік, Росія та Об'єднані Арабські Емірати), чотири країни висловилися проти (Франція, Японія, Велика Британія та США) і шість країн утрималися (Албанія, Бразилія, Еквадор, Гана, Мальта та Швейцарія).
У документі містився заклик до негайного припинення вогню з гуманітарною метою, звільнення всіх заручників, доступу до гуманітарної допомоги та безпечної евакуації мирних жителів.
Постійний представник США при ООН Лінда Томас-Грінфілд, виступаючи після голосування, заявила про те, що Росія висунула свою резолюцію без жодних консультацій. «У резолюції не згадується ХАМАС, немає жодного слова про нього. А не засудивши ХАМАС, Росія покриває терористичну групу, яка жорстоко розправилася з мирними жителями, які ні в чому не винні. Це обурливо», – сказала вона.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини впродовж наступних 24 годин. У цьому регіоні проживають близько 1,1 мільйона людей. Наразі виїзд людей з регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.