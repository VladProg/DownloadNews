Понад сто тисяч канадських держслужбовців із двох десятків відомств розпочали безстроковий страйк.

Як повідомляє кореспондент Укрінформу, про це пише канадський суспільний мовник CBC News.
Зазначається, що про початок страйку було оголошено після того, як профспілки та федеральний уряд не змогли дійти згоди до встановленого терміну. “Пікети в середу пройдуть у понад 250 локаціях по всій країні”, - йдеться у матеріалі.
За словами Кріса Оілварда, президента Канадського альянсу держслужбовців (PSAC) - однієї з профспілок, що вийшла на страйк, перемовини із урядом тривають, але держслужбовці не повернуться до роботи, поки не буде вдоволено їх ключові вимоги.
Натомість у федеральному уряді запевнили, що зробили все можливе для досягнення угоди. “Уряд запропонував справедливу, конкурентну угоду PSAC та відповів на всі вимоги. <...> Утім незважаючи на запропоновану угоду, PSAC продовжує наполягати на неприйнятних вимогах, що суттєво вплинуть на спроможність уряду надавати послуги канадцям”, - заявили у секретаріаті Казначейської ради Канади.
Страйкарі вимагають вдвічі більшого підвищення зарплат, ніж готовий запропонувати уряд, суттєвого спрощення правил віддаленої роботи, розширення можливостей отримання оплачуваної відпустки тощо.
Оскільки до страйку долучилися службовці двох десятків держвідомств, затримки торкнуться багатьох державних послуг, в тому числі паспортних, податкових, міграційних, експортних.
Фото: THE CANADIAN PRESS