У ніч на середу, 23 серпня, невідомі нанесли за допомогою графіті букви та цифри на колони знакового коридору Вазарі у Флоренції (Італія).

Як передає Укрінформ, про це повідомляє ANSA.
Коридор Вазарі — видовжена крита галерея-перехід у Флоренції, що створив архітектор і художник Джорджо Вазарі.
Він був побудований у 1565 році після того, як тодішні правителі Флоренції вирішили вільно та таємно пересуватися між резиденцією міської влади та своїми приватними палацами.
Мер Флоренції Даріо Нарделла засудив «ганебний акт вандалізму» та оголосив про негайне розслідування, щоб «визначити цих мерзенних людей, і покарати їх належним чином», підкресливши, що ті, хто завдає шкоди культурній спадщині, «вчиняють дуже серйозний злочин».


У свою чергу міністр культури Італії Дженнаро Санджуліано додав, що «вони (вандали – ред.) повинні розуміти, що відтепер навіть маленька подряпина буде переслідуватися».
Як повідомляв Укрінформ, цього літа вандали втретє за кілька тижнів пошкодили римський Колізей.