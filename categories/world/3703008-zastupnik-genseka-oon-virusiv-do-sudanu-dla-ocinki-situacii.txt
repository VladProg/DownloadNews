Заступник Генерального секретаря ООН з гуманітарних питань Мартін Гріффітс вирушив у Судан для оцінки ситуації та можливостей допомогти постраждалим.

Про це він повідомив у Твіттері, передає Укрінформ.
«Через два тижні після початку зіткнень у Хартумі і по всьому Судану гуманітарна ситуація досягла критичної точки. На прохання Антоніу Гутерреша (Генерального секретаря ООН - ред.) я вирушив у регіон, щоб оцінити, як ми можемо негайно полегшити становище постраждалих людей», - написав Гріффітс.
Як повідомляв Укрінформ, напередодні сторони збройного конфлікту в Судані домовилися продовжити перемир'я ще на 72 години.
15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Унаслідок бойових дій у країні загинули сотні людей, у тому числі щонайменше 400 цивільних осіб.
Бойові дії в країні тривають, низка європейських країн докладають зусиль для евакуації своїх громадян із Судану.