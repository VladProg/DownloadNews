Щонайменше 69 людей загинули та десятки дістали поранення внаслідок землетрусу що стався в п'ятницю в районі Джаяркот на заході Непалу.

Про це повідомляє Reuters, передає Укрінформ.
«За словами свідків, будинки в цьому районі обвалилися», - зазначається в повідомленні.
За даними Національного сейсмологічного центру Непалу, магнітуда землетрусу становила 6,4. Однак Німецький науково-дослідний центр геонаук (GFZ) пізніше знизив магнітуду до 5,7, в той час, як Геологічна служба США зафіксувала показник 5,6.
Унаслідок підземних поштовхів загинули щонайменше 69 осіб.
Влада заявила, що досі не може встановити контакт з населеними пунктами в гірській місцевості, де стався землетрус. Там загалом проживає близько 190 тисяч людей.
Аби дістатися постраждалих районів, рятувально-пошукові групи розчищають дороги, заблоковані зсувами ґрунту, які спричинив землетрус.
Як повідомляв Укрінформ, у п’ятницю стався землетрус на грецькому острові Евія, поштовхи відчувалися у столиці країни, Афінах.