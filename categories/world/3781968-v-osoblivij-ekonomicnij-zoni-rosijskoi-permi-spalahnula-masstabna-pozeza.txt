У російському місті Перм, у районі Осенцовського промвузла, де торік відкрили ОЕЗ, спалахнула масштабна пожежа. Очевидці говорять про вибух перед появою полум'я.

Про це повідомляє Укрінформ із посиланням на місцевий новинний портал Properm.ru.
Уточнюється, що в напрямку події проїхало кілька машин пожежної охорони та швидкі.
МНС Росії в своєму Телеграм-каналі уточнило, що всередині ангару горять ємкості з легкозаймистою рідиною, вогонь охопив 200 кв. метрів. Пізніше з'явилось повідомлення, що відкрите горіння ліквідовано, проводиться проливання та розбирання конструкцій. На місці працюють 54 спеціалісти та 15 одиниць техніки.
Особлива економічна зона відкрилася в Осенцовському промвузлі в Пермі в серпні 2022 року. Було заявлено, що основною спеціалізацією цієї ОЕЗ стане розвиток хімії, нафтохімії, машинобудування, металообробки та IT-галузі.
Після початку Росією повномасштабної війни проти України на різних підприємствах РФ регулярно відбуваються вибухи та пожежі.