Варшава виступає проти переміщення нелегальних мігрантів з півдня до країн ЄС у межах так званого міграційного пакту.

Про це під час спільної пресконференції у Варшаві заявили президент і прем’єр-міністр Польщі Анджей Дуда і Матеуш Моравецький, передає кореспондент Укрінформу.
Як зазначив Дуда, проблема розподілу нелегальних мігрантів з країн Азії й Африки не є новою, вона виникла ще в 2014-2015 роках. За його словами, чинний польський уряд, який прийшов до влади в РП восени 2015 року, від самого початку виступає проти переміщення іноземців з півдня і розподілу між країнами Спільноти, відтоді у позиції Варшави нічого не змінилося.
“І сьогодні, коли ця проблема повертається, коли її знову намагаються вирішити шляхом усунення наслідків і, знову ж таки, де-факто примусового переселення мігрантів у рамках міграційного пакту, який зараз пропонується, ми послідовно говоримо “ні”, ми виступаємо проти цього”,- підкреслив Дуда.
Він додав, що разом з прем’єром Моравецьким він представлятиме цю позицію сьогодні та завтра на міжнародних зустрічах.
Дуда нагадав, що разом з парламентськими виборами в Польщі 15 жовтня буде проведено також і референдум, де одним з питань буде справа щодо примусового розподілу нелегальних мігрантів серед країн ЄС. Він закликав поляків взяти участь в цьому референдумі і висловити свою думку з цього приводу.
Своєю чергою Моравецький підкреслив, що він представить на Раді ЄС в іспанській Гранаді “тверде вето щодо нелегальної імміграції”. За його словами, уряд Польщі не погоджується на диктат Брюсселя і Берліна в цьому питанні. Він підкреслив, що не хоче в Польщі “другої Лампедузи” (острів в Італії, куди найчастіше нелегально прибувають біженці з півдня – ред.).
Як відомо, Єврокомісія підготувала так званий міграційний пакт, що передбачає систему "обов’язкової солідарності". Вона полягає у тому, що країни або приймають іммігрантів або мають заплатити близько 20 тис. євро за кожну особу, яку не впускатимуть до своєї країни. Проти міграційного акту крім Польщі виступає також Угорщина.
Sławomir Kamiński / Agencja Wyborcza.pl