Авіакомпанія "Австрійській авіалінії" (AUA) та її материнська компанія Lufthansa призупинили польоти до Ізраїлю на тлі масованих обстрілів країни з боку Сектору Гази.

Як передає Укрінформ, про це повідомляє Austria Presse Agentur.
"На тлі поточної ситуації в Ізраїлі Austrian Airlines скасовує всі рейси до та з Тель-Авіва до понеділка, 9 жовтня 2023 року включно. Пасажири будуть проінформовані відповідним чином. Austrian Airlines перебуває в тісному контакті з владою на постійній основі і постійно оцінює ситуацію з безпекою", - повідомили AUA.
Зазначається, що німецька авіакомпанія Lufthansa також скасувала свої рейси до та з Тель-Авіва.


Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинуло щонайменше 22 людини, ще 545 постраждали.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.

Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.