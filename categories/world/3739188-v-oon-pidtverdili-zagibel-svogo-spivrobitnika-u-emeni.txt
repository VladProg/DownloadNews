Всесвітня продовольча програма ООН (ВПП) підтвердила смерть одного зі своїх співробітників у Ємені.

Як передає Укрінформ, про це повідомляє Сіньхуа.
ВПП у офіційній заяві, оприлюдненій у п’ятницю, висловила «глибокий сум» через те, що співробітника програми застрелили невідомі озброєні люди в місті Турбах на південному заході Ємену.
Жертва нападу була ідентифікована ВПП як Моаяд Хамейді – громадянин Йорданії, який помер від отриманих травм невдовзі після госпіталізації.
У заяві також зазначили, що Хамейді працював у ВПП ООН впродовж 18 років у Судані, Сирії та Іраку. Нещодавно він прибув до Ємену, щоб обійняти посаду голови офісу програми у місті Таїз.
Уряд Ємену засудив убивство співробітника ВПП та пообіцяв покарати винних, повідомили на державному телебаченні.
З 2014 року в Ємені розпочалась громадянська війна. Ополчення Хуси взяло під контроль кілька північних провінцій, що призвело до витіснення уряду зі столиці Сани.
Громадянська війна у країні призвела до десятків тисяч жертв і поставила Ємен на межу масового голоду, йдеться у повідомленні.
Як повідомляв Укрінформ, щонайменше 13 осіб загинули в сутичках між силами безпеки Ємену та озброєними бойовиками одного з племен у провінції Маріб у центральній частині країни.
Фото: Shutterstock