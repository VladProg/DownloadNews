Міністерство оборони США офіційно анонсувало візит глави Пентагону Ллойда Остіна до Швеції наступного тижня, перед його головуванням у 11-й зустрічі у форматі «Рамштайн» у Німеччині.

Про це йдеться в повідомленні американського відомства в п’ятницю, передає Укрінформ.
«Під час візиту до Швеції міністр Остін обговорить питання, пов’язані з безпекою, які становлять взаємний інтерес між нашими двома країнами, а також поспілкується з високопоставленими чиновниками у сфері оборони та в уряді Швеції», - зазначається в повідомленні.
Глава Пентагону відвідає Швецію після того, як вона подала заявку на членство в НАТО на тлі повномасштабної російської агресії проти України, розв’язаної кремлем у лютому минулого року. Візит міністра оборони США до цієї країни запланований на 19 квітня.
Звідти Остін вирушить до Німеччини, де він і керівник Об’єднаного комітету начальників штабів генерал Марк Міллі головуватимуть на 11-й зустрічі Контактної групи з питань оборони України на авіабазі «Рамштайн».
Як повідомляв Укрінформ, засідання 11-го «Рамштайну» заплановане на 21 квітня. Очікується, що участь у ньому братимуть глави оборонних відомств і високопоставлені командувачі з близько 50-ти країн.
Фото: EPA