Міністр оборони Румунії Ангел Тілвар підтвердив, що на території країни було знайдено уламки, які можуть бути дроном.

Про це повідомляє Point.md, передає Укрінформ.
За першою інформацією, було виявлено кілька частин дрону, який Росія використала для атак на деякі об'єкти в Україні, а це означає, що дрон розбився на румунській території, повідомило румунське видання Аntena3.ro.
"Я підтверджую, що були виявлені частини, які могли б бути дроном", - заявив міністр оборони Румунії.
Знахідку було зроблено у повіті Тулча, в районі Плауру, на кордоні з Україною, після вчорашніх нічних атак на дунайські порти України.
Міністр Тілвар перебуває в районі, де були виявлені уламки дрону.
Заява міністра пролунала після того, як уся румунська влада, від міністерства оборони до президента Клауса Йоганніса, категорично заперечувала, що будь-який безпілотник, націлений Росією по українських портах на Дунаї, міг впасти на територію Румунії.
Як повідомляв Укрінформ, міністр закордонних справ Дмитро Кулеба заявив, що Україна має фотодокази падіння дронів типу Shahed на території Румунії під час масованої повітряної атаки Російської Федерації проти Української держави в ніч проти 4 вересня.