До Польщі перекидають перші легкі винищувачі FA-50, які країна закупила у Південній Кореї.

Про це заявив віцепрем’єр, міністр національної оборони Польщі Маріуш Блащак, який перебуває з візитом у Сеулі, передає Укрінформ із посиланням на Dziennik Gazeta Prawna.
"Перші екземпляри цього сучасного літака вже постачаються до Польщі. Це надзвичайно важливий момент в історії збройних сил Польщі", – зазначив Блащак.
Він зауважив, що відтепер польські Повітряні сили використовуватимуть виключно літаки F-16 і FA-50, а незабаром і F-35.
Блащак звернув увагу, що південнокорейські FA-50 дуже схожі за своїми характеристиками на F-16, тож це є значною перевагою в умовах формування об’єднаної системи ППО.
Міністр нагадав, що в межах угоди про купівлю літаків цього типу є також навчальний і логістичний пакети. Тому в Польщі на базі співпраці консорціуму Korea Aerospace Industries і Польської групи озброєнь планується створити центр обслуговування і ремонту літаків FA-50.
Як повідомляло агентство, Польща підписала з Південною Кореєю контракти на купівлю близько тисячі танків K2, понад 600 самохідних артилерійських установок K9, близько 300 САУ K239, а також 48 винищувачів FA-50. Перші танки K2 вже перебувають у Польщі.
Польща поступово передає Україні парк своїх пострадянських винищувачів МіГ-29. Варшава також зобов’язалася приєднатися до коаліції країн, які навчатимуть українських пілотів на F-16.