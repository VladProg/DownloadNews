Унаслідок теракту під час марафону на заході Камеруну, постраждали 19 бігунів.

Як повідомляє кореспондент Укрінформу, про це пише Reuters із посиланням на місцевих лікарів.
“Дев’ятнадцятьом атлетам надається медична допомога після того, як вони отримали травми, коли кілька малих вибухів прогриміли під час забігу у частині Камеруну, де англомовні сепаратисти борються із урядовими силами”, - йдеться у матеріалі.
Зазначається, що теракт трапився у місті Буеа в Піденно-Західному регіоні Камеруну, де 529 атлетів підіймалися на найвищу гору країни.
Відповідальність за вибух взяло на себе збройне крило угрупування “Урядова рада Амбазонії”. “Нашою основною мішенню були члени елітних сил Камеруну, які охороняли атлетів. Ми не дозволимо Камеруну продовжувати окупацію”, - сказав речник групи Капо Даніель.
Директор місцевого госпіталю Мартін Мокаке розповів, що з 19 поранених атлетів трьох було прооперовано. “Вони перебувають у стабільному стані, жодних смертей зареєстровано не було”, - сказав Мокаке.
Участь у змаганнях брали атлети із кількох країн Африки, а також Франції. Одним із поранених був громадянин Габону.
Reuters нагадує, що сепаратистський рух розпочався у англомовних регіонах Камеруну в 2016-му році, коли вчителі та юристи почали виходити на протести проти утисків. Яких зазнавали з боку франкомовної більшості. Центральний уряд розганяв демонстрації, вдаючись до насильства, що радикалізувало англомовний рух. Теракти та сутички протягом наступних років зумовили вимушене переселення 1 млн людей й загибель понад 3000.
Фото: Wiki Commons