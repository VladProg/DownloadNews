Німецька влада заарештувала за підозрою у плануванні нападу на різдвяний ярмарок або синагогу двох хлопців у віці 15 та 16 років, один з них росіянин.

Як передає Укрінформ, про це повідомляє BBC.
"Двоє хлопців віком 15 та 16 років були заарештовані німецькою владою за підозрою у підготовці нападу войовничих ісламістів на різдвяний ярмарок або синагогу", - йдеться у повідомленні.
Зазначається, що серйозність підготовки підозрюваних не відразу була зрозуміла владі.
"Ми отримали повідомлення з-за кордону про можливі плани нападу за участю когось з Північного Рейну-Вестфалії, і тоді спрацювала служба безпеки", - сказав місцевий міністр внутрішніх справ ФРН Герберт Реул.
Німецького афганця з міста Буршайд на заході країни затримали після здійснення обшуку в його будинку.
16-річного підлітка, який є громадянином РФ, затримали в місті Віттсток/Доссе у північно-східній землі Бранденбург поблизу Берліна за підозрою у підготовці ймовірного нападу.
Тепер розслідування цієї справи здійснюють прокуратури двох федеральних земель.
Реул додав, що пара обрала ціллю конкретний різдвяний ярмарок, а за даними місцевих ЗМІ, датою теракту було обрано п’ятницю, 1 грудня.
У початкових повідомленнях йшлося, що напад мав відбутися в Кельні, але пізніше німецькі джерела припустили, що це мало бути сусіднє місто Леверкузен.
Як зазначається, змовники обмінювалися інформацією через Телеграм, де вони домовилися про використання саморобних запалювальних пристроїв або фургона для реалізації свого плану.
Як повідомляв Укрінформ, канцлер ФРН Олаф Шольц заявив, що безпека Ізраїлю є для Німеччини державною метою, тому керівництво ФРН підтримуватиме посередницькі зусилля з деескалації ситуації.