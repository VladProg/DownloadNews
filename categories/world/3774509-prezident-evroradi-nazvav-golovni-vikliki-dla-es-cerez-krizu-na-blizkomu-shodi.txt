Європейський Союз солідарний з Ізраїлем у його праві на самооборону проти терору, однак застерігає від ескалації конфлікту на Близькому Сході, що може потягнути за собою важкі наслідки як для регіону, так і для ЄС.

Як повідомляє Укрінформ, про це заявив президент Європейської ради Шарль Мішель у відеозверненні, оприлюдненому сьогодні на порталі ЄС.
Він розповів про виклики, пов’язані із ситуацією на Близькому Сході, які завтра, 17 жовтня, у режимі відеоконференції розглядатимуть глави держав та урядів Євросоюзу.
«Ми максимально потужно засуджуємо ХАМАС та його жорстоку терористичну атаку проти народу Ізраїлю. Не існує жодного виправдання для терору. Ми закликаємо до негайного та безумовного звільнення всіх заручників. Ми стоїмо у повній солідарності поряд із народом Ізраїлю. Ізраїль має право захищати себе згідно з міжнародним правом, зокрема, з міжнародним гуманітарним правом», - зазначив президент Європейської ради.
Він зауважив, що цей конфлікт може потягнути за собою багато наслідків, у тому числі для Європейського Союзу. Саме тому було ухвалено рішення скликати термінове засідання Європейської ради, яка сфокусує увагу на чотирьох головних пунктах.
«По-перше, ми маємо працювати, щоб негайно надати допомогу у задоволенні базових потреб найбільш вразливого цивільного населення. І це має бути зроблено у повній відповідності до гуманітарного права. Друге - все має бути зроблено, щоб уникнути подальшої ескалації. Потужне залучення (ЄС – ред.) із регіональними гравцями є ключем. Ми маємо продовжувати працювати для досягнення стійкого миру на основі рішення «двох держав», шляхом поновлення мирного процесу на Близькому Сході», - заявив Мішель.
Третім важливим викликом президент Євроради назвав те, що цей конфлікт може спричинити масштабні наслідки для безпеки європейських спільнот, потенційно призвести до зростання напруги між спільнотами та підживлювати екстремізм.
Нарешті, за словами Мішеля, ще одним наслідком цієї ситуації є величезний ризик міграції та руху великої кількості людей у сусідні країни.
«Європейський Союз завжди був і завжди має залишатися твердим захисником миру та поваги до міжнародного права, як це відбулося у випадку з агресивною війною Росії проти України. Ми маємо вирішити всі ці термінові виклики разом, у єдності, відповідно до угод (ЄС - ред.) та до наших фундаментальних цінностей. Наша єдність є нашою силою», - наголосив Мішель.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. В результаті цієї атаки загинули понад 1300 ізраїльтян, більше сотні людей бойовики захопили у заручники.
Ізраїль офіційно оголосив стан війни, мобілізував 300 тисяч резервістів для відповіді на терористичну атаку і вторгнення ХАМАС, та почав знищувати військові об’єкти цього руху та терористичних лідерів.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 мільйона людей. Наразі виїзд людей із цього регіону триває.
США, ЄС, Україна та низка інших держав засудили атаки по Ізраїлю.
17 жовтня в режимі відеоконференції відбудеться надзвичайна зустріч Європейської ради для обговорення ситуації на Близькому Сході.
Фото: ОП