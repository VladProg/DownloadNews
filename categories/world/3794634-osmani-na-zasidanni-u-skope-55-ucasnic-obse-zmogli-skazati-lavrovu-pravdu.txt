Під час засідання Ради міністрів ОБСЄ 55 делегатів країн-учасниць мали змогу сказати главі МЗС РФ Сергію Лаврову правду, засудивши російську агресивну війну проти України.

Як передає кореспондент Укрінформу, про це повідомив під час пресконференції у Скоп’є у п’ятницю чинний голова ОБСЄ, міністр закордонних справ Північної Македонії Буяр Османі.
"Ми рішуче засудили агресора, в даному випадку Російську Федерацію, яка, не лише спричинила величезні людські страждання в Україні, але й кинула виклик самому існуванню організації. Але ми також перетворили ОБСЄ на платформу для політичної та юридичної відповідальності Росії за її звірства в Україні. Щотижня за столом Постійної ради у Відні 56 держав-учасниць казали правду російському послу, як і 55 міністрів держав-учасниць сказали правду російському міністру закордонних справ тут, на Раді міністрів ОБСЄ", - сказав він.
За словами Османі, "жодних торгів щодо принципів і зобов'язань організації, які не підлягають обговоренню", не було під час ухвалення консенсусного рішення щодо нового голови ОБСЄ та продовження мандату чотирьох її топпосадовців.
"У найбільш поляризований рік для організації за всі 50 років її існування нам вдалося консенсусом ухвалити п'ять ключових рішень, які мають вирішальне значення для самого існування організму цієї організації. Чи вийшли ми за рамки принципів і зобов'язань організації? Я б сказав, що ні. Тому що з першого дня, коли я вступив на посаду чинного голови ОБСЄ, я сказав, що буду стояти на сторожі принципів і зобов'язань організації. І ці принципи та зобов'язання не будуть предметом переговорів, як вони й не були предметом переговорів протягом року", - прокоментував він питання, чи пішли країни-однодумці на поступки РФ для розблокування консенсусного рішення.
За словами чинного голови ОБСЄ, при прийнятті рішення були враховані усі точки зору.
"ОБСЄ - це організація, яка базується на консенсусі. Як було сказано сьогодні, консенсус закладений в ДНК організації. Консенсус – це фундамент, на якому ми будуємо цю співпрацю в організації. Не існує жодного рішення в Раді міністрів, яке не було б прийняте без консенсусу. Тому були враховані точки зору всіх 57 держав-учасниць", - сказав він
Як повідомляв Укрінформ, у Скоп'є у четвер розпочалося дводенне щорічне засідання Ради міністрів Організації з безпеки та співробітництва в Європі. У центрі уваги виступів глав зовнішньополітичних відомств країн ОБСЄ стала агресивна війна РФ проти України.
Під час зустрічі міністри мали затвердити рішення про головування Мальти в Організації у наступному році.
Також у рамках Ради міністрів продовжувався пошук консенсусу щодо продовження мандату чотирьох високопосадовців ОБСЄ, включаючи генерального секретаря – пакетне рішення щодо їх призначення також блокувала Росія.
Міністр закордонних справ України Дмитро Кулеба бойкотував міністерське засідання ОБСЄ у Північній Македонії у зв’язку із запрошенням на нього глави МЗС РФ. Українську делегацію у Скоп'є очолював постійний представник України при міжнародних організаціях у Відні Євгеній Цимбалюк.
Не брали участь у Раді міністрів ОБСЄ через присутність на ньому глави МЗС країни-агресорки також ряд міністрів закордонних справ, зокрема, Естонії, Латвії, Литви, Польщі.
Фото: Facebook / Bujar Osmani