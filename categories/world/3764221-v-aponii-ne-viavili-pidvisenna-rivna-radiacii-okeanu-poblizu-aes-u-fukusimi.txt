Міністерство охорони навколишнього середовища Японії стверджує, що скидання в океан очищеної води зі зруйнованої АЕС «Фукусіма-1» не привело до підвищення радіоактивного стану морської води поблизу станції.

Про це повідомляє з посиланням на дані відомства NHK, передає Укрінформ.
Фахівці міністерства, які провели чергове, вже четверте, щотижневе дослідження зразків морської води навколо станції встановили, що вміст тритію в ній залишається нижче допустимого рівня.
Цього разу зразки збирали поблизу узбережжя префектури Фукусіма впродовж трьох днів в одинадцяти різних місцях як біля точки виходу води в океан, так і далі від неї. Найвіддаленіше місце було приблизно за 40 кілометрів від берега.
У Міністерстві стверджують, що концентрація тритію в усіх 11 точках виявилася нижчою за максимально допустимий рівень у 10 беккерелів на літр.
Результати попередніх досліджень, проведених 27 серпня, 1 та 11 вересня також засвідчили рівень тритію нижче допустимого рівня.
У відомстві зазначили, що продовжать моніторинг рівня тритію раз на тиждень та будуть інформувати громадськість про результати.
Компанія-оператор АЕС у Фукусімі TEPCO планує провести ще три цикли скидання води до кінця березня наступного року. Другий раунд планується розпочати після завершення перевірки системи очищення води, що триває нині.
АЕС «Фукусіма-1» зазнала потрійної катастрофи під час землетрусу та цунамі 2011 року. Вода, що використовується для охолодження розплавленого ядерного палива, та дощові і ґрунтові води зберігаються в спеціальних резервуарах на території станції.
Перед скиданням в океан вода проходить кілька етапів очищення, в ході яких видаляється більшість радіоактивних речовин, окрім тритію, який не становить загрози людям і навколишньому середовищу.
Як повідомляв Укрінформ, Токійська електроенергетична компанія TEPCO, оператор пошкодженої японської АЕС «Фукусіма-1», 11 вересня оголосила про завершення першого етапу скидання в океан очищеної від радіоактивних елементів води з атомної електростанції.