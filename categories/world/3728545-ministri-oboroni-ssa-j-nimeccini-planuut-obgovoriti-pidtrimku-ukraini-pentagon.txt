Пентагон офіційно анонсував зустріч у середу глав оборонних відомств США й Німеччини, а також обговорення ними, зокрема, питань посилення союзників по НАТО на кордоні з Росією та подальшої військової допомоги Україні.

Про це повідомив у вівторок під час брифінгу речник Міністерства оборони США генерал Патрік Райдер, передає власний кореспондент Укрінформу.
«Завтра міністр Остін вітатиме міністра оборони Німеччини Бориса Пісторіуса на двосторонній зустрічі тут, у Пентагоні»,- зауважив представник американського відомства.
За його словами, очікується, що лідери обговорять багато тем, «у тому числі допомогу Німеччини в посиленні східного флангу НАТО, а також забезпечення суттєвої підтримки у сфері безпеки для України».
Як повідомляв Укрінформ, Міністр оборони ФРН Борис Пісторіус минулого тижня публічно заперечив ідею «ненасильницького» спротиву як альтернативного способу боротьби українців з агресією РФ.
Він зауважив, що припинення поставок зброї Києву може означати швидке припинення війни, однак, за його словами «це був би також і кінець для України». Водночас Пісторіус сказав, що в перспективі підтримує ідею миру, однак яким шляхом до нього прийти, має вирішувати Україна.
Фото: Michael Kappeler/dpa