Печеру, в якій древні люди рятувалися від холоду, знайшли в долині Брудерталь німецької землі Баден-Вюртемберг.

Про це повідомляє Bild, передає Укрінформ.
«Така знахідка є надзвичайно рідкісною в дослідженні палеоліту та дає можливість відповісти на важливі питання про поведінку мисливців-збирачів пізнього льодового періоду за допомогою сучасних методів і лише з мінімальним втручанням у ґрунт», — зазначила керівник дослідження Івонн Тафельмаєр.
Окрім кількох кам’яних знарядь її група виявила, зокрема, кілька об'єктів із кременю, залишки кісток тварин, жіночі фігури, виготовлені з гагату, вік яких оцінюється в приблизно 16 тисяч років. Учені сподіваються знайти чимало артефактів.
Слід зауважити, що бічний рукав палеолітичної печери був виявлений ще в 1978 році під час будівельних робіт, однак дослідження було припинено, вхід закрито. Наразі археологи починають ретельно досліджувати печеру.
Стоянка первісних людей у цій печері відноситься до Мадленської культури пізнього палеоліту.
Фото: Simon Werner/dpa