Федеральний уряд, муніципалітети та профспілки у ФРН погодилися щодо виділення більшої кількості грошей для 2,5 млн працівників державного сектору.

Про це повідомляє Укрінформ із посиланням на Bild.
Про досягнення домовленості заявили всі сторони колективного договору після кількагодинних переговорів у суботу пізно ввечері в Потсдамі. Це означає, що подальші страйки в державному секторі не розглядаються.
Передбачається збільшення платежів на загальну суму 3000 євро в кілька етапів. З них 1240 євро має надійти вже в червні цього року, а ще по 220 євро у місяць - з липня по лютий 2024 року. З березня 2024 року базова сума підвищення заробітної плати повинна становити 200 євро, а потім ще плюс 5,5 відсотка.
Сторони колективного договору спиралися на компромісну пропозицію арбітражного розгляду, який завершився тиждень тому. Термін дії договору - 24 місяці.
«Ми пішли назустріч профспілкам настільки, наскільки ми можемо нести відповідальність у складній бюджетній ситуації», — прокоментувала міністр внутрішніх справ Ненсі Фезер.
За словами очільника профспілки Verdi Франка Вернеке, переговори були нелегкими. «З нашим рішенням піти на цей компроміс ми підійшли до больового порогу», - зазначив він.
Підвищення торкнеться, зокрема вихователів, водіїв автобусів, працівників басейнів, пожежників, медсестер, адміністративних працівників, працівників очисних споруд, лісників і лікарів.
Як повідомлялось, у Німеччині, за оцінками, налічується близько 2,5 млн працівників у державному секторі.