Індія не хоче, щоб G20 обговорювала додаткові санкції проти росії через її вторгнення в Україну під час річного головування Нью-Делі у блоці.

Про це повідомляє Reuters із посиланням на шістьох високопоставлених індійських чиновників, передає Укрінформ.
Фінансові лідери країн "Великої сімки" (G7) зустрінуться на полях зустрічі G20 в Індії 23 лютого, напередодні першої річниці вторгнення, щоб обговорити заходи проти росії, заявив у вівторок міністр фінансів Японії.
Офіційні особи, які беруть безпосередню участь у зустрічі міністрів фінансів та голів центральних банків G20 цього тижня, заявили, що економічні наслідки війни будуть обговорюватися, однак Індія не хоче розглядати додаткові заходи проти росії.
«Індія не зацікавлена обговорювати або підтримувати будь-які додаткові санкції проти росії під час G20. Санкції проти росії, що вже існують, мають негативний вплив на світ», - сказав один із посадовців.
Інший чиновник заявив, що санкції не є питанням G20. «G20 - це економічний форум для обговорення питань зростання», - сказав він.
Речники індійського уряду, а також міністерств фінансів і закордонних справ не відразу відповіли на запити про коментарі.
Як пише агентство, у середу, в перший день зустрічей з підготовки комюніке G20, чиновники намагалися знайти прийнятне слово для опису російсько-українського конфлікту, повідомили делегати щонайменше семи країн, присутніх на зустрічах.
За словами офіційних осіб, Індія намагалася досягти консенсусу щодо цих слів, називаючи це «кризою» або «викликом» замість «війни», але обговорення завершилося без рішення.
Ці обговорення були перенесені на четвер, коли міністр фінансів США Джанет Єллен візьме участь у зустрічах.
Міністр закордонних справ Індії раніше заявив, що війна непропорційно вдарила по бідних країнах, підвищивши ціни на паливо і продукти харчування.
Сусіди Індії - Шрі-Ланка, Пакистан та Бангладеш - в останні місяці звернулися за кредитами до Міжнародного валютного фонду, щоб подолати економічні труднощі, спричинені пандемією та війною.