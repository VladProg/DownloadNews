Президент США Джо Байден назвав очільника КНР Сі Цзіньпіна диктатором, коли розповідав про його реакцію на збитий на початку року над США китайський розвідувальний аеростат.

Про це Байден заявив на заході зі збору коштів у Кентсфілді (штат Каліфорнія), коментуючи свої емоції після збиття над США повітряної кулі КНР у лютому. Як передає Укрінформ, про це повідомляє CNN.
«Причина, чому Сі Цзіньпін дуже засмутився, коли була збита та повітряна куля з двома вагонами шпигунського обладнання, в тому, що він не знав, що вона там була. Ні, я серйозно. А це те, що диктаторам дуже не подобається, — коли вони не знають, що відбувається», — зазначив Байден.
Американський президент додав, що аеростат не мав бути над місцем, де його виявили.
Таке зауваження президент США зробив через день після візиту Ентоні Блінкена до Пекіна, де він зустрівся з очільником КНР та іншими топчиновниками. Він став першим державним секретарем США, який відвідав країну за останні п’ять років.
Як повідомляв Укрінформ, держсекретар США Ентоні Блінкен відвідав Пекін з офіційним візитом, де зустрівся з вищим державним керівництвом КНР. Сторони назвали переговори в Пекіні відвертими й конструктивними і погодились ефективно розв’язувати розбіжності та розвивати співпрацю.
Фото: AA