Громадяни росії не повинні працювати в установах Ради Європи.

Як передає Укрінформ із посиланням на сайт латвійського МЗС, про це сказав міністр закордонних справ Латвії Едгарс Рінкевичс на переговорах в Ризі з Генеральним секретарем Ради Європи Марією Пейчинович-Бурич.
Пейчинович-Бурич прибула до Латвії з робочим візитом напередодні шестимісячного головування Латвії в Комітету Міністрів РЄ, яке почнеться 17 травня 2023 року. Високопосадовці обговорили широке коло тем - пріоритети та завдання головування Латвії, виклики, які стоять перед організацією, підтримку Радою Європи України після повномасштабної російської агресії, інші міжнародні події.
Попри те, що РЄ була першою міжнародною організацією, яка рік тому, 16 березня, вирішила призупинити членство росії у відповідь на військову агресію, громадяни рф все ще працюють в інституціях РЄ. На зустрічі Едгарс Рінкевичс висловив думку, що така ситуація є неприйнятною, оскільки згідно з оновленим Положенням про персонал Ради Європи, Генеральний секретар організації може припинити роботу, якщо держава, громадянином якої є співробітник, перестане бути членом Ради Європи. «Латвія під час свого головування стежитиме за цим питанням з необхідною регулярністю, залишаючи його на порядку денному Комітету міністрів», – підкреслив глава латвійського МЗС.
Під час зустрічі він підтвердив зобов’язання Латвії всіляко підтримувати Україну та виступати за притягнення росії до міжнародної відповідальності за всі її злочини, скоєні в Україні, включаючи злочин агресії.
Рінкевичс зазначив, що Рада Європи є ключовою організацією із захисту та зміцнення прав людини, демократії та верховенства права в Європі. Тому Латвія розглядає латвійське головування як інклюзивну місію, до реалізації якої залучено багато латвійських інституцій, в рамках головування заплановано 17 заходів у Ризі та Страсбурзі. Тематичними пріоритетами латвійського головування будуть зміцнення демократії та верховенства права в Європі, зокрема, сприяння виконанню рішень ЄСПЛ, сприяння свободі слова, безпеці журналістів, цифрового порядку денного тощо.
Латвія перейме головування в Комітеті міністрів Ради Європи від Ісландії 17 травня, після завершення четвертого саміту глав держав і урядів Ради Європи в Рейк’явіку. Головування Латвії триватиме до 15 листопада, після чого його передадуть Ліхтенштейну.
Фото: МЗС Латвії