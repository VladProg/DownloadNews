Агресивна російська війна проти України стала тестом, польовим випробуванням для спроможностей Європейського Союзу забезпечити власну безпеку й оборону.

Про це сьогодні у Брюсселі під час пресконференції за підсумками Ради міністрів ЄС із зовнішніх відносин (з питань оборони) заявив високий представник ЄС Жозеп Боррель, повідомляє кореспондент Укрінформу.
«Перед засіданням Ради ЄС відбулася зустріч керівної ради Європейського оборонного агентства. Ми підбили підсумки та уроки, що були винесені з цієї (російської – ред.) агресивної війни. З точки зору розвитку наших військових спроможностей та європейської оборони, - ця війна, на жаль, стала чимось на кшталт лабораторії, полем для випробування наших спроможностей та пріоритетів», - сказав Боррель.
Він зауважив. що ЄС має скористатися цим сумним досвідом, щоб будувати кращу та більш спроможну європейську оборону у майбутньому. Європейське оборонне агентство підготувало спеціальну доповідь щодо цього, яка була запропонована до уваги європейських міністрів оборони.
«Ми розглянули це з оперативної, промислової та стратегічної точок зору. Ми багато навчилися з цієї війни, і ми маємо зробити висновки з цього дуже сумного досвіду, - як покращити те, що ми вже маємо, та що Європа має зробити, щоб збільшити свої оборонні спроможності», - сказав високий представник ЄС.
При цьому він окремо наголосив, що послідовно заперечує тим країнам, які вважають, що Україна не може виграти у цій війні, та намагається переконати їх у зворотному.
«Україна рухається добре в обороні. Вона вже зірвала плани Путіна щодо досягнення швидкої перемоги, та, безперечно, змогла себе захистити», - наголосив Боррель.
Він підтвердив, що ЄС буде продовжувати підтримувати Україну так довго, як це буде необхідним.
Як вже повідомлялося, сьогодні у Брюсселі відбулося засідання Ради міністрів ЄС із зовнішніх відносин (з питань оборони). За ініціативи Шведського головування ЄС під час зустрічі міністрів був організований неформальний робочий ланч за участі генерального секретаря НАТО, який був цілком присвячений співробітництву між Європейським Союзом і Альянсом, а також координації зусиль з надання Україні військової допомоги для захисту від російської агресії.