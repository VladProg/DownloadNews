За даними екзитполу, проведеного шістьма соціологічними агентствами, правляча консервативна партія «Нова демократія» лідирує на парламентських виборах у Греції.

Про це повідомляє Ekatimerini, передає Укрінформ.
За даними опитування, «Нова демократія» набирає від 37,5% до 41,5% голосів, за нею йде ліва «СІРІЗА» з 23,5-27,5%. У інших партій такі результати: ПАСОК – 11,5%-12,5%, Комуністична партія Греції (КПГ) – 6,5%-7,5%, у MeRA25 і Plefsi Eleftherias – 2,5%-3,5%.
Однак попри те, що «Нова демократія» чинного прем'єр-міністра Кіріакоса Міцотакіса випереджає свого головного конкурента, вона, швидше за все, не отримає абсолютної більшості голосів. За даними соціологів, для повної перемоги партії потрібно набрати понад 45%.
Виборчі дільниці в Греції вже закрилися. За словами генсекретаря МВС Грузії Міхаліса Ставріанудакіса, очікується, що до 21:00 буде відомий відсоток голосів, який вкаже на переможця виборів.
Як повідомляв Укрінформ, у Греції в неділю проходять парламентські вибори - громадяни країни обирають уряд на наступні чотири роки. Загалом у виборах взяли участь 36 партій і коаліцій із 50-ти, які подавали заявку, а також одна особа. Серед них - правляча консервативна партія «Нова демократія», ліва партія «СІРІЗА», соціалістичний альянс «PASOK – Рух за зміни», Грецька комуністична партія, проросійська націоналістична партія «Грецьке рішення» та ліва радикальна партія MeRa25.
Щоб пройти до парламенту, партії мають отримати щонайменше 3% голосів.
Проте лідери трьох найбільших партій – «Нова демократія», «СІРІЗА» та «PASOK – Рух за зміни» – вже заявили, що не хочуть співпрацювати одне з одним.
Таким чином, другий тур голосування у липні майже неминучий.