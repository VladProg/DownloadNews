Фінляндія вступить до НАТО без Швеції, якщо Туреччина не схвалить заявку Стокгольма на приєднання до Північноатлантичного альянсу.

Як передає Укрінформ із посиланням на DW, про це на Мюнхенській безпековій конференції заявив міністр оборони Фінляндії Мікко Савола.

Він наголосив, що хотів би, аби обидві країни приєдналися до НАТО разом. Однак Фінляндія не відмовиться від вступу, якщо Туреччина ратифікує лише її заявку. "Тоді ми приєднаємося", - сказав Савола. В інтерв'ю AP він висловив сподівання, що Фінляндія, яка має 1340-кілометровий кордон з росією, стане членом Альянсу до його саміту в липні 2023 року.
Як зазначається, прем'єр-міністр Фінляндії Санна Марін також заявила, що її країна воліє долучитися до НАТО разом зі Швецією, але "не може впливати" на ратифікацію заявок.
Своєю чергою президент Фінляндії Саулі Нііністьо сказав, що Туреччина, якщо схвалить заявку Гельсінкі, але відмовить Стокгольму, створить складну ситуацію. "Наші руки в якомусь сенсі зв'язані. Ми подали заявку на членство. Чи маємо ми зараз сказати: "Ні, ми скасовуємо нашу заявку?" Ні, ми не можемо просто так це зробити", - зауважив Нііністьо.
Як відомо, Швеція й Фінляндія вирішили вступити до НАТО після початку повномасштабного вторгнення рф в Україну в лютому 2022 року.
29 червня на саміті в Мадриді країни НАТО офіційно запросили Фінляндію та Швецію стати членами Альянсу.
Для приєднання необхідна згода всіх 30 членів НАТО, а також ратифікація цього кроку парламентами цих країн. Зараз процес уповільнюється через позицію Угорщини й Туреччини.