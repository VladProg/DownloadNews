Державний департамент США виступив із закликом до влади Грузії поважати свободу мирних зібрань, а також до всіх сторін – утриматися від ескалації та насильства під час протестів.

Про це заявив на брифінгу в Вашингтоні речник Держдепартаменту Нед Прайс, передає власний кореспондент Укрінформу.
«Ми закликаємо уряд Грузії поважати свободу мирних зібрань і мирних протестів. Ми закликаємо всі сторони проявляти стриманість та уникати будь-якої ескалації чи насильницьких дій, поважати верховенство права та демократичні цінності Грузії», - сказав представник зовнішньополітичного відомства США.
Він зазначив, що у Вашингтоні стурбовані законопроєктами про «іноземних агентів», які розглядаються грузинським парламентом. Якщо вони будуть реалізовані, це змусить замовкнути незалежні голоси громадян Грузії, відданих справі побудови кращого майбутнього, підкреслив речник Держдепартаменту.
«Ми вважаємо, що реалізація цих законів зашкодить відносинам Грузії з її стратегічними партнерами та поставить під загрозу євроатлантичне майбутнє країни», - вказав Прайс.
Як повідомляв Укрінформ, десятки тисяч людей у вівторок зібралися на акцію під будівлею грузинського парламенту. Вони протестували проти законодавчих ініціатив, які копіюють російський підхід таврувати «іноагентами» тих, хто виступає проти влади.
Протестувальників підтримала президентка Грузії Саломе Зурабішвілі, яка закликала владну партію «Грузинська мрія» відмовитися від ухвалення законопроєкту.
Фото: Getty Images