Президент Саломі Зурабішвілі заявила на екстреному брифінгу, що "весілля родини Лаврова у Грузії не відбудеться".

Як передає Укрінформ, про це повідомляє Новости-Грузия
“З приводу сьогоднішньої події… Я нарешті отримала запевнення від міністра внутрішніх справ, що сім'я, люди, які сьогодні збиралися сплатити другу половину весілля, поїхали, і таким чином весілля не відбудеться. Це перемога суспільства" – сказала Зурабішвілі на брифінгу.
Президент назвала неприйнятною ситуацію, коли офіційні особи та органи, відповідальні за безпеку країни, кажуть, що не мають інформації про те, чи знаходяться на території Грузії особи, які перебувають у санкційних списках країн-партнерів.
Про те, що в Грузії перебуває донька міністра закордонних справ Росії, ЗМІ повідомили напередодні. Олександра Винокурова (Лаврова) разом з чоловіком приїхала на весілля його брата.
Церемонія одруження відбулася в Тбілісі, а ввечері в суботу в Кахетії планувалися гуляння та банкет.
Адміністрація Kvareli Lake Resort заперечувала, що в готелі гостює дочка Лаврова, але її співробітник підтвердив це журналісту, який представився кур'єром служби доставки квітів.
Вранці біля комплексу розпочалася акція протесту, відбулися сутички поліції з учасниками акції. МВС підтвердило затримання 16 людей.
Це не перший випадок, коли з Грузії протестами проганяють відомих персон з Росії. Два роки тому журналіст Володимир Познер, який прилетів на відзначення дня народження, був змушений залишити Тбілісі на тлі акцій протесту.
Як повідомлялося, неподалік готелю Kvareli Lake Resort у Кахетії, де, ймовірно, знаходиться дочка очільника МЗС Росії Сергія Лаврова, почалися затримання учасників акції протесту.
Фото: newsgeorgia.ge