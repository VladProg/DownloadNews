«Сірі зони» в Європі мають перетворитися на «червоні лінії» для російського диктатора Володимира Путіна, адже він повністю ігнорує систему безпеки.

На цьому наголосив експосол США при НАТО, колишній спецпредставник у справах України Курт Волкер під час спілкування зі ЗМІ, організованого Амерікан Юніверсіті Київ, повідомляє кореспондент Укрінформу.
Волкер пояснив, що Путін повністю ігнорує систему європейської безпеки і відновлює Російську імперію. На його думку, це загрожує і Латвії, Литві, Грузії, Молдові, Фінляндії.
«Нам потрібно, щоб Україна перемогла і захистилися від Росії, а потім нам потрібно ліквідувати ці сірі зони, які виявилися спокусою. Сірі зони – це «зелені лінії», і ми повинні зробити їх «червоними лініями», і сказати: ні, усі ці території тепер під єдиною парасолькою, і ми будемо їх захищати», – сказав він.
На переконання дипломата, НАТО не зможе виконувати свою роботу без України, тому що якщо Путін переможе проти України, він піде далі і атакує десь ще, і ми матимемо постійну війну в Європі.
Як повідомлялося, саміті НАТО, що відбувся у Вільнюсі у липні поточного року, підтвердив, що Україна буде членом НАТО. Водночас Україна не отримала формального запрошення приєднатися до НАТО. За рішенням лідерів країн-союзниць, таке запрошення буде надіслано, коли всі країни НАТО будуть готові до такого рішення.