Глави держав та урядів ЄС на неформальній зустрічі в іспанському місті Гранада 6 жовтня обговорять стратегічні напрямки подальшого розвитку ЄС з огляду на нову ситуацію у Європі після російського нападу на Україну.

Як повідомляє Укрінформ, про це у листі-запрошенні для лідерів країн ЄС написав президент Європейської ради Шарль Мішель.
«Коли Росія розпочала агресивну війну проти України вже більш як 18 місяців тому, ми відповіли на ці кардинальні зміни у реаліях під час нашої зустрічі у Версалі. Окрім надання непохитної підтримки для України, ми погодили новий стратегічний план дій із розбудови нашого суверенітету, зобов’язалися колективно розвивати наші оборонні спроможності, скоротити нашу енергетичну залежність та створити більш потужну економічну основу… Я хочу запросити вас на неформальну зустріч 6 жовтня у Гранаді на запрошення прем’єр-міністра (Іспанії – ред.) Санчеса», - йдеться у листі.
Мішель відзначив особливе значення цієї зустрічі, під час якої європейські лідери зможуть не лише провести конструктивний діалог із найбільш нагальних проблем, з якими зараз стикається Європейський Союз, наприклад, щодо міграції, але також розпочати важливий процес оцінки майбутніх пріоритетів ЄС.
«Починаючи з Гранади, ці дискусії дозволять нам колективно прокласти курс для Європейського Союзу, визначити його напрямки та цілі на наступні роки. Результати нашого процесу відображення цього протягом наступних кількох місяців визначать стратегічний порядок денний (ЄС) на 2024-2029 роки», - йдеться у документі.
Президент Євроради наголосив, що зустріч у Гранаді дозволить також озирнутися та критично оцінити прогрес у зміцненні європейського суверенітету, ідентифікувати досягнення. Водночас європейські лідери обговорять виклики, які можуть постати перед ЄС у майбутньому, та визначать стратегію, як скористатися всіма можливостями, щоб забезпечити стійкість та конкурентоспроможність ЄС у швидкоплинному геополітичному середовищі.
«Окрім стратегічного порядку денного, значна частина нашої дискусії стосуватиметься майбутнього розширеного Європейського Союзу та наслідків, які таке розширення може принести з собою, - як для нас, так і для наших майбутніх членів», - зазначив Мішель.
За його словами, учасники зустрічі на вищому рівні у Гранаді будуть спільно шукати відповідь на критично важливі запитання, що країни оновленого ЄС зможуть робити разом, як вони зможуть приймати рішення і як їхні можливості будуть погоджуватися із амбіціями оновленого ЄС.
Як повідомлялося, 13 вересні під час звернення до Європарламенту «Про стан Європейського Союзу» президентка Єврокомісії Урсула фон дер Ляєн наголосила, що розширення Європейського Союзу відповідає стратегічним та безпековим інтересам Європи, але вимагає відповідних змін у політиці та у процесі прийняття рішень в самому Євросоюзі.