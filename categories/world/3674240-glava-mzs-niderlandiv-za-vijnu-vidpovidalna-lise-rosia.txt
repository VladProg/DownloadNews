Міністр закордонних справ Нідерландів Вопке Гукстра наголосив, що за війну в Україні, яка триває вже рік, відповідальна лише росія, і закликав зробити все, щоб Україна вижила як держава в рамках міжнародно визнаних кордонів.

Про це він сказав під час спеціальної сесії Генасамблеї ООН на тему української формули миру, передає кореспондент Укрінформу.
“За війну відповідальна росія, і лише росія. Ми були свідками того, як російська агресія руйнує Україну, як гинуть безневинні жінки, діти та чоловіки. Школи, лікарні, цілі райони стираються з лиця землі. Український народ піддається вбивствам, катуванням, зґвалтуванням, викраденням... це напад не лише на Україну це напад на принцип суверенітету, це напад на статут ООН… це напад на нашу безпеку, на нашу економіку… і це напад на все те, що ми відстоюємо, попри наші розбіжності”, - сказав він.
Також він закликав не закривати очі на російську агресію, адже якщо сильний буде завжди правий, то це призведе до більшої нестабільності та великих страждань.
“Єдиний шлях вперед - це виконувати угоди яких ми досягли, забезпечити, щоб Україна вижила, як держава в рамках міжнародно визнаних кордонів”, - наголосив він.
Гукстра наголосив, що Нідерланди роблять все можливе, щоб підтримати Україну і продовжуватимуть це робити.
“Ми робитимемо все можливе, що в наших силах, щоб забезпечити, щоб росія відповідала за скоєне, щоб була встановлена справедливість”, - підкреслив він.
Він також зазначив, що закінчити війну можна вже сьогодні, якщо росія відправить своїх солдатів додому.
“Ми всі хочемо миру, а дорога до миру дуже проста. Війні можна покласти край вже сьогодні, якщо росія відправить своїх солдатів додому. Просто відправте їх додому. Але поки ця війна триває, Нідерланди робитимуть все, що можна, щоб допомогти Україні”, - сказав він.
Як повідомлялося, Україна і ще приблизно 60 держав подали проєкт резолюції Генасамблеї “Принципи Статуту ООН, що лежать в основі всеохоплюючого, справедливого та сталого миру в Україні”.
Проєкт документа представив Генасамблеї міністр закордонних справ Дмитро Кулеба.
У тексті зазначено, що Генасамблея підтверджує свою прихильність до суверенітету, незалежності, єдності й територіальної цілісності України в межах її міжнародно визнаних кордонів, а також наголошує на “необхідності якнайшвидшого досягнення всеосяжного, справедливого і міцного миру в Україні відповідно до принципів Статуту Організації Об'єднаних Націй”.
У документі є заклик до росії негайно вивести війська з усієї території України та припинити бойові дії, а також наголошується на необхідності притягти до відповідальності всіх винних за скоєні на території України “найсерйозніші злочини з міжнародного права”.
Фото: Arie Kievit