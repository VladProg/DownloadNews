Після запуску в Киргизстані з 2 червня системи розпізнавання осіб, які перебувають у розшуку в країнах СНД, було встановлено 57 осіб, чотирьох затримали.

Про це повідомляє «Радіо Азатик» із посиланням на пресслужбу МВС Киргизстану, передає Укрінформ.
Як зазначається, російські правоохоронні органи надали владі Киргизстану інформацію щодо понад 85 тисяч розшукуваних осіб. За десять днів за допомогою камер зовнішнього відеоспостереження з функцією розпізнавання осіб було встановлено та доправлено до міліції 57 осіб. Чотирьох іноземців, зокрема громадян Росії та Узбекистану, затримано. За даними міліції, вони розшукуються за замах на вбивство, злочини екстремістської спрямованості, хуліганство та підробку документів.
За інформацією ЗМІ, на цей час відомо щонайменше про трьох російських активістів, затриманих у Киргизстані. Зокрема, 6 червня стало відомо про екстрадицію антивоєнного активіста Олексія Рожкова, якого звинувачують у підпалі військкомату в РФ. 9 червня у Бішкеку затримали активіста руху "Лівий блок" Льва Скорякіна. 12 червня з'явилися повідомлення про арешт активістки Альони Крилової, яку в Росії звинуватили в участі в "екстремістській спільноті". Скорякін і Крилова, за словами адвокатів, подали клопотання про набуття статусу біженця в Киргизстані.
Як повідомлялося, у Росії після початку повномасштабної війни проти України посилилися репресії, що призвело до масової еміграції.
Фото: Shutterstock