Поліція Норвегії у середу затримала активістку екологічної компанії Грету Тунберг під час демонстрації в Осло.

Про це повідомляє Reuters, передає Укрінформ.
Як зазначається, екоактивістів усунули від Міністерства фінансів, доступ до якого вони блокували. Тунберг, яка тримала саамський прапор, підняли та винесли поліцейські, при цьому сотні демонстрантів скандували гасла.

Згодом активістку та інших затриманих учасників акції протесту звільнили.

Як повідомлялося, активісти вимагають прибрати вітрові турбіни з пасовищ на землях, що використовувалися саамськими оленярами.

У 2021 році Верховний суд Норвегії постановив, що дві вітрові електростанції, побудовані в центральній частині країни, порушують права саамів згідно з міжнародними конвенціями. Однак турбіни досі працюють.
Норвезькі оленярі стверджують, що вигляд і звук велетенської вітроелектростанції лякають тварин і порушують давні традиції.
Активісти корінних народів, які вимагають прибрати вітрові турбіни з оленячих пасовищ у Норвегії, які проводили демонстрацію біля Міністерства енергетики, у вівторок заблокували доступ до сусіднього Міністерства фінансів.
У відомстві попросили співробітників працювати з дому.
Фото: NTB