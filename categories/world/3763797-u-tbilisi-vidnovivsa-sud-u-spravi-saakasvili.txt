У міському суді Тбілісі відновився процес над експрезидентом Грузії Міхеілом Саакашвілі та колишніми високопосадовцями, обвинуваченими разом із ним у так званій «справі 7 листопада».

Про це повідомляє Ехо Кавказа, передає Укрінформ.
На лаві підсудних разом із Саакашвілі проходять Вано Мерабішвілі, Зураб Адеішвілі, Давид Кезерашвілі та Гігі Угулава. Ексглава держави підключився до засідання по відеозв'язку.
«Вітаю всю Грузію, я ще слабкий, але нічого не може послабити мій дух, тому що він належить грузинському народу», – заявив Саакашвілі.
Колегія суддів сьогодні задовольнила клопотання адвокатів експрезидента Грузії про повторне вивчення доказів у «справі 7 листопада». Голова колегії Ніно Еліешвілі заявила, що рішення ухвалили одноголосно.
Сторона обвинувачення не згодна з клопотанням захисту, прокурори заявляють про необґрунтоване затягування розгляду справи.
Зазначається, що Міхеіла Саакашвілі звинувачують у "перевищенні службових повноважень" через розгон протестної акції 7 листопада 2007 року, а також вторгнення спецназу в офіс телекомпанії "Імеді". За грузинськими законами, йому загрожує позбавлення волі на строк від 5 до 8 років.
Як повідомляв Укрінформ, Україна направила запит про допуск українського омбудсмена до експрезидента Грузії та українського громадянина Міхеіла Саакашвілі, проте відповіді від жодного офіційного відомства досі не отримано.
3 липня Саакашвілі в онлайн-форматі взяв участь у судовому засіданні. Він продемонстрував, як сильно схуд під час перебування в лікарні.
Президент України Володимир Зеленський висловив обурення станом ув’язненого Саакашвілі та доручив Міністерству закордонних справ викликати посла Грузії в Україні, висловити йому рішучий протест через знущання з Саакашвілі та запропонувати залишити Україну протягом 48 годин для проведення консультацій зі своєю столицею. 6 липня посол Грузії залишив Київ у відповідь на вимогу керівництва України.