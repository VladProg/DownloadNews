Парламент Франції закликав ЄС офіційно визнати російську пвк "вагнер" терористичною організацією.

Про це повідомляє The Guardian, передає Укрінформ.
"Де б вони (вагнерівці – ред.) не працювали, члени групи "вагнер" поширюють нестабільність і насильство. Вони вбивають і катують. Вони нищать і грабують. Вони залякують і маніпулюють майже безкарно", – заявив у парламенті у вівторок голова групи дружби "Франція-Україна" Національних зборів Франції Бенджамін Хаддад.
Він додав, що вагнерівці не були простими найманцями, якими керує "апетит до грошей". За словами Хаддада, вони "дотримуються широкої стратегії, від Малі до України, підтримуючи агресивну політику режиму президента путіна щодо наших демократій".
У вівторок нижня палата парламенту Франції – Національні збори – проголосувала за визнання групи "вагнер" терористичною організацією. Резолюція також має на меті заохотити 27 членів ЄС внести пвк "вагнер" в офіційний список терористичних організацій.
Як пише The Times з посиланням на джерело в британському уряді, Лондон також має намір офіційно внести до списку терористичних організацій російську пвк "вагнер".
Джерело зазначило, що Міністерство внутрішніх справ Великої Британії вже два місяці працює над цією справою, і, ймовірно, за кілька тижнів буде внесення до списку.
Як повідомляв Укрінформ, 13 квітня Рада ЄС офіційно оголосила про рішення застосувати обмежувальні заходи проти російської пвк "вагнер", яку кремль активно залучає до агресивної війни проти України та для військових операцій за кордоном, зокрема у країнах Африки.