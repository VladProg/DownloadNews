МЗС Іспанії висловило протест Великій Британії через інцидент на початку жовтня в районі Гібралтару, коли британський корабель Cutlass перехопив судно іспанських ВМС Isla de León.

Як передає Укрінформ, про це повідомляє Vozpopuli.
Йдеться про інцидент, що стався 3 жовтня, коли британські кораблі перехопили іспанське судно під час маневрів поблизу Гібралтару. Тоді британський патрульний корабель HMS Cutlass, який брав участь у військово-морських навчаннях, перехопив іспанське судно Isla de León, яке пересувалося у водах навколо Гібралтару.
Хоча інциденти між британськими та іспанськими кораблями в цьому районі трапляються часто, в цьому випадку "рівень бойової готовності відзначався військовим характером обох суден", зауважує видання.
Як зазначається, іспанський уряд публічно не коментував цей інцидент, але з відповіді МЗС Іспанії на запит депутата правої Народної партії Пабло Хіспана стало відомо, що відомство висловило британській стороні протест.
У ноті протесту наголошується, що військові маневри та "переслідування іспанського патрульного судна" є "порушенням права мирного проходу" суден, як того вимагає Конвенція ООН з морського права, "оскільки обидві дії відбувалися в іспанських територіальних водах".
Як повідомлялося, іспанські правоохоронці вилучили на острові Ібіца рекордну за всю історію Балеарських островів кількість гашишу – понад 8 тонн.
Фото: Europa Press