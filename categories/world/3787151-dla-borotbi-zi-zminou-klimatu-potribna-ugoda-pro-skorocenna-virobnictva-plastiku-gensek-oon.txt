Урядам країн світу необхідно домовитися про угоду щодо скорочення виробництва пластику для боротьби зі зміною клімату.

Як передає Укрінформ, про це у соцмережі Х написав генеральний секретар Організації Об'єднаних Націй Антоніу Гутерреш.
Зокрема, за його словами, щоб стримати глобальне потепління і забруднення довкілля, «нам потрібна угода щодо пластику, яка скорочує його виробництво».
Як сказав Гутерреш, пластик «підживлює» кліматичну кризу у світі.
«До 2040 року до 19% викидів парникових газів у світі відбуватимуться через пластик», - додав генсек.
Як повідомляв Укрінформ, в ООН заявили, що уряди країн світу демонструють недостатній прогрес у скороченні викидів парникових газів, щоб запобігти найгіршим наслідкам глобального потепління, і до 2030 року глобальні викиди вуглецю впадуть лише на 2% замість 43%.