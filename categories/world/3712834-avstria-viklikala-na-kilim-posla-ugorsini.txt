МЗС Австрії заявило про виклик посла Угорщини для отримання роз’яснень щодо повідомлень ЗМІ про дострокове звільнення сотень затриманих за перевезення незаконних мігрантів.

Про це заявив журналістам міністр закордонних справ Австрії Александер Шалленберг перед початком Ради міністрів ЄС із закордонних справ у Брюсселі, передає кореспондент Укрінформу.

"Останніми днями ми бачили багато повідомлень у ЗМІ про те, що Угорщина планує звільнити багато сотень осіб, засуджених за контрабанду людей. 21 травня я провів телефонну розмову з угорським колегою… І ми сьогодні (22 травня - Ред.) також викличемо в МЗС угорського посла з цього приводу. Ми хочемо від сусіда повного роз'яснення щодо того, про що повідомляють угорські ЗМІ – що сотні контрабандистів людей буде звільнено з аргументом, що утримувати іноземців у тюрмах занадто дорого", - сказав Шалленберг.
За його словами, такий крок суперечить, здавалося висловленій раніше Угорщиною позиції щодо незаконного переправлення людей.
"Ми хочемо повного роз’яснення, оскільки вважаємо це неправильним сигналом", - сказав глава австрійського зовнішньополітичного відомства.
Він також повідомив, що на вихідних МВС Австрії вжило заходів задля посилення прикордонного контролю з Угорщиною.
За інформацією АРА, наприкінці минулого місяця угорськиц уряд видав указ, згідно з яким іноземці, ув'язнені за перевезення незаконних мігрантів, будуть звільнені за умови залишення території Угорщини протягом 72 годин. Це рішення обґрунтовувалося тим, що утримання ув'язнених іноземних злочинців є занадто дорогим.