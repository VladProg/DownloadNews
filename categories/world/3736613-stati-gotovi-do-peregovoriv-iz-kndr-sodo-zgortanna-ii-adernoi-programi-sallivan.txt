Штати готові без жодних попередніх умов розпочати із КНДР перемовини про згортання північнокорейської ядерної програми.

Як повідомляє кореспондент Укрінформу, про це в інтерв’ю CBS News заявив радник США з національної безпеки Джейк Салліван.

“Ми дали Північній Кореї зрозуміти, що відкриті до перемовин про їх ядерну програму без передумов”, - сказав Салліван.

За його словами, Північна Корея потенційно може провести своє сьоме ядерне випробування, але достеменних ознак того, що це трапиться, поки немає.
“Стосовно їх міжконтинентальних ракетних можливостей, то вони почали випробовувати їх кілька років тому й досі роблять це. Ми дуже уважно стежимо за усіма цими випробуваннями, вивчаючи їх прогрес, й можемо дуже тісно координуватися із союзниками - Японією та Кореєю, - аби погоджено реагувати на цю загрозу”, - наголосив радник.

Салліван додав, що Китай міг би за бажання відігравати значно більшу роль в умиротворенні Північної Кореї.
“Ми чітко пояснили Китаю, що США готові до дипломатії, а Північна Корея - ні. З нашої точки зору, Китай може відіграти у цьому роль, зважаючи на його відносини із Північною Кореєю, міг би вказати КНДР на те, що постійні ядерні випробування дестабілізують й лише створюють умови, у яких США та наші союзники й партнери мають активізовувати свої дії, реагуючи на загрозу”, - підсумував він.
Як раніше повідомляло агентство, Південна Корея закликає створити систему колективної безпеки для протидії ракетній загрозі КНДР.