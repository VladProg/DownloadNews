У штаті Нью-Йорк (США) сильні шторми призвели до повеней, які змушують перекривати дороги і розгортати рятувальні операції. Наразі відомо про одну загиблу людину.

Як передає Укрінформ, про це повідомляє CNN.
«Ми наближаємося до критичної точки у цій погоді, і жителі Нью-Йорку повинні залишатися пильними», – сказала губернатор штату Кеті Хочул.
Повені затопили дороги у деяких районах Нью-Йорку. На воді розгорнули швидкі групи поліції та рятувальників, оскільки штат готується до нових повеней і розмивів доріг.
Одна жінка загинула після того, як її знесло повеневими водами в окрузі Орандж у Нью-Йорку, повідомила місцева влада. Хочул оголосила надзвичайну ситуацію в окрузі.
У неділю у Вест-Пойнті, штат Нью-Йорк, вдень за 6 годин випало понад 190 мм опадів, свідчать дані Національного управління океанічних і атмосферних досліджень.
Згідно з аналізом історичних даних NOAA, таке явище трапляється раз на тисячу років.
У штаті Вермонт губернатор Філ Скотт теж оголосив надзвичайну ситуацію через попередження метеослужби, що раптова повінь може стати «надзвичайно небезпечною».
Попередження про раптові повені та спостереження триватимуть до понеділка у деяких районах штатів Нью-Йорка, Вермонта, Массачусетса та Мен, а також у штатах Вашингтон та на Алясці.
Як повідомляв Укрінформ, південно-західні регіони Японії продовжують потерпати від аномально проливних дощів.
Фото: News 12 Westchester/Hudson Valle