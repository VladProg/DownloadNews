Генеральний директор Міжнародного агентства з атомної енергії Рафаель Маріано Гроссі відвідає у середу російський ексклав Калінінград для обговорення питання безпеки захопленої росією Запорізької атомної електростанції.

Як передає Укрінформ, про це повідомляє Reuters із посиланням на речника МАГАТЕ.
"Генеральний директор Міжнародного агентства з атомної енергії відвідає в середу російський балтійський ексклав Калінінград, щоб обговорити безпеку Запорізької атомної електростанції, розташованої поблизу лінії зіткнення між російськими та українськими військами", - йдеться у повідомленні.
Минулого тижня Гроссі відвідав ЗАЕС та заявив, що ситуація погіршилася, а військова активність навколо об'єкта посилилася в останні місяці.
російські інформаційні агентства раніше повідомляли, що Глава МАГАТЕ відвідає москву для обговорення ситуації на ЗАЕС.
Як повідомлялося, 29 березня Гроссі прибув на захоплену російськими окупантами Запорізьку атомну електростанцію, щоб оцінити стан її безпеки.
На захопленій росіянами Запорізькій АЕС фахівці МАГАТЕ на постійній основі працюють з вересня 2022 року.
ЗАЕС, найбільша атомна станція в Європі, з 4 березня захоплена російськими військовими, відтоді на майданчику станції загарбники розміщують військову техніку та боєприпаси, обстрілюють прилеглу територію.