Армія оборони Ізраїлю заявляє, що з початку наземної операції в секторі Гази тиждень тому її сили вразили понад 2500 цілей терористичного угруповання ХАМАС.

Про це повідомляє The Times of Israel, передає Укрінформ.
Атаки проводили сухопутні, повітряні і військово-морські сили Ізраїлю.
Військові зазначили, що літаки завдали ударів по інфраструктурі ХАМАС, місцях зберігання зброї, спостережних пунктах і командних центрах терористів.
ЦАХАЛ повідомляє, що протягом ночі війська продовжували бої з терористами ХАМАСу на півночі Гази.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
Фото: Israel Defense Forces