Громадянина Колумбії Альберто Енріке Хіральдо Сарая засудили в Москві до 5 років 2 місяців колонії загального режиму у справі про розсилку повідомлень із «фейками» про російську армію.

Про це повідомляє Укрінформ з посиланням на Телеграм-канал опозиційного видання SOTAvision.
Головинський суд Москви розглядав справу у закритому режимі. За версією слідства, з березня по квітень 2022 року він розмістив в одному з московських торговельних центрів мобільні пристрої, з яких «віддалено проводилося масове розсилання» з «фейками» про дії армії РФ. Зокрема, як стверджувало слідство, у розсилці від Хіральдо йшлося про вбивства громадян України.
Хіральдо інкримінували поширення «фейків» організованою групою та з корисливих спонукань. Згідно з фабулою справи, «злочин» чоловік скоїв спільно з Рамірезом Салазаром та Брісеньо Мендосою — ці імена генпрокуратура РФ назвала у грудні 2022 року. Силовики вважають, що вони з-за кордону перераховували Хіральдо кошти в криптовалюті, частина з яких використовувалися для забезпечення витрат, «пов'язаних із скоєнням злочину», а частина була винагородою обвинуваченого.
Також, за твердженням генпрокуратури, Мендоса, «отримуючи від невстановлених осіб інструкції», передавав «вказівки» Хіральдо та отримував від нього «звіти». Слідчі вважають, що фігуранти справи діяли на користь американської організації Digital Humanity.
11 квітня 2022 року російський суд ув'язнив Хіральдо. 5 грудня 2022 року Слідчий комітет РФ оголосив про завершення розслідування проти нього. Мендоса і Салазар перебувають у розшуку, щодо них триває попереднє слідство.
За інформацією ЗМІ, Хіральдо займався в Росії індивідуальним підприємництвом, восени 2021 року він припинив діяльність за власним рішенням. До арешту чоловік працював у комп'ютерній фірмі. У Росії в нього є сім'я, маленька дитина.
Статтю 207.3 (публічне поширення явно неправдивої інформації про використання збройних сил РФ) включили до Кримінального кодексу Росії у березні 2022 року. Так Кремль відреагував на антивоєнні виступи та висловлювання, поширення інформації про війну, що не походить із офіційних російських джерел. Максимальне покарання за статтею – 15 років позбавлення волі.