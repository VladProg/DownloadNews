Поліція в Єревані затримала 14 людей на акції біля уряду Вірменії, учасники якої вимагали дій для розблокування Лачинського коридору – єдиної дороги, що зʼєднує підконтрольну етнічним вірменам територію Нагірного Карабаху з Вірменією.

Як передає Укрінформ, про це повідомляє Ехо Кавказа.
Затримання почалися після того, як протестувальники почали перекривати вулиці поруч з будівлею уряду.
Вірменська сторона стверджує, що Лачинський коридор заблоковано азербайджанськими військовими, які перешкоджають постачанню гуманітарної допомоги місцевим мешканцям у Карабаху.
Організатор акції – колишній військовослужбовець Саркіс Погосян. Він називає себе керівником загону «Хрестоносці». За словами Погосяна, якщо влада відмовиться від розблокування Лачинського коридору, то учасники акції попросять видати їм зброю, щоб самостійно зняти блокаду.
7 серпня із закликом до Баку про зняття блокади Лачинського коридору звернулася ООН. Організація у своїй заяві вказала на гостру нестачу в Карабаху продовольства та товарів першої необхідності.
Азербайджан назвав заяву ООН упередженою. МЗС країни у своїй заяві зазначило, що Вірменія через Лачинський коридор постачала до регіону зброю та боєприпаси. Баку наголосив, що азербайджанська сторона створила всі умови для проходу через контрольно-пропускний пункт для місцевих мешканців.
Як повідомлялося, в Міністерстві закордонних справ Азербайджану заявили, що Москва і Єреван не виконали своїх зобов’язань за тристоронньою угодою, підписаною після 44 днів активних боїв між Азербайджаном та Вірменією у Нагірному Карабаху три роки тому.
Вірменія захопила Нагірний Карабах під час війни на початку 1990-х. Азербайджан повернув під свій контроль значну територію Нагірного Карабаху під час шеститижневого конфлікту у 2020-му році. Тоді ж Азербайджан, Вірменія та Москва підписали угоду про припинення вогню в Нагірному Карабаху. За цією угодою вірменська сторона втрачає значні території Нагірного Карабаху та всі окуповані райони навколо нього. Також передбачено, що російські миротворчі війська вводять у Карабах на п'ять років з автоматичним продовженням терміну ще на п'ять років за згодою сторін. Вони займають лінію зіткнення.
У Лачинському районі, відповідно до угоди, діятиме коридор шириною 5 км для зв'язку Карабаху з Вірменією. Його будуть контролювати російські миротворці.
Фото: Photolur