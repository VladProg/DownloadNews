Міністр внутрішніх справ ФРН Ненсі Фезер заборонила неонацистське угруповання «Hammerskins Deutschland».

Про це повідомляє Укрінформ з посиланням на пресреліз відомства.
Міністр заборонила правоекстремістське об'єднання, включаючи його регіональні відділення та підорганізацію «Crew 38». Діяльність угруповання спрямована проти конституційного ладу.
З самого ранку вівторка на 28 об’єктах у десяти федеральних землях по всій країні (Баден-Вюртемберг, Баварія, Берлін, Бранденбург, Гессен, Мекленбург-Передня Померанія, Північний Рейн-Вестфалія, Рейнланд-Пфальц, Саар і Тюрінгія) тривають обшуки. Операція готувалася понад рік за участі американських спецслужб.
«Заборона «Hammerskins Germany» є сильним ударом по організованому правому екстремізму. Цією забороною ми припиняємо нелюдську діяльність міжнародної неонацистської асоціації в Німеччині. Таким чином ми посилаємо чіткий сигнал проти расизму та антисемітизму», - заявила Фезер.
Вона зазначила, що правий екстремізм залишається найбільшою загрозою для демократії.
«Hammerskins Germany» є відгалуженням «Hammerskins Nation», заснованої в 1988 році в Сполучених Штатах Америки. Члени угруповання відіграють помітну роль у правоекстремістському русі в Європі. У Німеччині група налічує близько 130 учасників. У всьому світі члени цієї асоціації називають себе «братами» та вважають себе елітним «братством» скінхедів. Основною ідеєю групи є пропаганда расової теорії, заснованої на нацистській ідеології. Правоекстремістська орієнтація міжнародної мережевої групи проявляється, зокрема, через поширення записів правоекстремістської та антисемітської музики, організацію правоекстремістських концертів і продаж відповідних товарів.
«Hammerskins Germany» стала вже 20-ю правоекстремістською організацією, забороненою Федеральним міністерством внутрішніх справ останніми роками.
Фото: dpa