Високий представник ЄС засудив військову ескалацію вздовж контактної лінії у Нагорному Карабаху, та закликав негайно зупинити ворожнечу, зокрема, звернувся до Азербайджану з вимогою зупинити триваючу військову активність.

Як повідомляє Укрінформ, про це йдеться в заяві високого представника ЄС, повний текст якої оприлюднений на сайті Європейської служби зовнішніх дій.
«Європейський Союз засуджує військову ескалацію вздовж контактної лінії та в інших місцевостях Карабаху. ЄС жалкує з приводу втрати життів, що була спричинена цією ескалацією. Ми закликаємо до негайної зупинки ворожнечі, і Азербайджан – зупинити поточну військову діяльність», - йдеться у документі.
Високий представник ЄС наголосив на необхідності повернення до діалогу між Баку та вірменським населенням, що проживає в Карабаху. Поточна військова ескалація, за його словами, не може використовуватися як привід для примусового переміщення місцевого населення.
«Насильство треба зупинити, щоб створити сприятливі умови для миру та переговорів з нормалізації. Щирі зобов’язання від усіх сторін є необхідними для роботи над такими результатами переговорів. ЄС залишається повною мірою долученим до посередництва у цьому діалозі», - наголошується у заяві високого представника ЄС.
Як повідомлялося, Міністерство оборони Азербайджану у вівторок оголосило про початок «антитерористичних заходів локального характеру в Карабаху».
Фото: The European Union