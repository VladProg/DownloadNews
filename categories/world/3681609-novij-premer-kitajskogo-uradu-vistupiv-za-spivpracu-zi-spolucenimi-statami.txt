Китай і Сполучені Штати можуть і повинні співпрацювати, оскільки лише працюючи разом, вони спроможні реалізувати свої національні інтереси.

Як передає Укрінформ, про це сьогодні заявив новопризначений прем’єр Держради (уряду) Китаю, повідомляє Сіньхуа.
Виступаючи на пресконференції після завершення щорічної сесії законодавчого органу Китаю, Лі зазначив, що, за даними статистики китайської сторони, минулого року торгівля між КНР і США досягла рекордного рівня – майже $760 мільярдів.
«Китай і Сполучені Штати тісно взаємопов’язані економічно й обидві країни лише виграли від розвитку одна одної», - заявив очільник уряду.
Посилаючись на свій власний досвід роботи керівником Шанхаю, економічної столиці КНР, Лі розповів, що топменеджери транснаціональних корпорацій, із якими він спілкувався останнім часом, були оптимістично налаштовані з приводу майбутнього Шанхаю та Китаю і висловлювали переконання, що лише співпраця є шляхом до взаємовигідних результатів.
Прем’єр окремо згадав зустріч лідерів КНР і США Сі Цзіньпіна та Джо Байдена в листопаді минулого року на полях саміту глав держав «Групи двадцяти» (G20) та їхні домовленості про стабілізацію китайсько-американських відносин.
«Консенсус, досягнутий між лідерами Китаю та Сполучених Штатів,… має бути втілений у реальній політиці та конкретних діях», - сказав Лі.
Як повідомляв Укрінформ, новим прем’єром Державної ради (уряду) Китаю і другою особою в керівництві держави 11 березня було призначено Лі Цяна, багаторічного соратника голови КНР Сі Цзіньпіна.