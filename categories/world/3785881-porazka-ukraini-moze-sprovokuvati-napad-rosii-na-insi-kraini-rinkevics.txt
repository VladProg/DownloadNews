Президент Латвії Едгарс Рінкевичс закликав країни Заходу постачати зброю Києву, оскільки поразка України може спровокувати напад Росії на інші країни.

Як передає Укрінформ, про це очільник Латвії сказав під час інтерв’ю інформагентству Associated Press.
Рінкевичс зазначив, що «важливо насправді боротися за міжнародний мир і мир в Європі, тому що якщо ми зупинимо Росію в Україні, вона не зможе кинути виклик іншим країнам».
На думку політика, підтримка України входить в інтереси НАТО, адже підтримувати мир у Європі буде набагато легше, якщо Україна досягне успіху у війні із Росією.
Рінкевичс також підкреслив, що українські солдати воюють дуже хоробро, і Захід зобов’язаний відреагувати на заклик Президента України Володимира Зеленського про збільшення кількості зброї.
Він зазначив, що Росія мобілізує свою економіку, ресурси та військову техніку «для дуже тривалої війни». Кремль намагався швидко перемогти у війні, але зрозумів, що не може, тепер хоче «задушити» Україну, сказав Рінкевичс.
На додачу до цього, Росія, на думку латвійського президента, повторить атаки на енергетичну інфраструктуру України в найближчі місяці, аналогічно до атак минулої зими.
Окрім цього, Рінкевичс заявив, що ЄС і НАТО повинні готуватися до тривалої війни в Україні.
Як повідомлялося, генсек НАТО Єнс Столтенберг заявив, що вірить у прогрес контрнаступу ЗСУ, але попередив, що варто готуватися до довгого і складного шляху.