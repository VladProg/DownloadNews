Вантажівка з пальним від Організації Об'єднаних Націй сьогодні перетнула кордон з Єгиптом і прибула до Гази вперше після того, як Ізраїль ввів облогу анклаву у війні з ХАМАС.

Про це повідомляє Reuters, передає Укрінформ.
Доставка стала можливою після того, як Ізраїль дав дозвіл на ввезення в Газу 24 000 літрів дизельного палива для вантажівок ООН, які розвозять гуманітарну допомогу, за умови, що це пальне буде використовуватись в лікарнях.
"Це лише 9% від того, що нам потрібно щодня для забезпечення життєдіяльності", - написав Том Уайт, директор агентства ООН з надання допомоги в Газі, в соціальній мережі X.
Він підтвердив, що було отримано трохи понад 23 000 літрів, або половина цистерни.
Цю кількість пального планується розділити на два дні, по 12 000 літрів на кожен день, повідомило джерело видання.
У вівторок 91 вантажівка з їжею, медикаментами, бутельованою водою, ковдрами і наметами в'їхала в Газу з Єгипту, але ООН заявляє, що всі поставки з 21 жовтня - загалом 1187 вантажівок - можуть задовольнити лише частину потреб. Також наголошується, що розподіл допомоги практично зупинився через брак пального.
Як повідомляв Укрінформ, в кінці жовтня Ізраїль заявив, що не дозволить постачати пальне в сектор Гази, навіть якщо будуть звільнені всі заручники, оскільки ним можуть скористатися бойовики ХАМАС, а не цивільні мешканці.
Організація Об'єднаних Націй останніми днями попереджала, що незабаром буде змушена припинити гуманітарні операції, оскільки запаси пального повністю вичерпалися. Дефіцит пального вже спричинив закриття лікарень, пекарень, каналізаційних насосних станцій, опріснювальних установок і водяних свердловин, а також загрожував відключенням точок зв'язку, заявили у ООН у вівторок.
Фото ілюстративне, ЕРА