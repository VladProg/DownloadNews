Парламент Канади вимагає від уряду провести детальне розслідування можливого втручання інших держав у парламентські вибори у країні.

Як повідомляє кореспондент Укрінформу, відповідна постанова була підтримана більшістю депутатів.

“Закликаємо уряд Канади розпочати національне, відкрите для громадськості розслідування стосовно підозр у іноземному втручанні в демократичну систему Канади, у тому числі щодо можливого втручання у загальні вибори іноземними урядами”, - йдеться у тексті постанови, яку підтримали 172 депутати при мінімально необхідних 169 голосах.

На переконання депутатів, комісія, що здійснюватиме розслідування, повинна мати повноваження викликати для дачі свідчень представників уряду та політичних партій, а також давати запити на вивчення усіх необхідних документів.

Додамо, що постанова не є обов’язковою до виконання урядом, але вказує на політичну волю більшості депутатів.

Зауважимо, що у канадських ЗМІ протягом останніх тижнів з’явилася інформація про нібито неправомірну підтримку Китаєм щонайменше 11 кандидатів у депутати під час загальних виборів 2019 року. Опозиція вимагала від уряду розслідувати ці обвинувачення, однак прем’єр-міністр Джастін Трюдо запевняв, що іноземним державам не вдалося вплинути на волевиявлення канадців. Згодом в уряді погодилися зробити ряд кроків для розслідування цих обвинувачень, в тому числі призначивши Спеціального незалежного доповідача з цього питання.