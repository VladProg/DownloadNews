Терористи палестинського угруповання ХАМАС взяли в заручники десятки ізраїльських військових і цивільних. Заручників у їдальні в Беері звільнено.

Про це пише The Jerusalem Post, передає Укрінформ.
Повідомляється, що поточну ситуацію із заручниками в їдальні кібуцу Беері вирішено, а заручників врятовано.
За повідомленнями низки місцевих ЗМІ, терористів, які їх утримували, вдалося знешкодити.
Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинуло щонайменше 250 осіб.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.