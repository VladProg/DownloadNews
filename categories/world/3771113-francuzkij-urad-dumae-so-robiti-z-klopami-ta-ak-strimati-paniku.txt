Французький уряд провів міжвідомчу нараду, щоб вирішити проблему, яка за останні тижні зачепила практично всі сфери життєдіяльності громадян, адже йдеться про комах, яких виявили в школах, лікарнях, на підприємствах, в вагонах метро та салонах літаків по всій країні.

Як передає Укрінформ, про це повідомляють провідні французькі ЗМІ
"Ми повинні дати французам відповідь: чи збільшується кількість клопів, чи ні? І з якого часу? І де?" – такі питання озвучив Le Figaro речник уряду Олів'є Веран, який пообіцяв, що під час наради буде ухвалено рішення і керівні принципи.
На нараді мали обговорити, чи дійсно зараження стрімко прогресує, а для громадян приготувати офіційні рекомендації щодо реакції на комах та про те, як діяти, якщо оселя вже уражена клопами.
Мерія Парижа, політична опозиція, президентська більшість та іноземна преса занепокоєні вибуховим зростанням кількості повідомлень про клопів за останні тижні. Виконавча влада намагається стримати паніку, повідомляючи що більшість останніх випадків не були підтверджені. Заступник міністра транспорту Клеман Бон заявив, що з 37 випадків, про які повідомляли, жоден не підтвердився. Урядовець закликав не допустити "прискорення або сплеску" цього явища, а також "психозу або тривоги". З ним погоджуються і в Міністерстві охорони здоров'я
Раніше цього тижня опозиційна депутатка Матільд Пано принесла клопів просто на засідання Національної асамблеї. Через цих комах по всій Франції, за даними Міністерства освіти, закрито вже сім шкіл, ще у декількох проводять дезінфекцію. Сильно занепокоєні в мерії Парижа, оскільки в місті очікують щонайменше 15 мільйонів відвідувачів під час Олімпійських Ігор. Перший заступник мера Парижа Еммануель Грегуар хоч і закликав уряд організувати конференцію з боротьби з клопами, однак застеріг від істерії і зазначив, що Ігри не перебувають під загрозою.
Однак ці заяви не спинили іноземну пресу, які підхопила тему постільних клопів саме в контексті прийдешньої Олімпіади. Париж, "Місто світла чи місто укусів?" - запитував New York Times. "У Франції люди можуть більше ніколи не спати спокійно, оскільки хвиля клопів продовжує кусати", - повідомляла британська газета Metro. А американський комік Джиммі Фелон навіть спародіював президента Макрона, виконавши пісню про постільних клопів.
Як повідомлялося, літня Олімпіада відбудеться у Парижі з 26 липня до 11 серпня 2024 року, а Паралімпіада – з 28 серпня до 8 вересня.
Фото: LÉONOR LUMINEAU / HANS LUCAS POUR« LE MONDE »