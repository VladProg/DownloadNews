Кількість постраждалих внаслідок вибуху на Загорському оптико-механічному заводі в Сергієвому Посаді Московської області збільшилася до 52 людей.

Як передає Укрінформ, про це повідомляє Телеграм-канал російського інформагентства "РИА Новости".
У ньому з посиланням на губернатора Московської області Андрія Воробйова заявлено, що кількість тих, хто звернувся по медичну допомогу після вибуху в Сергієвому Посаді, зросла до 52.
Перед тим у своєму ТГ-каналі Воробйов давав інформацію про 43 постраждалих з докладною розкладкою важкості поранень: 6 осіб були в реанімації — у них опіки та черепно-мозкова травма, ще 22 особи доставлено до відділення травматології. В інших — осколкові ушкодження середньої тяжкості.
Окремо зазначається, що під завалами можуть перебувати п'ятеро людей. Триває розбір завалів.

Як повідомлялося, в середу на території Загорського оптико-механічного заводу в Підмосков’ї пролунав вибух. За попередніми офіційними даними, вибух стався на орендованому складі піротехнічних виробів. Проведено евакуацію з усіх будівель і цехів заводу, також евакуювали найближчий дитячий садок.
Як повідомлялося, після початку Росією повномасштабної війни проти України в РФ регулярно відбуваються вибухи та пожежі.