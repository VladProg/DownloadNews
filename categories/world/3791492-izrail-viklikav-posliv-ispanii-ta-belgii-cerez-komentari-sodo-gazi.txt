Міністерство закордонних справ Ізраїлю викликало послів Іспанії та Бельгії через коментарі лідерів двох країн щодо ізраїльського наступу в секторі Гази.

Про це передає Укрінформ із посиланням на Радіо Свобода.
Міністерство закордонних справ Іспанії негайно відповіло, викликавши посла Ізраїлю, щоб пояснити «неправдиві та неприйнятні» звинувачення її уряду проти іспанського прем’єр-міністра, інформує AFP.
Під час відвідування прикордонного переходу «Рафах» між Газою та Єгиптом 24 листопада прем’єр-міністр Бельгії Александр Де Кроо заявив, що ізраїльська операція «має поважати міжнародне гуманітарне право» і засудив руйнування в секторі Гази як «неприйнятні».
Премʼєр-міністр Іспанії Педро Санчес повторив його погляди, заявивши, що «невибіркові вбивства невинних мирних жителів» є «абсолютно неприйнятними».
Обидва лідери закликали до постійного припинення вогню на охопленій війною території, повідомляє The Times of Israel.
Як йдеться в заяві його офісу, міністр закордонних справ Ізраїлю Елі Коен «віддав наказ викликати послів цих країн для суворої догани», звинувативши двох лідерів у підтримці тероризму.
В окремій заяві премʼєр-міністр Біньямін Нетаньягу заявив, що рішуче засуджує коментарі європейських лідерів. У заяві, опублікованій офісом ізраїльського премʼєра, Де Кроо і Санчеса звинуватили в тому, що вони не поклали «повну відповідальність на угруповання ХАМАС за злочини проти людяності - масові вбивства громадян Ізраїлю та використання палестинців як живих щитів».
Як повідомляв Укрінформ, прем’єр-міністр Іспанії Педро Санчес у п’ятницю заявив, що Мадрид може визнати незалежну палестинську державу, навіть якщо ЄС цього не зробить.