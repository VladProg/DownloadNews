У Росії державні компанії та установи за 2023 рік витратили на захист від атак безпілотників щонайменше 1,06 мільярда рублів ($11,3 млн).

Про це повідомляється у Телеграм-каналі видання «Агентство», передає Укрінформ.
За даними журналістів найбільше на захист від дронів витратила Смоленська атомна електростанція, розташована приблизно за 200 кілометрів від кордону з Україною. Дочірнє підприємство Росатома виділило на її захист від дронів 348,7 мільйона рублів. Роботи планують завершити до 8 грудня 2023 року.
На другому місці за витратами "Мосводоканал", який у лютому-квітні закупив комплекси радіолокаційної протидії дронам на 336,5 мільйона рублів.
А компанія "Россеті Московський регіон" у червні вона уклала 16 договорів на захист від БПЛА на 228,3 мільйона рублів. Роботи планується завершити до грудня.
"Агентство" зазначає, що комплекси захисту від дронів також закупили аеропорти Владивостока, Південно-Сахалінська, а також "Шереметьєво" (Москва), музей-заповідник "Петергоф", влада Комі, Мордовія, ХМАО, Тверська та Володимирська області.
Таким чином, за неповний 2023 рік російські компанії витратили на захист від дронів у шість разів більше, ніж за весь 2022-й (167 мільйонів рублів), і в 49 раз більше, ніж за 2021-й (21,5 мільйона рублів).
Як повідомлялося, після початку повномасштабної російської агресії, різноманітні об'єкти на території Росії зазнають ударів БПЛА. У березні 2023 року голова комітету Держдуми з оборони Андрій Картаполов рекомендував російським компаніям самостійно закуповувати і встановлювати на свої об'єкти засоби боротьби з дронами.