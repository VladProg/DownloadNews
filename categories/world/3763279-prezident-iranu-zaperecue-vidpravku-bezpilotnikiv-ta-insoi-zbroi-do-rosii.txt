Президент Ірану заперечив звинувачення у тому, що його країна відправляла безпілотники та іншу зброю до Росії для використання у війні проти України та допомагала РФ в будівництві заводу для виробництва БПЛА.

Про це повідомляє Associated Press, передає Укрінформ.
"Ми проти війни в Україні", - заявив президент Ірану Ібрагім Раїсі під час зустрічі з керівниками ЗМІ під час зустрічі лідерів країн в рамках Генеральної Асамблеї ООН.
Раїсі визнав, що Іран і Росія вже давно мають міцні зв'язки, включаючи оборонну співпрацю. Але він заперечив відправку зброї до Москви після початку війни.
Самі ж американські та європейські чиновники кажуть, що сама кількість іранських безпілотників, які використовуються у війні в Україні, свідчить про те, що потік такої зброї не тільки не припинився, але й посилився після початку бойових дій.
"Якщо у них (США – ред.) є документ про те, що Іран передав зброю або безпілотники росіянам після війни, то вони повинні його пред'явити", - заявив Раїсі.
Як повідомляв Укрінформ, Іран має намір передати Росії ракети малої та великої дальності на додаток до БПЛА, які Тегеран продав Москві для війни в Україні. Про це повідомив директор ізраїльської розвідки "Моссад" Давід Барнеа.
Фото: Majid Asgaripour/WANA