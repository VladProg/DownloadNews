Голова КНР Сі Цзіньпін відвідає росію з державним візитом 20-22 березня.

Про це повідомила офіційна представниця МЗС КНР Хуа Чуньїн, передає Укрінформ із посиланням на Сіньхуа.
За словами представниці китайського МЗС, візит відбудеться на запрошення президента рф путіна.
Водночас Інтерфакс із посиланням на пресслужбу кремля, повідомляє, що під час переговорів ітиметься про "актуальні питання подальшого розвитку відносин всеосяжного партнерства та стратегічної взаємодії між росією та Китаєм".
Крім того, заплановано "обмін думками у контексті поглиблення російсько-китайської співпраці на міжнародній арені".
Під час візиту відбудеться підписання низки двосторонніх документів, додали у пресслужбі кремля.
Це буде перший візит китайського лідера до росії за час повномасштабної війни.
Як повідомлялося, раніше видання The Wall Street Journal написало про плани голови КНР Сі Цзіньпіна провести розмову з Президентом України Володимиром Зеленським телефоном або через відеозв'язок. При цьому зазначалося, що розмова може відбутися після візиту китайського лідера до росії.