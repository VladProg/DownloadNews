Президент США Джо Байден вважає, що ХАМАС був умотивований напасти на Ізраїль частково бажанням перешкодити цій країні нормалізувати відносини з Саудівською Аравією.

Про це повідомляє АР, передає Укрінформ.
«Одна з причин... чому ХАМАС напав на Ізраїль, полягає в тому, що вони знали, що я збираюся сісти (за стіл переговорів - ред.) з саудівцями», — сказав Байден.
Президент додав, що, на його думку, бойовики ХАМАС розпочали напад 7 жовтня, щоб завадити переговорам Ізраїлю та Саудівської Аравії. «Саудівці хотіли визнати Ізраїль і були близькі до того, щоб офіційно це зробити», - заявив він.
Як зазначається, Єрусалим та Ер-Ріяд неухильно наближалися до нормалізації відносин, а Байден працював над тим, щоб об’єднати обидві країни, оголосивши про плани у вересні на саміті G20 в Індії щодо партнерства в морському коридорі.
Саудівці наполягали на захисті та розширенні прав Палестини в рамках будь-якої ширшої угоди з Ізраїлем. Але переговори були перервані після того, як бойовики ХАМАС атакували Ізраїль із сектора Газа.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, зокрема дітей. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку та вторгнення ХАМАС, а також почав знищувати військові об’єкти цього руху.
Ізраїльські військові в ніч проти 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні мешкають близько 1,1 мільйона людей. Наразі виїзд людей з цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.