Міністр оборони КНДР Кан Сун Нам заявив, що візит атомного підводного човна США до Південної Кореї може підпадати під юридичні умови для застосування його країною ядерної зброї.

Про це з посиланням на північнокорейське інформагентство KCNA повідомляє Yonhap, передає Укрінформ.
«Хочу нагадати американським військовим, що постійне демонстративне розміщення елементів стратегічних сил США може підпадати під умови використання ядерної зброї, визначені в законі КНДР про політику щодо ядерних сил», - сказав Кан.
Він підкреслив, що ядерна доктрина Північної Кореї дозволяє застосовувати ядерну зброю у випадках, коли країна зазнала ядерної атаки або якщо вважається, що застосування проти неї ядерної зброї є неминучим.
«Військові Сполучених Штатів повинні усвідомити, що їхні ядерні сили увійшли в надзвичайно небезпечні води», - зазначив міністр.
У Північній Кореї торік ухвалили закон, яким фактично дозволили використання ядерної зброї для превентивного удару, якщо вважатимуть загрозу нападу безпосередньою і невідворотною.
За словами Кана, перше з 1981 року розгортання в Південній Кореї атомного підводного човна США створило найбільш неприховану і пряму ядерну загрозу для КНДР.
«Це свідчить про те, що сценарій ядерного нападу США на КНДР і його реалізація ввійшли до критичної стадії візуалізації та систематизації, а загроза військового зіткнення на Корейському півострові вийшла на поверхню як небезпечна реальність», - сказав він, додавши, що Сполучені Штати і Південна Корея вийшли за «червону лінію».
«Я ще раз серйозно попереджаю США та групу військових гангстерів «Республіки Корея», які сміливо заявляють про «кінець режиму» в нашій країні: будь-яке використання їхньої військової сили проти КНДР буде їхнім найгіршим вибором, після якого вони не зможуть навіть думати про своє існування», – застеріг очільник військового відомства.
Атомний підводний човен ВМС США USS Kentucky з балістичними ракетами класу «Огайо», здатними нести ядерні боєголовки, на борту зайшов до головної військово-морської бази Південної Кореї в місті Пусан у вівторок. Його місія пов’язана з виконанням американською стороною Вашингтонської декларації, підписаної президентами двох держав, згідно з якою США зобов’язалися захищати свого союзника з використанням усіх своїх можливостей, включаючи ядерну зброю.
Як повідомляв Укрінформ, сестра лідера Північної Кореї Кім Йо Чжон заявила, що у США глибоко помиляються, якщо вірять у можливе роззброєння КНДР і відмову Пхеньяна від ракетної програми.