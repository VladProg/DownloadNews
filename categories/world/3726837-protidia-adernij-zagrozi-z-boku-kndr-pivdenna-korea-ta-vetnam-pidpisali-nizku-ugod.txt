Південна Корея і В'єтнам домовилися в п'ятницю посилити співпрацю у сфері безпеки, посилаючись на ядерну загрозу з боку Північної Кореї, і зобов'язалися збільшити двосторонню торгівлю та інвестиції.

Як передає Укрінформ, про це повідомляє Reuters.
Президент Південної Кореї Юн Сок Йоль підписав 17 угод з президентом В'єтнаму Во Ван Тхионгом з низки питань, від критично важливих корисних копалин до в'єтнамських робітників у Кореї. Згідно із заявою південнокорейського президента, Сеул посилить співпрацю з В'єтнамом проти ядерної загрози з боку Північної Кореї.
В'єтнам - одна з небагатьох країн, яка може похвалитися тісними відносинами з Пхеньяном.
В'єтнам "готовий брати участь у процесі денуклеаризації Корейського півострова", заявив Туонг на спільній пресконференції.
Обидві країни також домовилися посилити відносини у сфері оборонної промисловості та співпрацю у сфері безпеки в Південно-Китайському морі.

Крім того, лідери двох країн підтвердили мету стимулювання двосторонньої торгівлі.

"Хоча бізнес-середовище в останні роки є складним, ми повинні знайти нові можливості у В'єтнамі, який є центром глобальної реорганізації ланцюгів поставок і споживчого ринку, що розвивається", - сказав Юн.
Як повідомляв Укрінформ, Південна Корея першою з азійський держав підписала з НАТО угоду про запуск процесу взаємного визнання військової сертифікації льотної придатності літаків, що дасть змогу використовувати повітряні судна корейського виробництва в інтересах Альянсу.
Фото: Yonhap