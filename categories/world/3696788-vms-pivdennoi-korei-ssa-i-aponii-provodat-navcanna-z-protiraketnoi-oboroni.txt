ВМС Південної Кореї, Сполучених Штатів і Японії почали в понеділок тристоронні навчання з протиракетної оборони в міжнародних водах Східного моря у рамках активізації зусиль трьох держав із посилення стримування північнокорейських загроз.

Про це повідомляє Yonhap із посиланням на командування південнокорейських ВМС, передає Укрінформ.
У навчаннях беруть участь три есмінці, оснащені американськими системами «Іджіс», які являють собою інтегровану мережу засобів виявлення ракет і їхнього ураження, південнокорейський Yulgok Yi I, американський USS Benfold і японський JS Atago.
У ході маневрів військові відпрацюють виявлення та відстеження цілей, змодельованих комп’ютерною балістичною ракетою, а також обмін інформацією в режимі реального часу, що дозволить союзникам своєчасно виявляти запуски Північною Кореєю балістичних ракет і швидко реагувати в разі загрози.
Востаннє три країни проводили такі тристоронні навчання з протиракетної оборони в лютому.
Як повідомляв Укрінформ, у п’ятницю, 14 квітня, військові Південної Кореї та США провели спільні повітряні навчання із залученням винищувачів та бомбардувальника.