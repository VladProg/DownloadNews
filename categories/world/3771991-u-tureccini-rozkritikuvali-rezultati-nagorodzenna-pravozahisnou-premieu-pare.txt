У Туреччині розкритикували та вважають неприпустимим присвоєння ПАРЄ премії імені Вацлава Гавела з прав людини турецькому правозахиснику, який відбуває пожиттєвий термін ув'язнення в Туреччині.

Про це повідомляє Укрінформ із посиланням на заяву МЗС Туреччини.
“Неприпустимо, щоб правозахисна премія імені Вацлава Гавела була присуджена особі, яка має остаточний вирок судової системи нашої країни”, - заявили в міністерстві.
МЗС Туреччини вказує, що присвоєння нагороди під егідою ПАРЄ, яка повинна діяти згідно з принципами демократії, прав людини та верховенства права, означає нехтування надбанням Ради Європи щодо ідеалів прав людини та колективних зусиль, докладені протягом багатьох років для досягнення цих ідеалів.
“Присвоєння цієї нагороди особі, якій винесено остаточний вирок, є продовженням спроб політизувати право. Міжнародні організації, які повинні захищати спільні цінності, не повинні використовуватися як засоби в таких спробах створити політичний порядок денний”, - наголосили в МЗС Туреччини.
Також зазначається, що рішення про нагородження є неповагою до судового рішення, серйозно підірвало репутацію та довіру до ПАРЄ.
Як повідомляв Укрінформ, лауреатом премії імені Вацлава Гавела з прав людини, яка відзначає видатні дії громадянського суспільства на захист прав людини в Європі та за її межами, у 2023 році став турецький правозахисник Осман Кавала. Правозахисник відбуває пожиттєвий термін ув'язнення в Туреччині, він був звинувачений в причетності до організації в Туреччині путчу влітку 2016 року.
11 липня минулого року ЄСПЛ оприлюднив висновок, у якому встановлено, що Туреччина не виконала свого зобов’язання згідно зі статтею 46 §1 щодо виконання рішення, винесеного 10 грудня 2019 року, яке вимагало від уряду припинити тримання Кавали під вартою та забезпечити його негайне звільнення.