У Міністерстві оборони США вважають, що наразі не існує неминучих ризиків для Польщі та інших країн НАТО у зв’язку з активністю російського угруповання «Вагнер» на західному кордоні Білорусі.

Про це заявив у четвер під час брифінгу речник Пентагону Патрік Райдер, передає власний кореспондент Укрінформу.
«Мені невідомо про будь-який неминучий ризик станом на зараз, пов’язаний із транскордонними операціями. Але знову ж, коли мова заходить про групу «Вагнер», я думаю, це те, за чим ми весь час пильно стежимо», - зазначив представник оборонного відомства США.
Водночас, він підкреслив, що США наразі не мають планів щодо коригування позицій своїх поточних сил у Європі.
«Ми, безумовно, віддані безпеці НАТО, і ми продовжимо тісно спілкуватися з нашими польськими союзниками в цьому питанні», - зауважив представник Пентагону.
Як повідомляв Укрінформ, після зустрічі з польським прем'єром Матеушом Моравецьким у Сувалках Президент Литви Гітанас Науседа заявив про присутність найманців групи ПВК «Вагнер» поблизу литовського кордону в Гродненській області Білорусі.