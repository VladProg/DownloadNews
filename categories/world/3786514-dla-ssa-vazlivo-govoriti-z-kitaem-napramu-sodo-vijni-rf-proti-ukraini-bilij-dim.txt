Уряди США й Китаю повинні мати прямі обговорення критично важливих питань, зокрема, війни РФ проти України та недопущення постачання озброєнь в Росію.



Про це заявив у понеділок радник президента Джо Байдена з питань нацбезпеки Джейк Салліван перед запланованою цього тижня зустріччю глав США й Китаю, передає власний кореспондент Укрінформу.
«Сполучені Штати й Китай повинні мати можливість прямо обговорювати усі критичні питання, які постають перед нашими двома країнами, включно з проблемами під час криз, таких як російсько-українська криза», - наголосив Салліван.
У цьому контексті він підкреслив, що президент Байден «мав низку відвертих розмов із президентом Сі щодо питання військової підтримки Російської Федерації, яка веде війну в Україні».
Салліван охарактеризував двосторонні відносини США з Китаєм як «складні й конкурентні», що можуть «легко перерости в конфлікт або конфронтацію». Тому, за його словами, необхідно керувати цим процесом «належним чином».
Водночас він зазначив, що, за останніми оцінками, не було виявлено, щоби Китай постачав зброю Москві після повномасштабного вторгнення Росії в Україну. Однак він зауважив, що ця інформація може бути застарілою, оскільки базується на даних кількаденної давності.
Як повідомляв Укрінформ, минулого тижня в Білому домі офіційно підтвердили, що президент США Джо Байден зустрінеться з главою Китаю Сі Цзіньпіном 15 листопада в Сан-Франциско, де проходитиме саміт АТЕС.
Фото: Leandro Monteiro, flickr