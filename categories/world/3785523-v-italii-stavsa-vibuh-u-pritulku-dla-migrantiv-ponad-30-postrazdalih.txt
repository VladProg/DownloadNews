В італійському місті Вітербо цієї ночі у будівлі, де розміщували шукачів притулку, стався вибух із подальшою пожежею, внаслідок чого постраждало понад 30 людей.

Про це повідомляє Italy24, передає Укрінформ.
Як зазначається, постраждала щонайменше 31 людина, серед потерпілих є неповнолітні. Четверо поранених перебувають у тяжкому стані.
За словами пожежників, під завалами людей нема.
На місці інциденту працюють медики, пожежники, служба цивільного захисту, поліція і карабінери, задіяно три гелікоптери.
Причини вибуху розслідуються.
Як повідомляв Укрінформ, Агентство ООН у справах біженців заявило, що цьогоріч близько 186 тисяч мігрантів прибули до Південної Європи, переважна більшість із них - в Італію.