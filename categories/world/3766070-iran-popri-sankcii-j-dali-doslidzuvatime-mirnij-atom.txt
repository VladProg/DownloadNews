Іран налаштований продовжувати мирні розробки у атомній сфері, попри запроваджені проти нього санкції.

Як повідомляє Укрінформ, про це із посиланням на слова глави Організації атомної енергії Ірану Мухаммеда Есламі пише Сіньхуа.

“Як і планувалося, Іран продовжить мирну розробку та створення ядерних дослідних реакторів, прискорювачів та систем опромінення. Іран також рішуче налаштований до 2040-го року збільшити загальне виробництво атомної електроенергії до 20 тис. мегаватів на рік”, - йдеться у матеріалі.

За словами Есламі, Іран сповна дотримуватиметься своїх зобов’язань відповідно до Договору про нерозповсюдження ядерної зброї, а також угоди з МАГАТЕ.

Він додав, що Іран зробив усе можливе, аби МАГАТЕ могло безперешкодно проводити оцінку іранської ядерної програми.
“Тому Іран серйозно очікує від МАГАТЕ дотримання нейтральності й професіоналізму під час складання звітів, а також на застосування реалістичного підходу стосовно цього”, - стверджує Сіньхуа.
Раніше Президент США Джо Байден застеріг Росію від отримання з Ірану та Північної Кореї зброї для використання у війні проти України, наголосивши, що це стане порушенням численних резолюцій Ради Безпеки ООН.