На позачергових парламентських виборах у Словаччині, які відбулися 30 вересня, лідирує популістська партія SMER-SD проросійського експрем'єра Роберта Фіцо.

Про це повідомляє DW, передає Укрінформ.
Згідно з попередніми підсумками, опублікованими державною виборчою комісією після підрахунку майже 99% бюлетенів, партію SMER-SD підтримали 23,37% виборців.
Зазначається, що її основна суперниця, проєвропейська "Прогресивна Словаччина", яку очолює віцеспікер Європарламенту Міхал Шимечка, набирає 16,86% голосів. У трійці лідерів також лівоцентристська партія "Голос" колишнього прем'єр-міністра Словаччини Петера Пеллегріні – 15%.
Окрім них, п'ятивідсотковий бар'єр подолали ще чотири партії, які заручилися підтримкою від 5,7% до 9,1% виборців. Остаточні результати голосування мають бути оголошені вже сьогодні.
Як повідомлялося, лідер SMER-SD Роберт Фіцо у разі перемоги на виборах планує скасувати військову підтримку України.
Віцепрезидент ЄК з питань цифрових технологій Вера Йоурова раніше зазначала, що у Словаччині перед виборами особливо гостро відчувається приплив російської дезінформації.