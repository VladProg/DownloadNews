Колишнього агента ФБР Джареда Вайса заарештували за ймовірну участь у нападі на Капітолій США 6 січня 2021 року та звинуватили у чотирьох правопорушеннях, зокрема незаконному проникненні в закриту будівлю та хуліганстві.

Про це повідомляє Reuters із посиланням на судові документи, передає Укрінформ.
Як зазначається, 51-річний Вайс, який працював агентом ФБР і наглядовим агентом з 2004 по 2017 роки, був узятий під варту в понеділок і відпущений додому на певних умовах.
Згідно із заявою під присягою, поданою у федеральний суд, Вайс був зафіксований на відеозаписі, на якому видно, як він входить через двері крила Сенату США і «тріумфально піднімає руки».
На іншому записі, знятому співробітниками столичної поліції округу Колумбія, Вайс прямо звернувся до них, сказавши: «Ви, хлопці, огидні. Я колишній правоохоронець. Ви огидні. Ви нацисти. Ви гестапо. Ви цього не бачите.... Соромно! Соромно! Соромно!».
Запис камери також зафіксував реакцію Вайса, коли інші протестувальники почали нападати на поліцейських, які намагалися захистити Капітолій. На відео можна почути, як Вайс підбурює їх, викрикуючи «Вбийте їх!».
Як повідомляв Укрінформ, 6 січня 2021 року натовп рушив на штурм будівлі Конгресу США після закликів Дональда Трампа відновити справедливість та повернути «вкрадені вибори». У перебігу цих подій загинуло п’ятеро осіб, сотні дістали поранення.
Після цього правоохоронні органи висунули офіційні звинувачення понад 1,2 тисячі учасників штурму. У Палаті представників було сформовано спеціальний комітет, який розслідує ці події. До його складу ввійшли семеро демократів та двоє республіканців.