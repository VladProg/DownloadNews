Міністерство торгівлі Сполучених Штатів посилило правила контролю за експортом американських передових напівпровідникових мікросхем до КНР, аби запобігти їхньому використанню Китаєм для нарощування військової могутності.

Про це йдеться в повідомленні Бюро промисловості та безпеки (BIS) міністерства, передає Укрінформ.
Оновлення торкнулися запроваджених рік тому правил експортного контролю, направлених на обмеження здатності Китаю купувати й виробляти окремі високоякісні мікросхеми, критичні для отримання ним військової переваги над США.
Оновленими правилами контроль за експортом до КНР визначених типів напівпровідникових інтегральних мікросхем розширюється на напівпровідники з продуктивністю трохи нижче встановленого минулорічними обмеженнями порогу.
Крім того, посилюється контроль за дотриманням встановлених американською стороною обмежень. Для цього вводиться заборона компаніям із Китаю та інших країн, що викликають занепокоєння уряду США, купувати такі чипсети через свої закордонні дочірні компанії.
«Оновлені правила підвищать ефективність нашого контролю та перекриють шляхи ухилення від наших обмежень. Ці засоби контролю доводять нашу пильну увагу до використання напівпровідників із військовою метою і демонструють рішучість протистояти загрозам нашій національній безпеці, які створює стратегія уряду Китаю щодо військово-цивільного злиття», – наводиться в повідомленні коментар міністра торгівлі США Джини Раймондо.
В останньому оновленні міністерство додало 13 китайських компаній до списку тих, які вважаються причетними до діяльності, що суперечить інтересам національної безпеки та зовнішньої політики США. Серед них два розробники напівпровідникових графічних процесорів загального призначення, що використовуються для високопродуктивних обчислень та у пристроях зі штучним інтелектом шанхайська Shanghai Biren Intelligent Technology і пекінська Moore Thread Intelligent Technology, а також їхні дочірні компанії.
Відтепер американським виробникам чипів для цих китайських компаній потрібна буде ліцензія BIS для продажу своїх мікросхем організаціям або сторонам, які діють від імені цих компаній.
Як повідомляв Укрінформ, США працюють над тим, щоб завадити американським виробникам мікросхем продавати Китаю напівпровідники в обхід встановлених урядових обмежень.