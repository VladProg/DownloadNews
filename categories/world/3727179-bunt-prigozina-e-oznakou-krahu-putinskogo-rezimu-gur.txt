Протистояння між ватажком ПВК “Вагнер” Євгеном Пригожиним та військово-політичним керівництвом Російської Федерації є ознакою краху режиму президента РФ Володимира Путіна.

Як передає Укрінформ з посиланням на повідомлення Головного управління розвідки Міністерства оборони України у Телеграмі, про це заявив представник ГУР Андрій Юсов.
“Внутрішнє російське протистояння між ватажком так званої ПВК “Вагнер” Пригожиним з військово-політичним керівництвом держави-агресора є ознакою краху путінського режиму”, - зазначив Юсов.
За його словами, насамперед треба розуміти, що йдеться про внутрішній російський конфлікт і протистояння, які є прямим наслідком злочинної військової агресії режиму Путіна проти України.
Юсов додав, що Україна продовжує стежити за подальшим розвитком ситуації на Росії.
Як повідомляв Укрінформ, за даними британської розвідки, вранці 24 червня ворожнеча між ПВК "Вагнер" та Міноборони Росії переросла у відкрите військове протистояння. Підрозділи приватної військової компанії мають на меті дістатися до Москви.