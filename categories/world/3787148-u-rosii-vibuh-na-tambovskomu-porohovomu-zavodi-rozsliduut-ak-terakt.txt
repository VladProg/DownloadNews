Вибух, який стався 11 листопада на Тамбовському пороховому заводі у російському місті Котовськ, кваліфікували як "теракт".

Як передає Укрінформ, про це пише в Телеграм-каналі "Коммерсант".
За даними джерел видання, з місця події були вилучені коліщатка, фрагмент двигуна, карбюратор, шасі та інші деталі, з яких, ймовірно, складався безпілотник, використаний для атаки на завод.
Розслідування веде спецуправління центрального апарату СКР РФ, яке порушує «кримінальні справи» проти ЗСУ із 2014 року по нинішній час.
Внаслідок вибуху і пожежі, що почалася після нього, на заводі була зруйнована будівля площею понад 300 квадратних метрів. Судячи з характеру пошкоджень, удар припав на дах будівлі.
Тамбовський пороховий завод — один із найбільших у Росії виробників порохів для стрілецької зброї та артилерійських боєприпасів. Після початку повномасштабного вторгнення російських військ до України підприємство наростило виробництво на 34%. З січня 2023 року завод входить до складу держкорпорації "Ростех".
Як повідомляв Укрінформ, у ніч на 11 листопада на Котовському пороховому заводі в Тамбовській області РФ сталася пожежа. Це вже другий подібний інцидент на заводі за пів року. Раніше, у червні, на Тамбовському пороховому заводі стався вибух, почалася пожежа, 4 людини загинули. Тоді глава області Максим Єгоров стверджував, що причина події - людський фактор.
Фото ілюстративне