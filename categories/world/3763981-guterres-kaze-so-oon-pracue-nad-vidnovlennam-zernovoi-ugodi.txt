Організація Об’єднаних Націй докладає зусиль до відновлення повноцінного функціонування Чорноморської зернової ініціативи.

Як повідомляє кореспондент Укрінформу, про це заявив генеральний секретар ООН Антоніу Гутерреш під час виступу на Раді Безпеки ООН в Нью-Йорку.
"Ми продовжуємо працювати із усіма сторонами, прагнучи відновити безпечний експорт збіжжя й добрив з Росії та України. Це має бути поставлено на стабільну основу, без загрози нового переривання", - сказав Гутерреш.
Він додав, що ООН також докладає зусиль до встановлення “справедливого й тривалого миру в Україні у відповідності до Статуту ООН, міжнародного права та резолюцій Генасамблеї”. “Я закликаю усі сторони зробити свій внесок у недопущення подальшої ескалації й закладення підвалин для стійкого миру”, - зауважив генсек.
За його словами, ООН "повністю віддана суверенітету, незалежності та територіальній цілісності України у межах її міжнародно визнаних кордонів".
Як повідомлялося, у середу відбуваються відкриті дебати Ради Безпеки ООН щодо України, у яких бере участь Президент Володимир Зеленський.
Зеленський здійснює візит до Нью-Йорка 18–20 вересня, де проходить тиждень високого рівня 78-ї сесії Генасамблеї ООН.
Фото: ООН