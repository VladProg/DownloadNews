Міністр закордонних справ Естонії Маргус Цахкна вважає, що головування в Організації з безпеки та співробітництва в Європі (ОБСЄ), яке не дісталося його країні, у будь-якому разі не мало б сенсу в ситуації, коли РФ блокує всі рішення цієї організації.

Як передає Укрінформ, про це повідомляє ERR.
"Ми з Європейським союзом до кінця стояли на своєму (у питанні головування Естонії - ред.), поки не виникла ситуація, коли Росія заблокувала діяльність усієї організації", - сказав Цахкна, пояснюючи свою колишню позицію, згідно з якою не можна було поступатися Росії у цьому питанні.
"Ми разом вирішили, що не блокуватимемо Мальту (обрання головою ОБСЄ Мальти замість Естонії на основі компромісної пропозиції Північної Македонії - ред.)", - сказав Цахкна.
За його словами, серед великих країн-членів створеної 1975 року ОБСЄ була сильна інерція – що "спробуємо якось домовитися".
"Можливе головування, якби його якось продавили силою, нічого не дало б Естонії, - сказав Цахкна, маючи на увазі російське право вето. - Ми б там сиділи та витрачали величезні людські ресурси, але нічого б не домоглися".
Він додав, що Росія накладає вето на все, а ОБСЄ ухвалює рішення лише на основі консенсусу.
За оцінкою Цахкни, ОБСЄ втрачає актуальність.
"ОБСЄ має забезпечувати безпеку в Європі, але вона не в змозі це робити, тому що один з її членів здійснює агресію в Україні", - сказав Цахкна, перерахувавши військові злочини РФ.
Як відомо, РФ разом з Білоруссю минулого вівторка наклали вето на затвердження Естонії наступним головою ОБСЄ у 2024 році.
Естонія була єдиним кандидатом ЄС на цю посаду. Цахкна раніше заявляв, що Естонія не повинна знімати свою кандидатуру через російське вето і що головування в ОБСЄ має належати країні-члену НАТО, попри бажання РФ. Мальта не є членом Північноатлантичного альянсу.
Як повідомляв Укрінформ, у четвер, 30 листопада, у місті Скоп'є розпочалося дводенне щорічне засідання Ради міністрів Організації з безпеки та співробітництва в Європі. У центрі уваги виступів очільників зовнішньополітичних відомств країн ОБСЄ - агресивна війна РФ проти України.