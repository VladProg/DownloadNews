Президент Європейської ради Шарль Мішель і глава Європейської Комісії Урсула фон дер Ляєн прибули в п’ятницю до Білого дому для зустрічі з президентом США Джо Байденом з метою проведення Другого саміту США-ЄС.

Про це повідомляє кореспондент Укрінформу в Вашингтоні.
Європейські лідери прибули окремо до Білого дому, де планується проведення зустрічі на найвищому рівні.
Передбачається, що основна увага під час обговорень зосередиться на двох кризах геополітичного масштабу – агресії РФ проти України та атаки ХАМАС на Ізраїль. Очікується, що американська і європейська сторони продемонструють спільну позицію щодо реагування на обидва виклики.
Крім того, передбачається, що учасники саміту обговорять питання торгівлі між США і ЄС, зокрема, зміни в тарифній політиці. Не виключається також обговорення інших питань двостороннього та багатостороннього порядку денного.
Як повідомляв Укрінформ, перший саміт США-ЄС під час каденції Джо Байдена відбувся в Брюсселі у червні 2021 року. Водночас, лідери регулярно зустрічаються й у інших форматах, в тому числі на самітах G20 і G7.