Президент Південної Кореї Юн Сок Йоль заявив, що Міністерство з питань об'єднання досі забагато уваги приділяло наданню допомоги Північній Кореї, і ця політика потребує змін.

Про це повідомляє Reuters, передає Укрінформ.
«Міністерство об’єднання діяло як міністерство допомоги Північній Кореї, і це неправильно. Міністерству об’єднання час змінюватися», - заявив президент.
Юн також закликав міністерство обстоювати ліберально-демократичні цінності та сказав, що об’єднання має принести «краще та більш людське життя» мешканцям Півдня та Півночі.
Новий міністр з питань об'єднання Кім Йон Хо є відвертим критиком порушень прав людини в Північній Кореї. У 2019 році він написав у блозі, що шлях до об’єднання відкриється, коли «режим північнокорейського лідера Кім Чен Ина буде повалено, а Північну Корею буде визволено».
Як повідомлялося, Міністерство з питань об’єднання Південної Кореї подало до суду позов проти Північної Кореї про відшкодування збитків через підрив Пхеньяном у 2020 році міжкорейського офісу зв’язку в прикордонному Кесоні.