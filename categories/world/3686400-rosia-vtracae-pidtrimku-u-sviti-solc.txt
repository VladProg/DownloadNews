росія, продовжуючи війну, яка несе страждання не лише українцям, а й жителям інших регіонів планети, втрачає симпатиків у світі.

Про це заявив канцлер ФРН Олаф Шольц перед початком саміту ЄС у Брюсселі в четвер, передає кореспондент Укрінформу.
«Цілком очевидним є одне: росія втратила багато підтримки в світі. Рішення Генасамблеї ООН є дуже показовим у цьому плані», - заявив Шольц.
Він зауважив, що таке ставлення світової спільноти було підтверджено кількома резолюціями. Шольц додав, що навіть ті держави, які утримувалися при голосуванні, вважають російську загарбницьку війну абсолютно неприпустимою і засуджують її, адже свідомі того, що принцип, коли більш потужний сусід може нападати на менш сильного, загрожує безпеці та миру в усьому світі.
«Зрозуміло, що є один шлях до миру: росія має вивести свої війська», - підкреслив Шольц.
Він зазначив, що лідери ЄС обговорять між собою і з генеральним секретарем ООН питання підтримки миру, гарантування непорушності кордонів суверенних держав, а також недопущення глобального голоду та стрибків цін як наслідку війни росії проти України. Глава німецького уряду наголосив у цьому контексті на важливості забезпечення безперебійного експорту агропродукції з України.
Керівники держав і урядів країн ЄС також проведуть «поглиблену дискусію» з Президентом України Володимиром Зеленським щодо війни. Шольц повторив, що путін не очікував такої злагодженої і рішучої підтримки Євросоюзом України.
«І ми готові продовжувати підтримувати Україну так довго, як це буде потрібно», - запевнив політик.
Як повідомлялося, саміт ЄС проходить 23 березня. Президент України Володимир Зеленський долучиться до нього віртуально.