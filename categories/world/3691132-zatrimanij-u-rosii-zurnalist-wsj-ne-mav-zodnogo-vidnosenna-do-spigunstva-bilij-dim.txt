Адміністрація США категорично відкидає будь-які звинувачення російської влади на адресу журналіста The Wall Street Journal Евана Гершковича у начебто причетності до шпигунської діяльності.

Про це заявив у понеділок під час онлайн-брифінгу координатор Ради нацбезпеки Білого дому Джон Кірбі, передає власний кореспондент Укрінформу.
«Вони публічно стверджували, що він (Еван Гершкович – ред.) займався шпигунством, і, як ви чули від нас минулого тижня, це твердження є безглуздим. Він - репортер The Wall Street Journal і взагалі не займається чимось близьким до шпигунства», - зауважив представник Білого дому.
Кірбі підкреслив, що журналістика – це не злочин. Він зауважив, що Сполучені Штати засуджують затримання в росії репортера WSJ та працюють над тим, аби повернути його, а також затриманого раніше громадянина США Пола Вілана додому.
Як повідомляв Укрінформ, російська влада затримала репортера WSJ Евана Гершковича 29 березня під час його журналістського відрядження до Єкатеринбурга. Він став першим представником американського ЗМІ, заарештованим російською владою з 1986 року, і одним із кількох американців, неправомірно затриманих упродовж останніх років російською владою.