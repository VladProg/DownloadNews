Лідер більшості в Палаті представників Конгресу США з Луїзіани Стів Скаліс, якого висунули на посаду спікера від Республіканської партії, зняв свою кандидатуру, оскільки його однопартійці не змогли вирішити свої розбіжності.

Про це повідомляє Reuters, передає Укрінформ.
Зазначається, що Скалісу, якого напередодні його однопартійці обрали новим кандидатом на посаду спікера Палати представників США, не вистачило 217 голосів, необхідних для обрання, оскільки кілька його однопартійців-республіканців заявили, що не підтримають його кандидатуру.
«Я щойно повідомив своїм колегам, що знімаю свою кандидатуру на посаду спікера», – сказав Скаліс журналістам.
Як пише Reuters, республіканці завершили зустріч у четвер ввечері, так і не дійшовши згоди щодо того, хто буде їхнім кандидатом. Вони зустрінуться знову сьогодні о 16:00 за Києвом.
Деякі республіканці раніше заявляли про підтримку суперника Скаліса Джима Джордана, який програв у середу під час внутрішньопартійного голосування.
Патрік Макгенрі, якого призначили тимчасовим спікером після усунення ексспікера Кевіна Маккарті, розглядається як можливий запасний кандидат принаймні на короткий термін, коли можна буде ухвалити бюджетні законопроєкти та міжнародну допомогу.
Як повідомляв Укрінформ, у середу стало відомо,що Стів Скаліс буде висунутий на посаду спікера від Республіканської партії після усунення Кевіна Маккарті. Він переміг голову юридичного комітету Палати представників США Джима Джордана під час таємного голосування в середу.
Фото: CQ-Roll Call Inc.