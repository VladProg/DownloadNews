Президент Азербайджану Ільхам Алієв та голова уряду Вірменії Нікол Пашинян провели перемовини у Брюсселі за участі президента Європейської ради Шарля Мішеля.

Як передає Укрінформ, про це повідомляється в заяві Шарля Мішеля.
"Ми щойно завершили шосту зустріч з президентом Алієвим та прем'єр-міністром Пашиняном", - йдеться у заяві.
Мішель зазначає, що обмін думками знову був "відвертим, чесним та предметним".
"Наша зустріч була останньою в серії інтенсивних та продуктивних зустрічей на високому рівні за участю лідерів Вірменії та Азербайджану, віцепрем’єр-міністрів та міністрів закордонних справ з початку травня у Брюсселі, Кишиневі, Вашингтоні, Москві та на двосторонньому кордоні", - повідомив Мішель.
За його словами, попри те, що зустріч відбулася в контексті тривожного зростання напруженості на місці, він відзначив важливий імпульс у політичних дискусіях та зусиллях.
До того ж під час останніх перемовин учасникам вдалось обговорити усі питання порядку денного.
Як повідомляв Укрінформ, раніше Пашинян заявляв, що між Вірменією та Азербайджаном проходять інтенсивні переговори щодо визнання територіальної цілісності одне одного.
Своєю чергою президент Азербайджану Ільхам Алієв наголосив, що підписання мирної угоди між Азербайджаном та Вірменією неминуче.