Сполучені Штати націлені на посилення санкцій та інших обмежень проти Північної Кореї на тлі поглиблення її військової взаємодії з Росією та допомоги Кремлю у його війні в Україні.


Про це заявив у понеділок на пресбрифінгу в Вашингтоні речник Державного департаменту США Метью Міллер, передає власний кореспондент Укрінформу.
«Ми чітко заявили про нашу стурбованість щодо співпраці між РФ і Північною Кореєю, ми чітко визначили, що КНДР прагне допомогти Росії в її агресії проти України», - зауважив представник зовнішньополітичного відомства США.
Він зазначив, що позиція Сполучених Штатів у цьому питанні залишатиметься твердою.
При цьому речник Держдепу підкреслив: «Ми продовжимо посилювати всі наші санкції».
Як повідомляв Укрінформ, наприкінці минулого тижня Білий дім офіційно заявив, що має підтвердження про наміри Росії придбати у Північної Кореї снаряди.