У вівторок Канада оголосила, що запровадила нові санкції проти дев’яти громадян Молдови, пов’язаних із російськими олігархами, та шести телеканалів, які поширюють російську пропаганду.

Про це повідомляється на сайті уряду Канади, передає Укрінформ.
Як зазначається, ці громадяни пов'язані з впливовими олігархами, такими як Володимир Плахотнюк та Ілан Шор, на яких раніше вже були накладені санкції Канади. А шість телеканалів, ліцензії на мовлення яких були анульовані Комісією з надзвичайних ситуацій Молдови, поширюють дезінформацію, щоб виправдати вторгнення Росії в Україну, йдеться в заяві Міністерства закордонних справ Канади.
"Сьогодні ми надсилаємо чіткий сигнал зловмисним особам та організаціям у Молдові, що підтримка неспровокованого та невиправданого повномасштабного вторгнення Путіна в Україну не залишиться безкарною. Ми продовжуємо найрішучішим чином засуджувати цю війну і підтверджуємо нашу непохитну підтримку Молдови та України, які захищають свою незалежність, права і свободи від агресивних дій Кремля", – заявила міністр закордонних справ Канади Мелані Джолі.
Як повідомляв Укрінформ, парламент Молдови ухвалив у першому читанні поправки до Кодексу про вибори, якими заборонить представникам неконституційної проросійської партії Шор брати участь у виборах в країні.