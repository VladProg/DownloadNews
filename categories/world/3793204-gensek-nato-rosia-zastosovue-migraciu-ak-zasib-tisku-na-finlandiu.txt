Росія зараз використовує міграцію як інструмент тиску на Фінляндію, країну-члена НАТО, однак російській стороні нічого не вдасться, оскільки союзники стоять разом.

Як передає Укрінформ, про це заявив генеральний секретар НАТО Єнс Столтенберг у вівторок під час пресконференції у Брюсселі, де проходить засідання міністрів закордонних справ країн Альянсу.
"Я думаю, що це ще один приклад того, як Росія використовує багато різних інструментів для тиску на сусідів: ми бачили, як вона використовує енергію, ми бачили, як вона використовує кібератаки, ми бачили, як вона використовує різні види таємних операцій, намагаючись підірвати наші демократії", - прокоментував генсек НАТО намагання Росії створити міграційну кризу на кордоні з Фінляндією.
Він також вказав на спроби росіян підірвати ситуації у деяких країнах Західних Балканах, "не в останню чергу в Чорногорії кілька років тому".
"Тож той факт, що Росія зараз використовує міграцію як інструмент, є ще одним прикладом спроби чинити тиск – чинити тиск на сусідів, членів НАТО. Але їм це не вдасться, тому що ми стоїмо разом. Ми підтримуємо один одного. І тому я вітаю також рішення Європейської прикордонної агенції FRONTEX, підтримати і допомогти Фінляндії", - зазначив Столтенберг.
Разом із тим, він вказав на те, що з боку Фінляндії "не було жодного запиту на посилення присутності НАТО". "Прикордонний контроль – це те, що члени Альянсу роблять самі, іноді за підтримки агентств ЄС. І я абсолютно впевнений, що Фінляндія здатна впоратися з цим самостійно, я вірю в те, що вони прийняли абсолютно правильне рішення щодо контролю своїх кордонів", - прокоментував генсек НАТО закриття Фінляндією кордонів з РФ.
Як повідомляв Укрінформ, у столиці Бельгії у вівторок розпочинається дводенне засідання міністрів закордонних справ країн НАТО, у ході якого Альянс, зокрема, підтвердить довгострокову підтримку України.
Центральними темами зустрічі глав зовнішньополітичних відомств країн НАТО стануть триваюча війна РФ проти України, бойові дії в секторі Газа та погіршення безпекової ситуації на Близькому Сході загалом, а також зростаюча стратегічна конкуренція та виклики, які кидає Китай.