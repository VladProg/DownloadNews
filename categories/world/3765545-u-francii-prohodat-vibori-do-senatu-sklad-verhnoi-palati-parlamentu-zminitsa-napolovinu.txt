У Франції в неділю оновлюють половину складу Сенату, тобто 171 місце з 348 місць у верхній палаті парламенту. За прогнозами місцевих експертів, їх мають посісти переважно представники правих сил.

Як передає Укрінформ, про це повідомляє видання Ле Монд.
«Республіканці разом зі своїми союзниками-центристами, без сумніву, збережуть абсолютну більшість у Палаці Люксембургу», - йдеться у статті.
Оновлення має відбутися у 38 департаментах материкової Франції та шести заморських територіях (Гваделупа, Мартініка, Реюньйон, Майотта, Нова Каледонія та Сен-П'єр-Е-Мікелон). Оновлять також шість із дванадцяти місць для французьких громадян, які проживають за межами країни.
Голосують сьогодні так звані «великі виборці», тобто виборча колегія сенаторів. У кожному департаменті вона складається з сенаторів, депутатів, регіональних радників та делегатів від муніципальних рад.
Вибори до Сенату є єдиними обов'язковими виборами у Франції. Спеціальна стаття Виборчого кодексу накладає штраф у розмірі 100 євро на виборця, який утримався від голосування без поважної причини.
Термін повноважень нових сенаторів становить шість років. Половину складу оновлюють кожні три роки.
Як повідомлялося, сенат Франції закликав інституції та країни Євросоюзу зібрати докази насильницького вивезення українських дітей до Росії та накласти санкції на російських чиновників, причетних до цих злочинів.