Влада Куби вперше з 1959 року скасувала проведення традиційного параду на 1 травня (Міжнародний день солідарності трудящих) через дефіцит палива.

Як передає Укрінформ, про це повідомляє BBC.
Щороку сотні тисяч людей приїжджають автобусами з усього острова, щоб заповнити площу Революції в столиці Гавані в Міжнародний день солідарності трудящих.
Цьогорічне скасування традиційного параду 1 травня стало вперше з часів революції 1959 року, коли святкування було скасовано з економічних причин.
Останніми тижнями на АЗС утворилися довжелезні черги через дефіцит пального, водіям часто доводиться чекати декілька днів, аби наповнити бак свого автотранспорту.
Раніше цього місяця президент Мігель Діас-Канель заявив, що Куба отримує лише дві третини необхідного їй палива, додавши, що постачальники не виконують договірних зобов’язань.
Зазначається, що Куба має доступ до низькосортної сирої нафти, на острові, який перебуває під санкціями США, країні бракує потужностей для її переробки.
За останні роки поставки сирої нафти вищої якості з Венесуели, найбільшого постачальника палива на Кубі, впали на 50%.
Аналітики переконані, що Венесуела сама відчуває серйозні проблеми, і їй стає все важче субсидувати свого соціалістичного союзника.
Як повідомляв Укрінформ, Естонія з 6 лютого заборонила водіям ввозити на територію країни бензин у каністрах з росії.