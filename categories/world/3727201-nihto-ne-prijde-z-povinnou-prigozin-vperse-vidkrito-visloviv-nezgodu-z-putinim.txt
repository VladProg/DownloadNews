Ватажок ПВК «Вагнера» Євген Пригожин вперше відкрито висловив незгоду з президентом РФ Володимиром Путіним, коментуючи його звернення.

Про це повідомляє Укрінформ з посиланням на Телеграм-канал пресслужби Пригожина.
«Щодо зради батьківщини президент (Путін, - ред.) глибоко помилився. Ми патріоти своєї батьківщини, ми воювали та воюємо, всі бійці ПВК “Вагнер”. І ніхто не збирається на вимогу президента, ФСБ або ще когось прийти з повинною… Тому що ми не хочемо, щоб країна жила далі у корупції, обмані та бюрократії», - сказав Пригожин.
За його словами, під час війни з Україною «з'ясувалося, що все розкрадається». Пригожин також звинуватив російську владу, що вона б’є по «мирняку (тобто цивільним - ред.), тому що не потрапляє». Ймовірно це повтор попередньої заяви Пригожина, що російська армія, намагаючись зупинити марш вагнерівців, завдавала удари, які влучили в цивільне населення. Глава ПВК «Вагнер» заявив, що йому протистоять «ті, хто зібрався навколо покидьків».
Як повідомляв Укрінформ, президент РФ Володимир Путін заявив, що збройні сили Росії отримали необхідний наказ щодо "нейтралізації тих, хто організував заколот".
За даними російських пропагандистських ресурсів, мер Москви Сергій Собянін заявив, що у зв’язку з діями ПВК "Вагнер" в місті проводяться "антитерористичні заходи", запроваджено додатковий контроль на дорогах.
За словами президентського речника Дмитра Пєскова, силовики цілодобово доповідають президенту РФ Володимиру Путіну про заходи, які вони вживають у зв'язку діями "вагнерівців".
У російських Телеграм-каналах поширюються відео про захоплення "вагнерівцями" адміністративних будівель та військових будівель у Ростові, які були здані без бою.
ФСБ Росії відкрило кримінальну справу проти Пригожина через заклик до збройного заколоту.