Китай продовжує наполягати, що збита над територією Сполучених Штатів повітряна куля була безпілотним цивільним дирижаблем, а її потрапляння в повітряний простір США спричинене форс-мажорними обставинами.

Про це у вівторок на брифінгу заявила речниця МЗС КНР Мао Нін, передає кореспондент Укрінформу.
«Ми неодноразово пояснювали, що безпілотний китайський цивільний дирижабль, який дрейфував над США, був абсолютно несподіваною та окремою подією, спричиненою форс-мажорними обставинами. Китай рішуче відкидає спотворення та політичні маніпуляції щодо цієї несподіваної та ізольованої події», - сказала Мао.
За її словами, цей повітряний апарат «використовувався для метеорологічних та інших дослідницьких цілей».
Водночас, речниця зовнішньополітичного відомства КНР не відповіла, якій китайській компанії належала збита повітряна куля.
«Нам більше нічого додати», - зазначила Мао.
Як повідомляв Укрінформ, на початку лютого американські військові збили китайську повітряну кулю, яка вела спостереження за об’єктами на території США. Після цього інциденту держсекретар Ентоні Блінкен скасував заплановану поїздку до Китаю.
Китайська сторона одразу заявила, що куля мала цивільне призначення і потрапила в повітряний простір Штатів випадково.
3 квітня NBC News із посиланням на неназваних американських високопосадовців, повідомило, що китайська повітряна куля змогла зібрати розвідувальні дані з кількох американських військових об’єктів і передати їх до Пекіна в режимі реального часу.
Водночас, такі дані мали обмежену цінність, оскільки американські військові слідкували за переміщенням аеростата і вживали необхідних заходів захисту.