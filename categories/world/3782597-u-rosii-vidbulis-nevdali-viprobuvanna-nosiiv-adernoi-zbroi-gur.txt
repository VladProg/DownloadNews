У Російській Федерації відбулись невдалі випробування ракет «Ярс» і «Булава», які є носіями ядерної зброї.

Про це повідомляє пресслужба Головного управління розвідки України у Телеграмі, передає Укрінформ.
«1 листопада 2023 року держава-агресор Росія провела невдалі випробування міжконтинентальної балістичної ракети РС-24 «Ярс», яка є основною у наземному компоненті стратегічних ядерних сил РФ», - йдеться у повідомленні.
Зазначається, що запуск ракети «Ярс» із космодрому «Плєсєцк» (Архангельська область) по цілі на полігоні «Кура» (Камчатка) здійснив бойовий розрахунок 33 ракетної армії ракетних військ стратегічного призначення Збройних сил РФ.
За даними ГУР, ракета «Ярс» збилась з курсу, як і під час попередніх командно-штабних навчань стратегічних ядерних сил держави-агресора 25 жовтня 2023 року.
«Так само невдало 25 жовтня 2023 року завершився випробувальний запуск з підводного ракетного крейсера «Борей» балістичної ракети РСМ-56 «Булава», що вкотре засвідчило її ненадійність», - повідомили в ГУР.
Наголошується, що серйозні проблеми Росія має також із важкою МБР РС-28 «Сармат» шахтного базування, який є одним з ключових проєктів в оголошеному агресором процесі модернізації стратегічних ядерних сил РФ.
У ГУР переконані, що у порівнянні з виготовленою в Україні МБР РС-20 «Воєвода» створена їй на заміну ракета «Сармат» позбавлена будь-яких переваг у конструкції, головній частині чи методах подолання протиракетної оборони.
За словами представників ГУР, «Сармат» ― фактично недопрацьована, недосконала, сира ракета».
Водночас залишаються неподоланими складнощі РФ і у її намірах вдосконалити повітряний компонент стратегічних ядерних сил, адже у межах часткової модернізації радянських бомбардувальників Ту-160 та Ту-95С росіяни мають здатність щорічно опрацьовувати 1-2 літаки. Проте заплановане на 2023 рік постачання нових стратегічних бомбардувальників Ту-160М2 перенесене на більш пізній термін, оскільки росіяни так і не змогли відновити виробництво нової версії двигунів НК-32.
«Усі перелічені проблеми стратегічних ядерних сил держави-агресора рф ― прямий наслідок санкційної політики цивілізованого світу проти москви за розв’язану нею війну проти України, а також неспроможності науково-технічної та промислової баз терористичної росії виготовити необхідні компоненти на заміну імпортним», - пояснили в ГУР.
Як повідомляв Укрінформ, у Росії під керівництвом президента Володимира Путіна провели тренування стратегічних ядерних сил, до якого залучалися всі три типи носіїв ядерної зброї – наземні, морські та авіаційні.