Колишня федеральна канцлерка ФРН Ангела Меркель отримала найвищу нагороду своєї держави – орден Великого хреста «За заслуги перед Федеративною Республікою Німеччина» - за визначні заслуги, серед яких мистецтво досягнення компромісів.

Про це повідомляє кореспондент Укрінформу.
Ордер вручив президент ФРН Франк-Вальтер Штайнмаєр, який двічі був міністром закордонних справ в урядах Меркель.
«Ви допомогли нашій країні досягти нових економічних успіхів перед обличчям безпрецедентних викликів», - заявив Штайнмаєр, додавши, що за Меркель ФРН стала найпотужнішою економікою Європи.
Велику частину своєї промови він присвятив ситуації навколо України та росії. Зокрема, Штайнмаєр згадав, що в 2014 році Німеччина відгукнулася на заклик про допомогу тодішнього президента України, коли тисячі військових на сході України опинилися під загрозою оточення під Дебальцевим.
«Тоді, ви намагалися не допустити переростання війни у пожежу по всій Україні», - підкреслив Штайнмаєр, який якраз тоді був главою МЗС і став відомий як автор «формули» свого імені.
Не обійшов увагою президент і нинішню війну рф в Україні.
«24 лютого 2022 року не лише вплинуло на Європу, воно змінило світ, а разом з ним і наш погляд на минулі роки в німецькій та європейській політиці. Важливо, щоб ми винесли з цього уроки: сьогодні ми маємо думати інакше, діяти інакше – і наша країна робить це з великою рішучістю з минулого року, як найбільший прихильник України в ЄС», - заявив глава держави.
Він віддав належне мистецтву ексканцлерки вести переговори, здатність йти на компроміс і додав, що ті, хто недооцінив Меркель, помилилися. Водночас, додав президент, сама Меркель могла корегувати свої рішення, коли усвідомлювала, що вони неправильні.
Церемонія відбулася у палаці Бельвю, у ній взяли участь нинішній глава уряду Олаф Шольц і кілька запрошених самою Меркель осіб. Серед них немає сьогоднішніх керівників партії, яку вона очолювала багато років – Християнсько-демократичного союзу.
Однопартійці останнім часом критикують свою колишню керівницю насамперед через її політику щодо України та росії. Сама ж вона, на відміну від Штайнмаєра, ніколи не визнала публічно, що зробила щось не так відносно росії.
«Особлива версія» Великого Хреста, яку я можу передати вам сьогодні, є винятковим замовленням. Їм нагороджують настільки рідко, що в статуті ордена навіть не описується його конкретний вигляд... Я радий, що можу сьогодні таким чином вшанувати Ангелу Меркель», - заявив Штайнмаєр.
Великий хрест у спеціальному дизайні є найвищим ступенем ордена «За заслуги», який існує в Німеччині для глав урядів і колишніх канцлерів. За всю історію ФРН ця нагорода присуджувалася лише двічі. До Меркель Великого хреста були удостоєні 2 німецьких канцлери, обидва консерватори – Конрад Аденауер (1954 рік) і Гельмут Коль (1998).