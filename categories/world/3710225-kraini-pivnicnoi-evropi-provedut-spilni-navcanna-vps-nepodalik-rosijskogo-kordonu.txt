З 29 травня до 9 червня Швеція, Фінляндія, Норвегія і Данія проведуть навчання військово-повітряних сил Arctic Challenge Exercise 23 (ACE23).

Як передає Укрінформ, про це повідомляє вебсайт Збройних сил Швеції.
Зазначається, що у навчаннях візьмуть участь близько 120 літаків і 2 700 військовослужбовців з 14 країн. Мета – посилення національної оборони учасників та перевірка взаємодії під час виконання завдань.
Винищувачі різних країн зустрічатимуться у повітрі для відпрацювання різних сценаріїв.
ACE були започатковані у 2013 році й проводяться що два роки. Цьогоріч провідною країною навчань визначено Фінляндію, яка межує з росією і нещодавно вступила до НАТО. Країни-учасниці: Швеція, Швейцарія, Чехія, Велика Британія, Нідерланди, Данія, Німеччина, Франція, Бельгія, Італія, Норвегія, США й Канада.
У навчаннях будуть задіяні авіабази Лулео – Каллакс у Швеції, Орланд у Норвегії, Рованіємі та Пірккала у Фінляндії.
Як повідомляв Укрінформ, днями у Румунії завершилися навчання країн Північноатлантичного альянсу Dacian Spring 2023, у яких взяли участь понад 500 військових.
Фото: Jesper Sundström/Försvarsmakten