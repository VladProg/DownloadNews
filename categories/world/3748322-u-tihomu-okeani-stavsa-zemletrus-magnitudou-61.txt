У понеділок, 14 серпня, поблизу Північних Маріанських Островів, що у Тихому океані, стався потужний землетрус із магнітудою 6,1 за шкалою Ріхтера.

Як передає Укрінформ, про це повідомляє Геологічна служба США.
Епіцентр стихійного лиха був зафіксований за 276 км від міста Сан Хосе близько 17 години за київським часом.
Землетрус стався на глибині 10 км. При цьому попередження про цунамі не було оголошено.
Інформації про постраждалих або завдану шкоду наразі не надходила.
Північні Маріанські Острови — співдружність у політичному союзі зі Сполученими Штатами Америки, розташована у стратегічно важливому місці у західній частині Тихого океану.
Як повідомляв Укрінформ, підземні поштовхи магнітудою 4,8 та 4,5 один за одним сталися в районі Йешільюрт у провінції Малатія, що на сході Туреччини.