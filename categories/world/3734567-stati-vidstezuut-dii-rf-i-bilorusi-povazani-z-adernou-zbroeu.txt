Сполучені Штати відстежують повідомлення й заяви щодо можливого розгортання на території Білорусі російської ядерної зброї та контролюють, щоб Росія дотримувалася зобов’язань з нерозповсюдження.

Таку позицію висловив у вівторок під час пресбрифінгу в Вашингтоні речник Держдепартаменту США Меттью Міллер, передає власний кореспондент Укрінформу.
«Ми продовжуємо активно стежити за повідомленнями щодо угоди між Росією й Білоруссю, аби бути певними, що Росія зберігає контроль над своєю зброєю в разі будь-якого розгортання її в Білорусі та дотримується своїх зобов’язань згідно з Договором про нерозповсюдження ядерної зброї»,- зазначив представник Держдепу.
Він підкреслив, що американська сторона «уважно стежитиме» за будь-якими можливими відхиленнями Росії від виконання умов.
«Але я додам, що ми не бачили жодних підстав для коригування розміщення наших власних ядерних сил, а також жодних ознак того, що Росія готується застосувати ядерну зброю»,- зазначив речник Держдепартаменту США.
Як повідомлялося, наприкінці травня міністри оборони Росії й Білорусі підписали документи про розміщення тактичної ядерної зброї на білоруській території. Того ж дня самопроголошений президент Білорусі Олександр Лукашенко заявив, що ядерну зброю РФ уже почали переміщувати в країну.
Путін на зустрічі з Лукашенком у Сочі повідомив, що тактичну ядерну зброю доправлять до Республіки Білорусь після 7-8 липня.