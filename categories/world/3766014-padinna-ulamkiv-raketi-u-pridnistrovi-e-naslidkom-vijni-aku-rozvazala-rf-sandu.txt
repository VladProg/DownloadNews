Президентка Молдови Мая Санду прокоментувала інформацію про падіння уламків ракети у придністровському регіоні, назвавши інцидент наслідком війни Росії проти України.

Як передає Укрінформ, про це повідомляє NewsMaker.
«Зрозуміло, що ми не можемо перевірити на місці, що відбулось, тому що це відбулось на території придністровського регіону. Але, у будь-якому разі, це відбулося через війну. Бомби падають, тому що в Україні війна, а війну розв’язала Росія», – заявила Санду, зазначивши, що походження об'єкта «неясне».
Окрім цього, політикиня розповіла, що наразі у Молдові обговорюють закупівлю обладнання для протиповітряної оборони, зокрема радару, щоб здійснювати моніторинг повітряного простору країни та гарантування безпеки громадянам Молдови.
Як повідомлялося, у понеділок Молдова відправила військових спостерігачів на місце ймовірного падіння уламків ракети на території невизнаного Придністров’я.
Раніше співголова Об'єднаної контрольної комісії з управління миротворчою операцією від невизнаного Придністров'я Олег Бєляков заявив, що у селі Кіцкани виявили уламки ракети С-300. За його словами, уламки впали після ракетної атаки на Одеську область.