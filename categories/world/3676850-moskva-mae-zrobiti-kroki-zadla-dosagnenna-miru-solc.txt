росія має зробити кроки у напрямку досягнення миру, а для цього мусить вивести свої війська з території України.

Про це заявив канцлер ФРН Олаф Шольц під час спільного з прем'єр-міністром Латвії Кріш'янісом Каріньшем брифінгу у Берліні, повідомляє кореспондент Укрінформу.
«Цілком зрозуміло, що росія напала на Україну, і саме росія має зробити зараз крок,.. щоби уможливити мир. А для цього необхідним є виведення військ», - сказав канцлер.
Він зауважив, що згуртованість Заходу, яка є запорукою його сили та безпеки, разом із рішучістю партнерів «здивувала та роздратувала путіна».
Шольц також підкреслив, що партнери України опікуються наразі не лише передачею необхідних озброєнь, але й їх ремонтом, а також збільшенням постачання боєприпасів.
«Ми дбаємо про те, щоби Україна отримувала необхідну підтримку для захисту своєї держави. Це стосується як систем озброєнь, так і боєприпасів, що ми вже почали робити», - сказав Шольц.
Він відзначив, що після року війни актуальним є забезпечення запасними частинами та деталями, створення поза межами України потужностей для ремонту озброєнь і техніки, які використовувалися на полі бою. Паралельно треба налагоджувати виробництво боєприпасів - як для нових західних озброєнь, так і тих, які були передані «із класичних запасів» країн Східної Європи.
«Це буде довготривалим завданням, адже ми будемо підтримувати Україну стільки, скільки це буде потрібно», - запевнив канцлер.
Він нагадав, що Німеччина надає найбільшу фінансову та збройну підтримку Україні після США.
Як повідомлялося, міністр закордонних справ ФРН Анналена Бербок висловила думку, що президент рф володимир путін не зацікавлений у мирних переговорах.
Міністр закордонних справ України Дмитро Кулеба раніше наголошував, що в основі початку будь-яких переговорів з росією може бути лише повне відновлення територіальної цілісності України.
Фото: bundeskanzler.de