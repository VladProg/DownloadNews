Загальна кількість людей, які отруїлися сурогатним сидром у Росії, зросла до 106, при цьому 36 з них померли, у тому числі одна дитина.

Про це передає Укрінформ із посиланням на Телеграм-канал ТАСС.
"Постраждали 106 людей, у тому числі 5 дітей. Загинули 36 осіб, у тому числі 1 дитина", – сказав міністр охорони здоров'я Росії Михайло Мурашко у кулуарах Петербурзького міжнародного економічного форуму.
Як повідомлялося, про перші випадки отруєння напоєм "Містер сидр" у кількох регіонах Росії стало відомо на початку червня. Згодом випадки отруєння виявили в Ульяновській, Самарській, Нижньогородській, Пензенській та Курганській областях, Чувашії та Удмуртії. У напої виявили домішки метанолу та етилбутирату.
Пізніше стало відомо, що напій виготовляли із рідини, яка містить спирт, вкраденої з поліцейського складу в Самарі. У межах кримінальної справи за фактом отруєнь було заарештовано підприємця, який займався виробництвом напою "Містер сидр", та затримано двох жителів Самари і сержанта поліції, які організували крадіжку зі складу.