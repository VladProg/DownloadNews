Ексглава Білого дому Дональд Трамп, який знову бере участь в президентських виборах у США, в четвер відмовився в суді визнавати себе винним у звинуваченнях великого журі, пов’язаних зі змовою та спробою обманом залишитися при владі.

Про це повідомляє Укрінформ із посиланням на NYT.
«Дональд Трамп у четвер не визнав себе винним за звинуваченнями в тому, що він вступив у змову, аби залишитися на посаді попри поразку на виборах 2020 року»,- зазначається в повідомленні.
Під час появи у федеральному суді міста Вашингтон у четвер, Трамп відповів «не винен» на звинувачення за всіма чотирма пунктами, пов’язаними з подіями 6 січня 2021 року, коли натовп його прихильників увірвався до будівлі Капітолія, де відбувалася процедура затвердження результатів виборів.
Під час засідання федеральний прокурор заявив, що сторони дійшли згоди про запобіжний захід. Відповідно до нього, обвинувачений повинен не порушувати федеральні закони або закони штату, підписати зобов'язання про явку до суду та прибувати за викликом.
Наступне засідання у справі проти Трампа призначено на 28 серпня.
Трамп уже втретє за чотири місяці постає перед судом за кримінальними обвинуваченнями. Втім, на переконання прокурорів, нинішня справа є найсерйознішою, яка «має стати розплатою за його багатосторонні зусилля підірвати один з основних принципів демократії», пише газета.
Як повідомляв Укрінформ, раніше цього тижня велике журі присяжних висунуло 45-му президенту США офіційні обвинувачення за чотирма пунктами у зв’язку з його спробами обманом залишитися при владі після програних виборів 2020 року. У тому числі Трампу інкримінувалася змова з метою обману Сполучених Штатів; змова з метою перешкоджання офіційному процесу; перешкоджання та спроба перешкодити офіційному провадженню; змова проти прав.
Фото: Tom Williams/CQ Roll Call