Кораблі берегової охорони Китаю, які заходять у територіальні води Японії біля островів Сенкаку в Східно-Китайському морі, від березня перестали приховувати своє перебування й безперервно передають дані про своє місцезнаходження.

Про це з посиланням на японську берегову охорону повідомляє NHK, передає Укрінформ.
Як ідеться в повідомленні, в період із січня по квітень у японські води поблизу островів, які згідно з міжнародним правом вважаються виключною економічною зоною Японії, увійшли щонайменше 11 китайських кораблів і суден.
Зазвичай у таких випадках вони вимикали транспондери своїх систем автоматичної ідентифікації, аби приховати від японської сторони своє місцезнаходження в водах Японії. Проте від березня кораблі залишають передавачі ввімкненими, навіть при наближенні до самих островів, підтримуючи майже безперервну передачу даних.
Японські експерти, які спеціалізується на китайській морській політиці, вважають, що таким способом Пекін намагається підтвердити свої права на контрольовані Токіо острови.
Острови Сенкаку (з японської «Пікові острови») це група невеликих безлюдних островів загальною площею близько 7 км² у Східно-Китайському морі, які належать до японської префектури Окінава. З 1971 року на володіння островами висувають претензії Республіка Китай (Тайвань) і Китайська Народна Республіка, які називають їх Дяоюйтай («Рибацькі острови»). При цьому, Пекін останнім часом значно посилив демонстрацію своєї військової присутності в спірних водах.
Як повідомляв Укрінформ, наземні сили самооборони Японії провели щорічні навчання з бойовою стрільбою на полігоні в центральній частині країни, у маневрах узяли участь близько 2500 військовослужбовців.
Фото ілюстративне