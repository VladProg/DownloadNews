Щонайменше три особи, які різко критикують кремлівську владу, останнім часом виявили у себе симптоми можливого отруєння, що, ймовірно, пов'язані з російськими спецслужбами.

Як повідомляє Укрінформ, про це пише опозиційне російське видання "Агентство".
Зокрема, два джерела розповіли, що із симптомами отруєння за кілька місяців до вторгнення в Україну зіткнувся колишній посол США в Києві та Ташкенті Джон Гербст. (Наразі він обіймає посаду старшого директора Євразійського центру Atlantic Council / Атлантичної ради).
Знайомий із дипломатом співрозмовник "Агентства" розповів, що за фактом різкого погіршення здоров'я Гербста ФБР тоді розпочинало розслідування.
Повідомляється також про випадок різкого нездужання у голови фонду "Вільна Росія" Наталії Арно (Будаєвої) на початку травня цього року. Вона проводила у Празі зустрічі, присвячені ситуації у росії, і відчула оніміння тіла, біль у різних частинах організму. За словами одного з джерел, незадовго до появи симптомів Арно виявила, що двері до її готельного номера в Празі були відчинені, а в приміщенні відчувався сторонній запах, схожий на "аромат дешевих парфумів".
Наступного ранку Арно відлетіла до США, де живе вже близько 10 років (після того, як під тиском кремля була змушена залишити рф) та отримала американське громадянство. Там голова фонду звернулася до лікарні, а також до влади. ФБР розпочало розслідування.
Після виходу матеріалу "Агентства", Наталія Арно прокоментувала статтю у Фейсбуці.
"Є підозра, що під час моєї нещодавньої поїздки до Європи мене отруїли, можливо, якимось nerve agent, розслідуванням займається одна (або навіть не одна) західна спецслужба, у мене досі neuropathy symptoms, але загалом почуваюся набагато краще… росіянам, яким довелося виїхати з путінської росії треба розуміти, що у ворога довгі щупальця", - пише Арно.
У публікації з посиланням на двох співрозмовників згадується ще один випадок, який стався цієї весни в Європі – з російською журналісткою, котра з недавнього часу живе в еміграції. Її ім'я редакція не наводить. У квітні у дні, коли у Берліні проходила організована Михайлом Ходорковським зустріч російських опозиціонерів, журналістка звернулася до німецьких лікарів через проблеми зі здоров'ям. Сама вона розповіла "Агентству", що її симптоми, "можливо, з'явилися ще до конференції".
Видання також пише про випадок з проникненням в готельний номер журналіста-розслідувача, одного з керівників Bellingcat Христа Грозєва. Про цей випадок було відомо, але "Агентств" розповіло подробиці та деталі. З номера зник телефон, отже зломники могли отримати доступ до інформації в його особистих гаджетах. Інцидент стався влітку 2022 року у Чорногорії, у дні журналістської конференції про росію.
Як повідомлялося раніше, видання The Insider та Bellingcat в низці розслідувань розповіли про те, що спеціальна група, до складу якої входять співробітники ФСБ, системно займається отруєнням опозиціонерів і критиків кремля.
Фото ілюстративне, GETTY IMAGES