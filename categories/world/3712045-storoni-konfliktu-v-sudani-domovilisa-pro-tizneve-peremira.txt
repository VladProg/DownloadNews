Сторони збройного протистояння в Судані підписали нову угоду про припинення вогню терміном на сім днів.

Про це йдеться у спільній заяві США та Саудівської Аравії, передає Укрінформ із посиланням на DW.
Угода має набути чинності у понеділок, 22 травня, о 21:45.
При цьому, вказується у заяві США та Саудівської Аравії, раніше сторони конфлікту вже домовлялися про режим припинення вогню, але не дотримувалися його.
"На відміну від попередніх угод, домовленість, досягнута в Джидді (місто в Саудівській Аравії - ред.), підтримуватиметься механізмом моніторингу, який здійснюється США, Саудівською Аравією та міжнародною спільнотою", - наголошується у повідомленні.
Як повідомлялося, 15 квітня в Хартумі, столиці Судану між армією та Силами швидкого реагування спалахнули бойові дії. Конфлікт зчинився навколо запропонованого переходу країни до цивільного правління.
За останніми даними, унаслідок цього громадянського конфлікту загинули щонайменше 800 цивільних, понад 3200 дістали поранення.