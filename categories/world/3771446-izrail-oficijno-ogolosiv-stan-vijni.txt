Військово-політичний кабінет Ізраїлю проголосував за застосування пункту 40 Алеф, що означає офіційне оголошення війни.

Про це повідомляє Times of Israel, передає Укрінформ.
На цей крок Ізраїль пішов вперше з часів війни Судного дня 1973 року.
Цей пункт передбачає, що "держава не розпочинатиме війну і не вживатиме значних воєнних дій, які можуть з високим ступенем ймовірності призвести до війни, окрім як у разі відповідного рішення уряду".


Фото: GPO

Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Армія Ізраїлю оголосила про початок контртерористичної операції «Залізні мечі» у відповідь на атаку ХАМАС. По всьому Ізраїлю запроваджено надзвичайний стан.
Кількість загиблих в Ізраїлі внаслідок атаки ХАМАС досягла 300, понад 1400 поранених.
Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.