Прем’єр-міністр Швеції Ульф Крістерссон у суботу відреагував на скасування Нобелівським фондом запрошення послів Росії, Білорусії та Ірану на цьогорічну церемонію вручення Нобелівської премії.

Як передає Укрінформ, про це шведський політик повідомив у соцмережі Х (колишній Твіттер).
«Я вітаю нове рішення правління Нобелівського фонду щодо церемонії вручення Нобелівської премії в Стокгольмі. Численні та бурхливі реакції показують, що уся Швеція однозначно стоїть на боці України проти жахливої агресивної війни Росії», – написав Крістерссон.
Як повідомлялося, 1 вересня Нобелівський фонд змінив свою політику запрошень на вручення престижної Нобелівської премії і запросив Росію, Білорусь та Іран, а також лідера раніше забороненої ультраправої шведської партії.
Того ж дня глава уряду Швеції Ульф Крістерссон заявив, що він був дуже здивований рішенням запросити Росію на церемонію, і що він би уникнув запрошення країни-агресора, якщо б опрацьовував це питання.
Представники одразу трьох шведських партій заявили про бойкот церемонії через рішення фонду запросити представника РФ.
2 вересня фонд заявив про скасування запрошення представників Росії, Білорусі, Ірану та ультраправої партії Швеції на цьогорічну церемонію.
Фото: ОП