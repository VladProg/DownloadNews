Державний секретар США Ентоні Блінкен під час зустрічі з королем Йорданії Абдаллою II в п'ятницю заявив, що "ХАМАС не підтримує право палестинського народу на гідність і самовизначення".

Про це повідомляв CNN, передає Укрінформ.
Під час зустрічі Блінкен і король Абдалла обговорили суботній напад ХАМАСу на Ізраїль і зусилля, які докладаються з того часу, щоб "забезпечити звільнення всіх заручників і запобігти розширенню конфлікту". Про це розповів Метт Міллер, речник Державного департаменту.
Блінкен і король Абдалла також обговорили "шляхи задоволення гуманітарних потреб цивільного населення в Газі, в той час, коли Ізраїль проводить законні операції з безпеки для захисту від тероризму".
Блінкен висловив вдячність Йорданії за її "особливу роль в Єрусалимі і як сили, що забезпечує стабільність в регіоні", додав Міллер.
Як повідомляв Укрінформ, Держсекретар США Ентоні Блінкен під час спільної пресконференції із прем’єр-міністром Ізраїлю Біньяміном Нетаньягу заявив, що метою бойовиків ХАМАС є знищення Ізраїлю та євреїв.