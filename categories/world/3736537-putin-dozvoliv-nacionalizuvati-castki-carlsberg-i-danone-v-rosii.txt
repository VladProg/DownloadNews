Президент РФ Володимир Путін підписав указ, яким частки іноземних акціонерів пивоварної компанії «Балтика» і концерну Danone передаються в тимчасове управління Росимуществу.

Як передає Укрінформ, про це повідомляє Медуза.
Документ, підписаний 16 липня, опубліковано на офіційному інтернет-порталі правової інформації.
Указом фактично націоналізуються частки данської компанії Carlsberg у «Балтиці» та французької Danone у однойменному харчовому концерні.
Зазначається, що указ, який дозволяє російській владі брати в «тимчасове управління» активи іноземних компаній у Росії, був підписаний Путіним 25 квітня 2023 року. Першими за такою схемою держава забрала російські активи фінського концерну Fortum, який був найбільшим іноземним інвестором на ринку електроенергетики.
Як повідомляв Укрінформ, у березні минулого року данський виробник пива Carlsberg оголосив, що остаточно йде з російського ринку та планує продати весь свій бізнес в цій країні.
У жовтні міжнародна компанія Danone вирішила відмовитися від контролю у бізнесі з виробництва молочних продуктів у росії і піти з ринку.