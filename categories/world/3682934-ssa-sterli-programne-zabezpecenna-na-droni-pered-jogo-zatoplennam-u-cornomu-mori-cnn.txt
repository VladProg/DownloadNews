Оператори розвідувального дрона США, пошкодженого російськими літаками у міжнародному повітряному просторі над Чорним морем, встигли стерти засекречене програмне забезпечення на його борту перед падінням у воду.

Про це повідомляє в середу телеканал CNN із посиланням на двох американських чиновників, передає Укрінформ.
«Сполучені Штати дистанційно стерли конфіденційне програмне забезпечення на безпілотнику MQ-9 Reaper перед тим, як він упав у Чорне море, щоби не дати росії зібрати секретну інформацію», - зауважили представники адміністрації США.
Заходи щодо видалення ПЗ були вжиті негайно після інциденту, коли один із двох російських Су-27 пошкодив пропелер американського дрона, що примусило американців затопити його на великій глибині в Чорному морі.
Як повідомляв Укрінформ, 14 березня два російських літаки Су-27 здійснили небезпечне та непрофесійне перехоплення безпілотного дрона MQ-9 Розвідувального управління ВПС США. Держдепартамент США офіційно передав росії рішучий протест через незаконні дії в міжнародному повітряному просторі над Чорним морем.
Водночас в середу секретар ради безпеки росії патрушев заявив, що рф спробує підібрати уламки американського безпілотника.
Фото: Isaac Brekken/Getty Images