Сербія і Хорватія вислали по одному дипломату зі своєї країни, ще більше загостривши відносини між двома країнами і давніми балканськими суперниками.

Про це повідомляє Associated Press, передає Укрінформ.
Міністерство закордонних справ Сербії заявило в понеділок, що перший секретар посольства Хорватії в Белграді був оголошений персоною нон грата через те, що він нібито "грубо виходив за рамки дипломатичних норм" під час своєї роботи.
У відповідь Хорватія у вівторок вислала сербського дипломата.
"Ми вирішили, що радник посольства Сербії в Хорватії Петар Новакович має бути оголошений персоною нон грата в Хорватії", - заявив міністр закордонних справ Хорватії Гордан Грліч Радман.
ЗМІ, близькі до сербського уряду, повідомили, що хорватський дипломат Хрвоє Снайдер звинувачується у "шпигунській діяльності" і "вербуванні" людей для хорватських спецслужб.
Міністерство закордонних і європейських справ Хорватії відкинуло підстави для висилки дипломата і назвало дії Сербії "кроком до погіршення взаємних відносин" в той час, "коли стабільність південно-східної Європи має виняткове значення для всієї Європи".
Напруженість у відносинах між Сербією і Хорватією періодично виникає з часів Балканських воєн у 1990-х роках. Тоді війська Сербії втрутилися в Хорватію з метою захоплення земель, що закінчилося поразкою Белграда і вигнанням десятків тисяч етнічних сербів.
Як повідомляв Укрінформ, група країн-членів ЄС під назвою "Друзі Західних Балкан" (Австрія, Хорватія, Чехія, Греція, Італія, Словаччина та Словенія) хочуть наблизити шість західнобалканських держав до Спільної зовнішньої та безпекової політики ЄС для протистояння російському та іншому шкідливому впливу в регіоні.