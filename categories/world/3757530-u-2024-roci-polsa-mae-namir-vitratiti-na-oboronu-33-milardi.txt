У наступному році Польща має намір витратити на оборону 137 мільярдів злотих (приблизно $33 мільярди), що становить понад 4% від ВВП Польщі.

Про це під час відкриття Міжнародної виставки оборонної промисловості (MSPO 2023) у місті Кєльце на півдні Польщі заявив президент Польщі Анджей Дуда, передає кореспондент Укрінформу.

“В наступному році плануємо витратити на оборону 137 мільярдів злотих. Це понад 4% польського ВВП”, - повідомив Дуда.

За його словами, така значна сума дозволяє здійснювати модернізацію польської армії в багатьох секторах одночасно.

Він підкреслив, що немає такої ціни, яку не варто було би заплатити, щоб Польща була вільною і незалежною.
Цьогорічна виставка MSPO 2023 зібрала 711 експонентів із 35 країн, зокрема й України. Вона розташована на рекордно великій площі, для чого було збудовано додатковий павільйон. Україну на виставці представляють 11 компаній. На цьогорічній виставці почесним гостем є Південна Корея, яка представляє свій національний павільйон.
Як повідомляв Укрінформ, на виставці MSPO 2023 ТОВ “Українська бронетехніка” презентує нову модифікацію СБА “Новатор” - 10-місний бронеавтомобіль покращеної маневреності з посиленим протимінним захистом.
Фото: MSPO 2023