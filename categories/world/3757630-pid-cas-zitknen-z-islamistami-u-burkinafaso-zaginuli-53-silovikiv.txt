П'ятдесят три співробітники сил безпеки Буркіна-Фасо загинули під час важких зіткнень з ісламістськими бойовиками.

Як передає Укрінформ, про це повідомляє BBC.
Зіткнення сталися у понеділок, 4 вересня, коли сили безпеки відбивали атаку ісламістів, йдеться у заяві, опублікованій у вівторок, 5 вересня. Бойові дії точилися у північній провінції Ятенга, де армія Буркіна-Фасо намагалася повернути під контроль втрачену територію.
Екстремісти, пов'язані з Аль-Каїдою та угрупованням "Ісламська держава", з 2015 року здійснюють часті напади на території Буркіна-Фасо.
Декілька бойовиків під час зіткнень у понеділок були «нейтралізовані» в ході контроперації, повідомила армія. Тоді як з боку військових загинули 17 солдатів та 36 цивільних волонтерів.
Торік у Буркіна-Фасо було здійснено два військові перевороти. Як і в сусідніх Малі та Нігері, основною причиною захоплення влади військовими була зростаюча загроза з боку ісламістів.
Утім, жодному з трьох військових режимів поки що не вдалося зменшити масштаби насильства в країні.
Фото: dunyanews.tv