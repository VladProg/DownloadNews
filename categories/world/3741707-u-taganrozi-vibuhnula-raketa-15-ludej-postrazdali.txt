У центрі російського міста Таганрог вибухнула ракета. Наразі відомо про п’ятнадцятьох поранених, жертв не зафіксовано.

Як передає Укрінформ, про це повідомляє «РИА Новости» у Телеграмі.

«Ракета, ймовірно, вибухнула у центрі Таганрогу, загиблих немає, у чотирьох людей легкі поранення від розбитого скла», – сказав губернатор Ростовської області Василь Голубєв.
Пізніше Голубєв повідомив, що кількість постраждалих зросла до 15 осіб.

За словами губернатора області, епіцентр вибуху знаходився на території художнього музею, внаслідок чого була зруйнована стіна будівлі, покрівля, гаражі та господарські споруди.

Він зазначив, що у сусідньому із музеєм будинку вибило вікна, до лікарень доставлено 9 осіб. Стан постраждалих оцінюється як середнього та легкого ступеню тяжкості.
У Міноборони РФ заявили, що це була ракета С-200, яку збили, а в місті впали лише її уламки.
Як повідомляв Укрінформ, російські ЗМІ та Teлеграм-канали повідомили про атаку безпілотників на столицю РФ, в результаті якої була пошкоджена будівля поруч з Міноборони. Ще один дрон влучив у московський бізнес-центр "Леруа Мерлен".