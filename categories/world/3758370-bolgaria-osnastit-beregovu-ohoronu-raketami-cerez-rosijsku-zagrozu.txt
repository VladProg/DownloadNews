Прем'єр-міністр Болгарії Николай Денков заявив, що його країна почала оснащувати берегову охорону ракетами через російську загрозу в Чорному морі.

Про це повідомляє Novinite.com, передає Укрінформ.
«На даний момент ми не бачимо прямої загрози болгарським портам, але на силу відповідатимемо силою. Саме тому ми почали купувати ракети для берегової охорони, щоб ніхто не наважився наблизитися до наших чорноморських міст», - заявив Денков.
Глава уряду додав, що Болгарія повинна розвивати свої військово-морські сили, аби вони були достатньо підготовлені для захисту країни.
За його словами, національний інтерес Болгарії полягає в тому, щоб лінія фронту і агресор в особі Росії були якомога далі від кордонів країни.
«Російські політики неодноразово говорили, що після України на черзі балтійські республіки та Молдова. Настав час болгарським громадянам відкрити очі на те, хто є агресор, який хоче відновити імперський вплив», - зауважив Денков.
Прем'єр-міністр також зазначив, що Болгарія не буде працювати з Росією над будь-якими енергетичними проєктами, особливо пов'язаними з АЕС «Белене».
За його словами, «агресор буде під європейськими санкціями протягом багатьох років», і тому для країни найкраще продати обладнання нереалізованої атомної електростанції Україні.





Як повідомляв Укрінформ, 12 липня міністр енергетики Герман Галущенко підтвердив інформацію про переговори з Болгарією щодо купівлі Україною двох ядерних реакторів російського виробництва та іншого енергетичного обладнання.
Пізніше в НАЕК «Енергоатом» заявили, що не підписуватимуть угоду з РФ при купівлі у Болгарії ядерних реакторів та іншого обладнання російського виробництва, адже за умови успішних перемовин з болгарською стороною, встановлення установок здійснюватиметься разом з міжнародними партнерами Енергоатому.
Фото: www.novinite.com