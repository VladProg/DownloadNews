Заступниця Генерального секретаря ООН з питань роззброєння Ісумі Накаміцу вкотре вказала на засіданні Рабдезу, скликаному Росією для «засудження» західної військової допомоги Україні, що Москва сама отримує зброю з-за кордону.

Як передає власний кореспондент Укрінформу у Нью-Йорку, вона зазначила, що надання допомоги ЗСУ здійснюється «в контексті повномасштабного вторгнення РФ в Україну, розпочатого 24 лютого 2022 року в порушення Статуту ООН та міжнародного права».
Вона нагадала, що велика частина інформації про постачання систем зброї і боєприпасів урядами доступна з відкритих джерел. Згідно з повідомленнями, ці поставки охоплюють важке звичайне озброєння, зокрема танки, БТР, літаки, вертольоти, артилерійські системи великого калібру, ракетні комплекси, безпілотники, а також дистанційно керовані боєприпаси, стрілецьку зброю, легкі озброєння і боєприпаси до них.
Водночас, наголосила Накаміцу, надходили повідомлення про передачу або планування передачі російським збройним силам зброї з-за кордону – такої, як безпілотні літальні апарати і боєприпаси для використання в Україні.
«Зайве говорити, що будь-яка передача зброї має здійснюватися в рамках наявних міжнародно-правових і політичних рамок, включаючи відповідні резолюції Ради Безпеки ООН, – зазначила вона. – Будь-які можливі порушення відповідних резолюцій РБ, якими запроваджено санкції або обмежувальні заходи, викликають серйозне занепокоєння».
Накаміцу наголосила на важливості контролю за переміщенням зброї.
Для цього потрібні «прозорість, співпраця та обмін інформацією між державами-імпортерами, транзитерами та експортерами, а також конкретні заходи, такі як маркування та відстеження, ефективний облік та всебічна практика ведення документації, фізична охорона зброї та боєприпасів, заходи митного та прикордонного контролю, моніторинг та аналіз», зазначила заступниця генсека.
Вона нагадала, що від початку повномасштабної війни по 27 серпня цього року Управління верховного комісара ООН з прав людини зареєструвало серед цивільного населення 9511 випадків загибелі і 17 206 – поранень, хоча «фактичні цифри, ймовірно, значно вищі». Переважна більшість жертв серед цивільного населення є наслідком застосування зброї вибухової дії з великою площею ураження, у тому числі – від обстрілів з артилерії, танків і реактивних систем залпового вогню, крилатих і балістичних ракет, а також авіаударів.
ООН рішуче засуджує напади на цивільне населення та цивільну інфраструктуру та закликає до їх негайного припинення, сказала Накаміцу. Вона також вказала, що «міни та вибухонебезпечні залишки війни призвели до широкомасштабного забруднення земель, зробивши їх непридатними для сільського господарства та перешкоджаючи пересуванню».
У вівторок Рада Безпеки ООН на запит Росії п’ятий раз за півроку обговорює постачання західної зброї Україні. Щоразу Москва піддавається гострій критиці з боку більшості країн-членів, оскільки сама отримує зброю з Ірану та Північної Кореї, порушуючи резолюції РБ ООН, які забороняють такі операції з цими країнами.
Як повідомлялося, лідер Північної Кореї Кім Чен Ин прибув до Росії для переговорів з президентом РФ Володимиром Путіним щодо постачання зброї з Північної Кореї до Росії.