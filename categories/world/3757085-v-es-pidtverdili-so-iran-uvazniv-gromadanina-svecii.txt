Швеція та Єврокомісія підтвердили, що в Ірані був затриманий громадянин Швеції, що є останнім відомим випадком затримання іноземного громадянина в цій країні на тлі політичної напруженості із Заходом.

Про це повідомляє Reuters, передає Укрінформ.
«Громадянин Швеції – чоловік тридцяти років – був затриманий в Ірані у квітні 2022 року. Міністерство закордонних справ і посольство Швеції в Тегерані дуже інтенсивно працюють над цією справою і підтримують тісні контакти з ЄС», – заявили у шведському МЗС.
Представник Єврокомісії у понеділок також підтвердив, що громадянин Швеції утримується в Ірані, але відмовився надати додаткові подробиці.
Ані Швеція, ані ЄС не назвали особу чоловіка.


«На нашу думку, розгляд справи ускладнився б, якби міністерство публічно обговорювало свої дії. У світлі цього ми не бачимо причин підтверджувати будь-які імена», – додали в МЗС Швеції.
Раніше видання The New York Times повідомило, що громадянин Швеції, який, за даними газети, працював на дипломатичний корпус ЄС, перебуває у в’язниці в Ірані понад 500 днів.
Як пише Reuters, відносини між Швецією та Іраном були напруженими з 2019 року, коли Стокгольм заарештував колишнього іранського чиновника за його участь у масових стратах і тортурах політичних в’язнів у 1980-х роках. Торік його засудили до довічного ув'язнення, що змусило Іран на знак протесту відкликати свого посла у Швеції.
У травні Іран стратив шведсько-іранського дисидента, засудженого за керівництво арабським сепаратистським угрупованням, яке Тегеран звинувачує у низці нападів, у тому числі на військовому параді в 2018 році, в результаті якого загинули 25 людей.