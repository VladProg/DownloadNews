Після того, як тиждень тому в регіоні Іль-де-Франс (паризький регіон), зокрема на півдні Парижа, були виявлені численні графіті - мітки із зіркою Давида, слідчі розглядають можливу причетність Москви до спроби дестабілізувати ситуацію.

Про це повідомляє Franceinfo з посиланням на джерело, близьке до слідства, передає Укрінформ
«Це було схоже на операцію командос», - твердить один з поліцейських. Щойно слідчі встановили особи пари, яку зафіксували камери спостереження, як ці підозрювані швидко залишили Францію. Саме цій парі приписують понад 200 випадків подібних графіті на півдні Парижа.
Перед цим була заарештована молдовська пара, її спіймали посеред ночі, саме коли вони наносили сині зірки Давида на фасади будівель. У поліції вони засвідчили, що їх намовив росіянин за невелику суму грошей. Подружжя перебувало у країні нелегально, тож їх вирішили негайно помістити в центр тимчасового утримання та депортувати. Під час наступного допиту вони повторили, що отримували накази з Росії. Для слідства зв'язок між цими двома випадками є беззаперечним. Спецслужби вже попереджені про те, що ця операція виглядає як спроба дестабілізації з боку Москви.
Як повідомлялося, акти антисемітизму у Франції значно почастішали після 7 жовтня. Від дати початку війни між ХАМАСом та Ізраїлем, у Франції було скоєно 1040 антисемітських актів. 486 осіб заарештовано за подібні дії.
Фото: JULIEN MATTIA / LE PICTORIUM / MAXPPP