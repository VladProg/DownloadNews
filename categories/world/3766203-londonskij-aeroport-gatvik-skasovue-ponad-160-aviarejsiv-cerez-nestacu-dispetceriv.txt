Аеропорт Гатвік у Лондоні скасовує цього тижня 164 авіарейси через нестачу диспетчерів.

Як передає Укрінформ, про це повідомляє The Guardian.
В аеропорту заявили, що пропорційно розподілить скасування цих рейсів між авіакомпаніями до неділі.
Як зазнається, швидше за все, найбільше постраждають пасажири авіакомпанії easyJet, оскільки перевізник виконує трохи менше половини всіх рейсів в Гатвік.
У понеділок аеропорт запровадив обмеження на 800 злетів і посадок на день.
Підкреслюється, що відсутність співробітників служби управління повітряним рухом за короткий проміжок часу призвела до того, що десятки рейсів були скасовані, затримані або змінені за останні тижні.
Минулого літа лондонський аеропорт Хітроу запровадив щоденний ліміт у 100 000 пасажирів, оскільки йому було важко впоратися із збільшенням кількості польотів після коронавірусної пандемії. Тоді мандрівники зіткнулися з довгими чергами через брак наземного персоналу, а авіакомпанії скасували тисячі рейсів.
Як повідомляв Укрінформ, наприкінці серпня NATS, постачальник послуг управління повітряним рухом у 15 найбільших аеропортах Великої Британії, заявив про «технічну несправність» у роботі авіадиспетчерів по всій країні.
Фото: Anthony Kay/Flight/Alamy