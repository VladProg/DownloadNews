Поліція знайшла мертвими 18 людей, включаючи дитину, в Болгарії в покинутій вантажівці поблизу столиці Софії.

Як передає Укрінформ, про це повідомляє Reuters.
За даними МВС Болгарії, вантажівка перевозила ліс і нелегальних мігрантів, захованих усередині.
Міністр охорони здоров'я Асен Меджидієв заявив, що 34 мігранти, у тому числі п'ятеро дітей, були доставлені в лікарні в Софії, деякі з них перебувають у критичному, але стабільному стані.
"Тим, хто був замкнений у цій вантажівці, не вистачало кисню. Вони мерзли, не їли кілька днів", - сказав Меджидієв.
За даними МВС, поліція намагалася встановити особи водіїв вантажівки, які втекли.
Зазначається, що Болгарія розташована на шляху, яким нелегальні мігранти з Близького Сходу та Афганістану намагаються потрапити до Європейського Союзу.
У 2015 році трьох болгарських водіїв вантажівок заарештували й пізніше звинуватили у смерті 71 мігранта, яких знайшли мертвими біля австрійської автостради.
Як повідомляв Укрінформ, за інформацією Міжнародної організації з міграції ООН (МОМ), щонайменше 73 мігранти вважаються мертвими та зниклими безвісти після корабельної аварії біля узбережжя Лівії у вівторок.