Держсекретар США Ентоні Блінкен заявив, що провів «дуже продуктивну» зустріч із спадкоємним принцом Саудівської Аравії Мохаммедом бін Салманом в Ер-Ріяді.

Зустріч відбулася на тлі підготовки Ізраїлю до наземного наступу на контрольований ХАМАС сектор Гази. Про це повідомляє Reuters, передає Укрінформ.
«Дуже продуктивно», - відповів Блінкен на запитання про те, як пройшла зустріч.
Представник США Метью Міллер зазначив, що зустріч тривала трохи менше години і відбулася в приватній резиденції спадкоємного принца.
«Секретар підкреслив непохитну увагу Сполучених Штатів до припинення терористичних нападів ХАМАС, забезпечення звільнення всіх заручників і запобігання поширенню конфлікту», — йдеться в заяві речника Держдепу Метью Міллера.
За його словами, сторони підтвердили свою спільну відданість захисту цивільних осіб і зміцненню стабільності на Близькому Сході та за його межами.
Зустріч відбулася у той момент, коли регіон перебуває на межі подальшої ескалації з Газою, а США намагаються переконати близькосхідних правителів використати свої важелі впливу на ХАМАС для якнайшвидшого звільнення заручників.
Як повідомляв Укрінформ, Блінкен у ході поїздки на Близький Схід зустрівся з прем’єр-міністром Ізраїлю Біньяміном Нетаньягу та президентом Ісааком Герцогом. Держсекретар запевнив, що США продовжать працювати над тим, аби жодна інша сторона не приєдналася до боротьби проти Ізраїлю.
У п’ятницю Блінкен зустрівся з королем Йорданії Абдаллою II та головою Палестинської автономії Махмудом Аббасом, щоб обговорити наслідки терористичної атаки ХАМАСу на Ізраїль.
У суботу він провів телефонні розмови з колегами із Німеччини, Італії, Великої Британії та верховним представником ЄС Жозепом Боррелем, під час яких обговорив напади ХАМАСУ на Ізраїль.