Посадовець Держдепартаменту США Джош Пол, який займався питаннями постачання зброї іноземним державам, в середу, 18 жовтня, подав у відставку.

Як передає Укрінформ, про це повідомляє The Washington Post.
Як зазначається, працівник Державного департаменту, який працював над передачею зброї іноземним державам, подав у відставку через незгоду з політикою адміністрації президента США Джо Байдена щодо конфлікту між Ізраїлем та сектором Гази. Чиновник заявив, що не може підтримувати подальшу військову допомогу США Ізраїлю.
Пол назвав відповідь адміністрації Байдена «імпульсивною реакцією», заснованою на «інтелектуальному банкрутстві».
Джош Пол був директором зі зв’язків з Конгресом та громадськістю в Бюро військово-політичних справ Державного департаменту, що займається передачею зброї іноземним країнам.
Його відставка стала рідкісним випадком внутрішніх розбіжностей через потужну підтримку адміністрацією Байдена Ізраїлю – як найближчого союзника США на Близькому Сході. У більш широкому плані це – незвичайна публічна демонстрація інакомислення в апараті зовнішньої політики президента Байдена.
Пол працював більше 11 років на своїй посаді, на якій він координував відносини з Конгресом та публічні повідомлення для ключового офісу, який займається військовою допомогою.
Вчора він заявив, що не може допустити продовження роботи, яка, за його словами, сприяє загибелі мирних мешканців Палестини.
«Було зрозуміло, що з цим (політикою надання зброї Ізраїлю – ред.) не посперечаєшся. З огляду на те, що я не міг нічого змінити, я подав у відставку», – заявив Пол.
Як повідомляв Укрінформ, уранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Унаслідок цієї атаки загинули більш як 1400 ізраїльтян, близько двох сотень людей бойовики захопили у заручники.
Зі свого боку, за останніми даними, в Газі заявили про щонайменше 3 785 загиблих палестинців і 12 493 поранених внаслідок бойових дій після 7 жовтня.
Ізраїль офіційно оголосив стан війни, мобілізував 300 тис. резервістів і почав знищувати військові об’єкти та ватажків терористів.
Ізраїльські військові попередили мирне населення Гази про необхідність залишити місто, щоб уникнути небезпеки під час операції проти ХАМАСу.
Фото ілюстративне