Білий дім офіційно анонсував візит генерального секретаря НАТО Єнса Столтенберга до Вашингтона 12 червня та його зустріч із Джо Байденом, на якій ітиметься, зокрема, про підтримку України.

Про це повідомила речниця Білого дому Карін Жан-П’єр, передає власний кореспондент Укрінформу.
«Президент Байден і генеральний секретар Столтенберг розглянуть підготовку до саміту (НАТО – ред.), у тому числі зусилля щодо подальшого зміцнення Альянсу», - поінформувала представниця адміністрації США.
Вона уточнила, що йдеться, зокрема, про посилення можливостей НАТО зі стримування й оборони. Крім того, сторони «обговорять підтримку Альянсом України на тлі жорстокої агресивної війни РФ».
Як повідомляв Укрінформ, 5 червня Джо Байден прийняв у Білому домі прем’єр-міністра Данії Метте Фредеріксен. У четвер, 8 червня, очікується візит до Вашингтона глави уряду Великої Британії Ріші Сунака. Питання підтримки України й відповіді на агресію РФ є одними з основних пунктів переговорів глав держав у Білому домі.