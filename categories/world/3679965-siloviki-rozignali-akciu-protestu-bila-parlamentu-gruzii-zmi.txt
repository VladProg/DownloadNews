У центрі Тбілісі загони спецпризначення розігнали акцію протесту на проспекті Руставелі та повністю зайняли площу навпроти парламенту.

Про це повідомляє Грузія Online, передає Укрінформ.
“Центральний, бічний та задній входи до законодавчого органу звільнені від учасників акції. Попри це ЗМІ повідомляють, що почалися масові затримання”, - йдеться у повідомленні.
Зазначається, що силовики переслідують демонстрантів, стріляють газом у людей, які розходяться газом, деяких затримують.

Відео: Mtavari Channel
Водночас, за інформацією InterPressNews, поблизу парламенту Грузії мітингувальники перевернули машину патрульної поліції.
Як повідомлялося, 7 березня парламент Грузії у першому читанні схвалив законопроєкт «Про прозорість іноземного впливу», який також називають законопроєктом про «іноагентів» — на кшталт російського.
Десятки тисяч людей прийшли під будівлю грузинського парламенту, щоб висловити протест. Вони намагалися оточити будівлю парламенту. Поліція розігнала протестувальників водометами та сльозогінним газом. Під час акції протесту в Тбілісі правоохоронці затримали 66 осіб.
Протестувальників підтримала президент Грузії Саломе Зурабішвілі, яка закликала керівну партію "Грузинська мрія" відмовитися від ухвалення законопроєкту.