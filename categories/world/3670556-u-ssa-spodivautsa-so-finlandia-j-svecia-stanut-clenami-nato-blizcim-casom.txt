Міністр оборони США Ллойд Остін висловив очікування, що Фінляндія і Швеція набудуть членства у Північноатлантичному альянсі найближчим часом.

Про це він сказав у середу за підсумками міністерської зустрічі НАТО в Брюсселі, повідомляє власний кореспондент Укрінформу.

«Я сподіваюся, що так і буде», - сказав Остін на запитання журналіста, чи очікує він приєднання двох скандинавських країн до НАТО на саміті Альянсу цього літа.
Міністр оборони США також підкреслив, що всі його колеги по обидва береги Атлантики мають ті самі відчуття.
«Коли і як вони (Швеція й Фінляндія – ред.) приєднаються, залежатиме від керівництва цих двох країн, і я знаю, що їхні лідери прагнуть просуватися вперед, тому ми побачимо, що станеться», - зазначив глава Пентагону.
Він також підкреслив, що ці дві країни мають значний потенціал та принесуть велику користь Альянсу, коли приєднаються.
Як повідомляв Укрінформ, для приєднання нових країн до Північноатлантичного альянсу необхідна згода всіх 30 країн-членів, а також ратифікація цього кроку парламентами всіх країн НАТО. Процес уповільнюється через позицію Угорщини й Туреччини.
Фото: Shutterstock