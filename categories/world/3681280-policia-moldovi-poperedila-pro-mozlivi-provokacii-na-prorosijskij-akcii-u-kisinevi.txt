Молдовська поліція попередила, що 12 березня на проросійській акції, яка відбудеться у Кишиневі, плануються провокації.

Про це повідомляє офіційний сайт поліції Молдови, передає Укрінформ.
"Національна поліція має інформацію про те, що завтра, під час протесту, планується проведення акцій дестабілізації та масових заворушень. У зв'язку з цим просимо організаторів та учасників дотримуватись вимог законодавства та не допускати дій, які можуть поставити під загрозу життя та здоров'я людей, а також безпеку держави", - йдеться в офіційній заяві.
Завтра, 12 березня, у Кишиневі відбудеться проросійський мітинг, який організовує партія "Шор".
Раніше керівник Служби інформації та безпеки Молдови Александру Мустяце заявив, що ризик вторгнення рф на молдовську територію зберігається і може реалізуватися вже у 2023 році, але це залежатиме від ходу бойових дій в Україні.