Унаслідок шторму "Кіаран", в країнах західної Європи загинуло 16 людей, серед яких 5-річний хлопчик з України.

Як передає Укрінформ, про це повідомляє Malay Mail.
"Кількість загиблих унаслідок шторму "Кіаран" вчора зросла до щонайменше 16 осіб в країнах західної Європи", - йдеться у повідомленні.
Зазначається, що щонайменше шестеро людей загинули в регіоні Тоскана. Влада Італії оголосила надзвичайний стан, оскільки метеорологи повідомляють про рекордні дощові опади.
Прем’єр-міністр Італії Джорджія Мелоні оголосила про початковий пакет державної допомоги у розмірі п’яти мільйонів євро для постраждалих регіонів.

Ще три людини загинули біля узбережжя Португалії, коли яхта сіла на мілину на північ від Лісабона під час сильного шторму.
Троє людей були знайдені мертвими вчора на березі біля уламків вітрильника під прапором Данії, що перекинувся біля пляжу в Санта-Крус на північ від Лісабона.

Дерева, повалені штормовим вітром, спричинили декілька смертей у Європі. "У бельгійському місті Гент у четвер падаючі гілки вбили п'ятирічного хлопчика з України та 64-річну жінку", - йдеться у повідомленні.
Раніше в регіоні Ена, на півночі Франції, внаслідок падіння дерева загинув водій вантажівки.
Французькі офіційні особи також повідомили про смерть чоловіка, який випав зі свого балкона у портовому місті Гавр.
Крім того, внаслідок негоди загинув чоловік у голландському місті Венрай, жінка у Мадриді та одна людина в Німеччині.



Як повідомляв Укрінформ, унаслідок шторму «Кіаран» загинуло шестеро людей - у Франції, Бельгії, Нідерландах та Іспанії.
Фото: dpa