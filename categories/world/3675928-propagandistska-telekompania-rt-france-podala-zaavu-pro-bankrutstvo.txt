Підтримувана кремлем пропагандистська телекомпанія RT France подала до суду заяву про банкрутство.

Як передає Укрінформ, про це повідомляє Politico.
Згідно з рішенням суду від 23 лютого, з яким ознайомилося видання, в RT France ввели тимчасову адміністрацію.
Зазначається, що ще 1 лютого глава RT France Ксенія Федорова заявила в Комерційному суді Нантера про призупинення виплат і звернулася з проханням відкрити «судову процедуру ліквідації». Введення тимчасової адміністрації є першим кроком в цьому напрямку.
Russia Today France є французькою дочірньою компанією RT.
Із березня 2022 року російські пропагандисти RT і Sputnik заборонені до мовлення на європейській території через санкції, запроваджені лідерами ЄС після вторгнення росії в Україну. Однак RT France все ще мало право створювати контент.
Вже у грудні минулого року новий пакет санкцій ЄС вдарив по материнській компанії RT, що призвело до заморожування активів французької дочірньої компанії у Франції. У середині січня Федорова оголосила про закриття каналу.
Комерційний суд Нантера вирішив відкрити «процедуру спостереження» на пів року.
Як повідомляв Укрінформ, минулого тижня директора Russia Today Антона Кузнєцова-Красовського, який закликав до геноциду українців, заочно засудили до п’яти років позбавлення волі.