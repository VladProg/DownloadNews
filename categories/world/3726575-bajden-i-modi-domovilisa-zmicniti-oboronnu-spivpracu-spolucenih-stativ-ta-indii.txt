Президент США Джо Байден і прем’єр-міністр Індії Нарендра Моді домовилися значно наростити і зміцнити двостороннє оборонне співробітництво та співпрацювати в галузі передових технологій.

Про це повідомляє NHK із посиланням на заяви лідерів двох держав після переговорів у Вашингтоні, передає Укрінформ.
У спільній заяві Байден і Моді оголосили, серед іншого, що дві країни погодилися спільно виробляти в Індії двигуни для американських винищувачів. Індія також дозволила ремонтувати кораблі ВМС США на індійських верфях та придбає дрони американського виробництва.
В ході спільної пресконференції Байден підкреслив, що обидва лідери демонструють, «як Індія та Сполучені Штати співпрацюють майже в усіх людських починаннях і досягають прогресу за всіма напрямками».
Моді, зі свого боку, сказав, що нова домовленість Індії зі США надасть оборонному співробітництву країн нового характеру і дозволить перейти від старих відносин покупця-продавця до «взаємодії, пов’язаної з передачею технологій, спільною розробкою та спільним виробництвом».
Запрошення Моді здійснити державний візит до США стало першим, наданим адміністрацією Байдена лідеру країни, яка не є союзником Сполучених Штатів. Це рішення розглядається як спроба долучити Індію до зусиль США протистояти зростаючому впливу Китаю.
Спостерігачі також вважають, що американо-індійський саміт відображає прагнення Індії диверсифікувати військово-технічне співробітництво і позбутися залежності від російської зброї.
Як повідомляв Укрінформ, Сполучені Штати та Індія готові об’єднати зусилля для встановлення миру в Україні, а також для відповіді на глобальні гуманітарні наслідки, спричинені війною Путіна в Європі.