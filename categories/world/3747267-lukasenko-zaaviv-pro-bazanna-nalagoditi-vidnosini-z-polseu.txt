Самопроголошений президент Білорусі Олександр Лукашенко заявив, що Білорусь «відкрита для співпраці» з Польщею.

Як передає Укрінформ, про це повідомляє пресслужба Лукашенка.
«І з поляками треба говорити. Якщо вони хочуть, давайте розмовляти, налагоджувати відносини. Ми відкриті для співпраці», – переконує білоруський диктатор.
Лукашенко висловив думку, що Польща до парламентських виборів, які мають відбутися 15 жовтня, «навряд чи піде на якість значні зміни (у відносинах із РБ – ред.)». «Вони багато чого вимагають від нас і просять, але ми на це піти не можемо, бо це суперечить нашим інтересам», - додав він.
При цьому Лукашенко звинуватив США у нібито підштовхуванні Польщі до нагнітання ситуації в регіоні.
Він також зазначив, що нині Білорусь «живе за рахунок Сходу», тобто співпраці з Росією та Китаєм. Проте додав, що не треба забувати «про високотехнологічний Захід».
«Вони поряд, вони наші сусіди – Європейський Союз. І відносини з ними втрачати не можна. Ми до цього готові, але з урахуванням наших власних інтересів», – сказав Лукашенко.
Як повідомляв Укрінформ, цього тижня Білорусь розпочала військові навчання біля кордону, а Лукашенко кілька разів казав, що стримує бойовиків ПВК «Вагнер», які хочуть атакувати Польщу.
Водночас Польща відправляє на кордон з Білоруссю дві тисячі військових.
Фото: ВЕЛТА