Щонайменше 11 військовослужбовців урядових сил Ємену загинули внаслідок атаки бойовиків-хуситів у провінції Маріб у центральній частині країни.

Про це повідомляє Xinhua, передає Укрінформ.
"Пізно ввечері в суботу повстанці-хусити атакували військові об'єкти урядових сил у районі Харіб у Марібі, що спричинило запеклі бої”, - поінформував на умовах анонімності місцевий військовий чиновник.
За його словами, хусити використовували важку зброю та гранати для штурму з різних напрямків об’єктів урядових військ. Вони вбили 11 військових, у тому числі старшого офіцера, ще декілька солдатів було поранено.
Зазначається, що після прибуття підкріплення урядові сили змогли завадити хуситам узяти під контроль нові обʼєкти у Харібі.
Як нагадує Xinhua, торік урядові війська Ємену за підтримки коаліції, очолюваної Саудівською Аравією, відбили ключові райони в багатій на нафту провінції Маріб після запеклих боїв, у яких загинули десятки людей з обох сторін.