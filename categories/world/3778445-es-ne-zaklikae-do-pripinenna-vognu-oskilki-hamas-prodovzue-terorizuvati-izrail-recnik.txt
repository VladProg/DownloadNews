Країни ЄС є об’єднаними у підтримці права Ізраїлю на самооборону, й на цьому етапі ЄС не закликає його до припинення вогню, оскільки ХАМАС продовжує свої невибіркові терористичні атаки проти Ізраїлю, внаслідок яких страждає також і мирне населення Палестини.

Про це сьогодні у Брюсселі під час брифінгу для преси заявив речник ЄС Пітер Стано, повідомляє кореспондент Укрінформу.
«Позиція Європейського Союзу є незмінною. На цій стадії від нас немає заклику до припинення вогню, з простої причини: ХАМАС продовжує свої терористичні атаки проти Ізраїлю. Вчора, позавчора, а також і сьогодні ракети ХАМАС летять з Гази та невибірково атакують Ізраїль. ХАМАС не цілить у військові об’єкти, він веде невибіркові ракетні обстріли, у тому числі - проти цивільних», - зазначив Стано.
Речник нагадав, що саме ХАМАС розв’язав цю терористичну війну, він її продовжує й сьогодні, продовжує утримувати понад 200 заручників, більшість з яких – цивільні люди. Це суперечить всім міжнародним законам та нормам.
«Тож ХАМАС продовжує свою війну проти Ізраїлю, і в такій ситуації позиція Європейського Союзу є чіткою: ми підтримуємо Ізраїль у його праві захищати себе перед фактом продовження терористичної атаки. Це має бути зроблено відповідно до міжнародного гуманітарного права», - додав Стано.
Він окремо наголосив, що від дій ХАМАС страждає також й мирне населення Палестини. Саме тому ЄС значно збільшив обсяги надання гуманітарної допомоги для мирного населення Палестини, та закликає сторони до «пауз» у бойових діях, щоб ця допомога могла потрапити до найбільш вразливого населення Гази.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. В результаті цієї атаки загинули понад 1300 ізраїльтян, більше сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС, та почав знищувати військові об’єкти цього руху та терористичних лідерів.
США, ЄС, Україна та низка інших держав засудили атаки по Ізраїлю.
Завтра розвиток ситуації на Близькому Сході, а також подальшу допомогу для України у її боротьбі проти російської агресії, розглянуть лідери країн ЄС, які зустрінуться у Брюсселі в форматі Європейської Ради.
Фото: АА