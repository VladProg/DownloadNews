Апеляційний суд Південної Кореї ухвалив рішення на користь групи колишніх "жінок для утіх", які вимагали від японського уряду компенсації за перебування у військових борделях Японії під час Другої світової війни на території Корейського півострова.

Про це передає Укрінформ з посиланням на The Japan Times.
Високий суд Сеула скасував рішення суду нижчої інстанції від 2021 року, який закрив справу на підставі того, що Південна Корея не має юрисдикції через "суверенний імунітет" - концепцію міжнародного права, згідно з якою держава має імунітет від юрисдикції суду в іншій країні.
Термін "жінки для втіхи" є евфемізмом для тих, хто постраждав від японської системи військових борделів до й під час Другої світової війни. Усім їм нині понад 90 років.
Верховний суд відхилив застосування цього поняття, заявивши, що дії японських військових, як-от викрадення і примушування жінок до сексуальних звʼязків з особовим складом, порушували міжнародні договори, учасницею яких на той час була Японія, а також японське кримінальне законодавство.
Суд зазначив, що міжнародне звичаєве право не визнає суверенного імунітету країни-порушника, коли йдеться про незаконні дії, від яких страждає громадянин у своїй власній країні.
Відтак суд зобов'язав японський уряд виплатити 154 тис. доларів США компенсації кожній із 16 позивачок, яку використовували для надання сексуальних послуг.
Японія висловила рішучий протест Південній Кореї у зв'язку з цим рішенням.
Міністр закордонних справ країни Йоко Камікава заявила, що рішення суду є "вкрай прикрим і абсолютно неприйнятним", і закликала Південну Корею «негайно вжити відповідних заходів для виправлення ситуації з порушенням міжнародного права».
Японія заявила, що всі питання, пов'язані з її колонізацією Корейського півострова в 1910-1945 роках, були "повністю й остаточно" врегульовані двостороннім договором 1965 року, а угода, досягнута двома країнами в 2015 році, "остаточно і безповоротно" розв'язала проблему "жінок для утіх".
Нагадаємо: у квітні 2021 року Центральний окружний суд Сеула відхилив справу позивачів, що спонукало їх оскаржити це рішення у Верховному суді.