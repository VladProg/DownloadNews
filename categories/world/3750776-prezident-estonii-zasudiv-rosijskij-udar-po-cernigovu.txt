Президент Естонії Алар Каріс засудив вчорашній удар Росії по Чернігову, наголосивши, що удари по цивільних є воєнним злочином.

Про це він написав у соцмережі Х (колишній Твіттер), передає Укрінформ.
«Терор Росії нескінченний. Шокуюча жорстокість у Чернігові. Бомбардування цивільних будівель не тільки нелюдяні, а й є воєнним злочином. Усі злочинці постануть перед трибуналом!», – зазначив Каріс.
Він додав, що Естонія не втомиться підтримувати Україну.
Як повідомляв Укрінформ, 19 серпня російські війська завдали ракетного удару по центру Чернігова. Внаслідок атаки загинули семеро людей, постраждали 148 осіб.
Фото: Офіс Президента