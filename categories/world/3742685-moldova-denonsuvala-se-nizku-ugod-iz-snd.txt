Парламент Молдови денонсував ще низку угод, укладених на платформі Співдружності Незалежних Держав (СНД).

Про це повідомляє Мoldpres, повідомляє Укрінформ.
Так, було денонсовано Угоду про співробітництво в галузі охорони праці, Угоду про підтримку та розвиток малого підприємництва з державами-учасницями СНД та Угоду про просування узгодженої політики у галузі стандартизації, метрології та сертифікації.
Законодавчий орган також проголосував за денонсацію Угоди про сприяння проведенню узгодженої політики в галузі стандартизації, метрології та сертифікації, підписаної в Москві 13 березня 1992 року, та Протоколу про внесення доповнень та змін до Угоди про сприяння узгодженій політиці у галузі стандартизації, метрології та сертифікації, підписаного у Москві 20 червня 2000 року.
Республіка Молдова співпрацює з країнами СНД на додаткових платформах, таких як Угода про зону вільної торгівлі в рамках СНД, яка передбачає співпрацю держав-членів у цільовій галузі в рамках Євроазійської ради стандартизації, метрології та сертифікації (EASC).
Як повноправний член EASC країна сплачує щорічні внески у розмірі 14 тисяч доларів до Фонду Євроазійської ради зі стандартизації, йдеться у повідомленні.
Як повідомляв Укрінформ, у червні уряд Молдови схвалив проєкт закону про розрив Конвенції про Міжпарламентську асамблею держав-учасниць СНД (МПА СНД). У Молдові зазначили, що МПА СНД жодним чином не сприяла вирішенню країною «реальних проблем». Як приклад було наведено конфлікт у Придністров’ї.
Молдовський уряд додатково схвалив проєкт закону щодо припинення Угоди про взаємодію у разі запобігання та ліквідації наслідків надзвичайних ситуацій в рамках СНД.