Китай готовий створити широкі можливості для мирного возз’єднання з Тайванем, але не допустить спрямованої на незалежність острова «сепаратистської» діяльності і нагадує тайванцям про ризики війни у разі спроби «від’єднатися».

Про це заявив речник Управління уряду КНР у справах Тайваню Чень Біньхуа, передає Укрінформ із посиланням на CGTN.
Таким чином чиновник прокоментував заяву політиків провладної тайванської Демократичної прогресивної партії (ДПП) про те, що Пекін не має підготовлених планів і графіків можливих військових дій проти острова.
Чень наголосив, що материковий Китай не буде терпіти чи проявляти поблажливість до сил «незалежності Тайваню», якщо вони наважаться на кроки в бік незалежності острова, нагадавши антисецесійний закон КНР від 2005-го року, в якому говориться про право Пекіна використовувати «немирні засоби» проти Тайваню, якщо він спробує відділитися від Китаю.
«Хочу підкреслити, що спроба проголосити «незалежність Тайваню» означатиме війну», - застеріг речник.
За його словами, кілька представників тайванської ДПП «спотворили факти, аби применшити небезпеку сепаратистської діяльності за незалежність Тайваню», щоб ввести в оману виборців на виборах керівництва острова, що пройдуть наступного року.
Чень натомість закликав тайванців виступити проти ідей незалежності і сприяти поверненню відносин між материком і островом на шлях мирного розвитку.
Як повідомляв Укрінформ, Тайвань повідомив про відновлення військової активності Китаю навколо острова в неділю, 19 листопада.