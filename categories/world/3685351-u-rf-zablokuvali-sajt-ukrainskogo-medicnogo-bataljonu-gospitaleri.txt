У росії з подачі неназваного держоргану заблокували низку сайтів, серед яких - український добровольчий медичний батальйон «Госпітальєри».

Про це повідомляє Укрінформ із посиланням на проєкт «Роскомсвобода».
Батальйон «Госпітальєри» започаткувала волонтерка Яна Зінкевич у 2014 році, він активно функціонує в зоні бойових дій і допомагає пораненим військовим.
Як повідомляє «Роскомсвобода», заблоковано також український магазин із продажу бронедверей, бо там пропонували не лише придбати товари, а й пожертвувати гроші для військових. На форумі сервісу користувачі обговорюють війну в Україні.
Також російські регулятори заблокували частково портал любителів азійського кінематографу BambooUA – лише одну сторінку, де є інформація про допомогу ЗСУ.
Торік у росії, за даними експертів, виявили понад 600 тисяч блокувань інтернет-сторінок – це рекорд за 15 років. На це вплинуло російське законодавство про військову цензуру.