Грецькі працівники державного сектору, серед яких вчителі, лікарі і транспортники, не вийшли на роботу в четвер, 21 вересня, на знак протесту проти змін до трудового законодавства, які планує запровадити уряд.

Про це повідомляє Еkathimerini, передає Укрінформ.
Під час одноденного загальнонаціонального страйку, оголошеного найбільшою профспілкою державного сектору Греції ADEDY, потяги та автобуси працюють за скороченим графіком.
Державні лікарні працюватимуть в режимі надзвичайної ситуації, а багато шкіл закриті.
"Ми вимагаємо відкликання законопроєкту", - заявила профспілка ADEDY, яка представляє близько пів мільйона працівників.
Очікувалося, що робітники зберуться на мітинг у центрі Афін, а потім вирушать до парламенту, де відбудуться дебати і голосування щодо законопроєкту.
Уряд прем'єр-міністра Кіріакоса Міцотакіса заявляє, що ці зміни мають ліквідувати незадекларовану роботу і сприяти загальному зростанню зайнятості.
Зокрема законопроєкт дозволить працівникам, які працюють повний робочий день, отримати другу роботу на неповний робочий день і працювати до 13 годин на день, якщо не застосовуються певні умови, такі як конфлікт інтересів.
Він також дозволить роботодавцям запроваджувати, за необхідності, шестиденний робочий тиждень.
Опозиція стверджує, що цей законопроєкт є наступом на права працівників і створить "варварські" умови роботи.
Як повідомляв Укрінформ, у США відбувся страйк працівників заводів GM, Ford і Stellantis.
Фото: AMNA