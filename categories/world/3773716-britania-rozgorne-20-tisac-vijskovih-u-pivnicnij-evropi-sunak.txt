Прем’єр-міністр Ріші Сунак у п’ятницю заявив, що Велика Британія планує посилити військову присутність у Північній Європі, включаючи розгортання 20 000 військових у регіоні наступного року, через побоювання через побоювання щодо російських диверсій на об'єктах критичної інфраструктури.

Як передає Укрінформ, про це повідомляє The Independent.
«Цього тижня ми знову переконалися, що нашу безпеку не можна сприймати як належне. Життєво важливо, щоб ми об’єдналися проти тих, хто має злочинні наміри», – заявив британський прем’єр під час зустрічі із лідерами Північної Європи, Балтії та Нідерландів у рамках саміту Joint Expeditionary Force (JEF).
Він сказав, що Британія відправить до країн Північної Європи 20 тисяч солдатів, матросів, морських піхотинців та військовослужбовців авіації, а також вісім кораблів Королівського флоту разом із групою швидкісних реактивних літаків і військових гелікоптерів для допомоги у патрулюванні та стримування загроз із боку Росії.
Окрім цього Сполучене Королівство візьме участь у широкомасштабних військових навчаннях із залученням багатьох країн, йдеться у повідомленні.
JEF, або «Об'єднані експедиційні сили», – це міжнародна структура оборонної співпраці під керівництвом Великої Британії, сформована десятьма країнами: окрім Великої Британії та Фінляндії, до групи входять Нідерланди, Ісландія, Латвія, Литва, Норвегія, Швеція, Данія та Естонія.
Мета її діяльності – розвивати військовий потенціал країн-учасниць, запобігати різноманітним кризам і, за необхідності, спільно діяти у кризових ситуаціях. Основною географічною сферою діяльності JEF є Північна Європа та регіон Балтійського моря.
Як повідомлялося, 12 жовтня уряд Британії оголосив про направлення патрульно-розвідувальних літаків і двох військових кораблів у Східне Середземномор’я задля підтримки Ізраїлю.
Фото: Getty Images