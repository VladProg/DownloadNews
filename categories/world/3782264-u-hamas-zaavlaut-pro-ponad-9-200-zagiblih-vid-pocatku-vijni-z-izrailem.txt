Підконтрольне ХАМАС палестинське Міністерство охорони здоров'я оприлюднило оновлені дані про жертви внаслідок бойових дій з Ізраїлем.

Про це повідомляє Middle East Eye, передає Укрінформ.
За їхніми даними, з 7 жовтня загинуло щонайменше 9 227 осіб, у тому числі 3 826 дітей і 2 405 жінок. Щонайменше 23 516 людей отримали поранення.
Міністерство заявило, що 196 осіб було вбито лише за останні 24 години.
Близько 2100 людей досі вважаються зниклими безвісти в Газі, в тому числі 1200 дітей. Переважна більшість із них вважаються загиблими і похованими під завалами.
За даними Міністерства охорони здоров'я, після 7 жовтня загальна кількість палестинців, вбитих цього року на Західному березі, перевищила 352.
Як повідомляв Укрінформ, Сполучені Штати вважають, що припинення вогню у ситуації, коли Ізраїль завдає ударів у відповідь на дії терористичного угруповання ХАМАС, лише сприятиме перегрупуванню бойовиків та призведе до виникнення нових загроз у регіоні.
Раніше у звіті ООН повідомлялося, що близько 70% загиблих внаслідок бойових дій між Ізраїлем та ХАМАС у секторі Гази – це жінки та діти.
Вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тис. резервістів та почав знищувати військові об’єкти, а також ватажків терористів.
США, ЄС, Україна та низка інших держав засудили атаки по Ізраїлю.