державна дума рф ухвалила закон, який запроваджує довічне позбавлення волі «за державну зраду» й «акт міжнародного тероризму».

Про це повідомляється на Телеграм-каналі ТАСС, передає Укрінформ.
Крім того, у новому законі значно посилюється відповідальність за терористичними статтями.
Нині за статтею про держзраду в рф передбачено ув'язнення на строк від 12 до 20 років.
У росії після її повномасштабного вторгнення в Україну значно побільшало випадків переслідування за держзраду. Причому на таких справах майже завжди стоїть гриф "таємно", а захисники перебувають під підпискою про нерозголошення, тому інформація про суть обвинувачення стає відомою лише в окремих випадках.
Як повідомляв Укрінформ, 17 квітня московський міський суд засудив російського опозиційного політика Володимира Кара-Мурзу до 25 років позбавлення волі. Серед висунутих йому обвинувачень була і держзрада.