Надзвичайний стан, оголошений на грецькому Родосі на тлі руйнівних лісових пожеж, які спустошували острів понад 10 днів, скасовано сьогодні.

Як передає Укрінформ, про це повідомляє Ekathemerini.
"Надзвичайний стан, оголошений на Родосі 20 липня під час руйнівних лісових пожеж, які спустошували острів понад 10 днів, було скасовано сьогодні", - оголосило грецьке міністерство кліматичних криз та цивільного захисту.
Мешканці та гості острова отримали сповіщення за номером екстреної допомоги 112, що їм можна безпечно повернутися до своїх осель.
Кілька фронтів вогню, що охопили острів, були погашені, але в деяких районах полум'я розгорілося знову, і сили цивільного захисту залишаються у стані підвищеної готовності.
Як повідомлялося, лісові пожежі спалахнули у Греції внаслідок посухи та аномально високих температур. У певних регіонах, зокрема на острові Родос, виникла катастрофічна ситуація, яка призвела до масової евакуації місцевого населення та туристів із зони лиха.
Більше 100 лісових пожеж у Греції призвели до викидів понад мільйона метричних тонн вуглецю в атмосферу у липні, що є найбільшим показником щонайменше за 20 років.
Фото: CNN