Уперше від початку повномасштабної війни генерали з Норвегії і Росії зустрілися в Арктиці, щоб обговорити прикордонне співробітництво та пов’язані з цим питання.

Про це повідомляє Reuters, передає Укрінформ.
Про зустріч, яка відбулася в четвер, повідомили 6 жовтня норвезькі збройні сили.
Зустріч між генерал-лейтенантом Інгве Одло, начальником норвезького об'єднаного штабу, і генерал-лейтенантом Станіславом Масловим, начальником прикордонного управління ФСБ Росії в Західній Арктиці, відбулася на кораблі норвезької берегової охорони.
"Важливо проводити такі зустрічі для обговорення викликів і узгодження спільних цілей і необхідних заходів щодо прикордонного співробітництва, рятувальної співпраці та управління рибальством. Це може запобігти нещасним випадкам і непорозумінням між Норвегією і Росією ", - йдеться в заяві Одло.
До складу норвезької делегації, окрім начальника норвезького об'єднаного штабу, увійшли представники берегової охорони Норвегії, норвезький прикордонний комісар і аташе з питань оборони Норвегії в Москві.
Росія і Норвегія мають спільний кордон в Арктиці.
Співпраця на норвезько-російському кордоні базується на двосторонній угоді від 1949 року. Співпраця в галузі рибальства між двома країнами розпочалася в 1970-х роках.
Як повідомляв Укрінформ, Норвегія приєдналась до 11-го пакету санкцій ЄС проти Росії, який було запроваджено у червні, підтримавши всі пакети санкцій ЄС.
Фото: dvidshub.net