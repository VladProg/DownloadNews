Молдова вислала очільника Sputnik Moldova Віталія Денісова через втручання у справи країни.

Як передає Укрінформ, про це повідомляє NewsMaker.
«Рішення про видворення іноземця (Денісова – ред.) ухвалили у зв'язку з його втручанням у внутрішні справи Молдови, що створює загрозу інформаційній безпеці нашої країни», - йдеться у повідомленні Міграційної служби.

Фото: igm.gov.md

За законом, іноземця можуть оголосити «небажаним», якщо він здійснював, здійснює або, ймовірно, має намір провадити діяльність, яка становить загрозу національній безпеці або громадському порядку.
Телеграм-канал Sputnik повідомив сьогодні, що голову Sputnik Moldova Віталія Денісова 13 вересня вислали з Молдови, заборонивши в'їзд у країну на 10 років.
Sputnik Moldova — молдавська філія агентства новин Sputnik, яка входить до державного російського медіахолдингу «Росія сьогодні» (Russia Today).
У Молдові після початку російсько-української війни заблокували сайти sputnik.md та gagauznews.md за інформацію, що розпалює ненависть в умовах надзвичайної ситуації в країні. Після цього Sputnik повідомив, що запустив нові сайти замість заблокованих. Проте у березні 2023 року спецслужби Молдови їх заблокували.
Як повідомляв Укрінформ, Молдова заявила, що видворить 45 російських дипломатів та інших співробітників посольства через їхні «недружні дії».