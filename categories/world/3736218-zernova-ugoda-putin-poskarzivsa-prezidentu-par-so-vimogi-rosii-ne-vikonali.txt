У суботу Володимир Путін та президент Південно-Африканської Республіки Сиріл Рамафоса обговорили мирний план країн Африки щодо припинення війни РФ з Україною та зернову угоду, яка має вирішальне значення для деяких з найбідніших держав світу.

Як передає Укрінформ, про це повідомляє Sky News.
Чорноморська зернова угода має завершитися 17 липня, якщо Росія та Україна не домовляться про її продовження.
Під час розмови Путін знову заявив, що його вимоги не були виконані.
Зернова угода забезпечує безпечний коридор для експорту українського зерна через Чорне море до країн, що розвиваються, її прихильники кажуть, що вона допомагає знизити ціни на продовольство в африканських країнах.
Але Путін відкидає продовження угоди на тій підставі, що Захід повинен усунути перешкоди для експорту російського продовольства та добрив.
Путін також відкинув спробу, здійснену минулого місяця делегацією африканських лідерів, включаючи президента Рамафосу, домогтися домовленості між Україною та Росією щодо «заходів зміцнення довіри», оскільки вони базувалися на принципі відновлення міжнародно визнаних кордонів України.
ПАР виробила менш чіткий підхід до війни РФ проти України, ніж країни Заходу чи такі ключові союзники Москви як Білорусь.
США звинуватили ПАР у наданні зброї Москві у грудні, ці звинувачення представники ПАР заперечують.
Як повідомлялося, 8 липня президент Туреччини Реджеп Тайїп Ердоган на спільній пресконференції з українським лідером Володимиром Зеленським зазначив, що влада країни веде роботу щодо продовження Чорноморської зернової ініціативи та докладає всіх зусиль, щоб збільшити термін її дії на два роки.
17 липня закінчується термін дії зернової угоди. Росія вже заявила, що не має наміру її продовжувати і вимагає, щоб з неї зняли частину санкцій і почали купувати її товари.