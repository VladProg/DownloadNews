Прессекретар президента РФ Дмитро Пєсков підтвердив, що лідер КНДР Кім Чен Ин уже перебуває на території Росії.

Про це повідомляє Інтерфакс, передає Укрінформ.
«Підтверджую. Це справді так», - сказав Пєсков виданню.
Перед тим ЗМІ повідомляли, що Кім Чен Ин прибув на бронепоїзді на станцію «Хасан» Владивостокського регіону Далекосхідної залізниці РФ. Він покинув Пхеньян в неділю в супроводі провідних чиновників правлячої Трудової партії Кореї, уряду та представників збройних сил, заявило північнокорейське держагентство KCNA.
Яким саме буде кінцевий пункт призначення, не зазначається. Однак напередодні Путін прибув до російського міста Владивосток, де відбудеться економічний форум.
Як повідомляв Укрінформ, раніше видання The New York Times із посиланням на американських чиновників писало, що лідер Північної Кореї Кім Чен Ин планує приїхати до Росії цього місяця для зустрічі з президентом країни Володимиром Путіним. Предметом зустрічі може бути можливість постачання Північною Кореєю Росії додаткової зброї для її війни в Україні та іншої військової співпраці.
Ця поїздка стане першим візитом Кіма за кордон за понад чотири роки та першим після пандемії COVID-19.
Попередній візит Кім Чен Ина до Росії відбувся у 2019 році. Він розпочався на станції Хасан, куди прибув поїзд північнокорейського лідера, після чого він відвідав Владивосток.