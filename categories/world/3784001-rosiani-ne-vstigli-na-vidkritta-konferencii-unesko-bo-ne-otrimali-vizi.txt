Представники Росії не змогли взяти участь у заходах 42-ї сесії генеральної конференції ЮНЕСКО, яка відкрилася 7 листопада в Парижі, через несвоєчасне отримання віз.

Про це передає Укрінформ із посиланням на Телеграм-канал МЗС РФ.
Повідомляється, що у відкритті генконференції не брав участь заступник голови російської делегації, директор департаменту з багатостороннього гуманітарного співробітництва та культурних зв'язків МЗС Росії Олександр Алімов. Своєю чергою, відповідальна секретарка комісії РФ у справах ЮНЕСКО Тетяна Довгаленко не була присутня на зустрічі національних комісій країн-членів ЮНЕСКО напередодні генконференції.
Офіційна представниця МЗС країни-агресора Марія Захарова звинуватила у несвоєчасній видачі віз французьку сторону.
Як повідомляв Укрінформ, на початку березня Сполучені Штати не видали візи російським дипломатам, які мали взяти участь у консультаціях «ядерної п'ятірки» у штаб-квартирі ООН.