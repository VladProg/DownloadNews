Президент Південної Кореї Юн Сок Йоль закликав негайно припинити будь-які спроби військового співробітництва з Північною Кореєю на тлі повідомлень, що Росія і КНДР розглядають можливість торгівлі зброєю та оборонними технологіями.

Про це він сказав під час саміту з лідерами Асоціації держав Південно-Східної Азії (АСЕАН) у Джакарті, передає Укрінформ із посиланням на Yonhap.
Юн зробив заяву після того, як New York Times повідомила, що північнокорейський диктатор Кім Чен Ин наступного тижня може поїхати до Владивостока, щоб зустрітися з президентом Росії Володимиром Путіним та обговорити ймовірну угоду про продаж зброї.
Раніше міністр оборони Росії Сергій Шойгу запропонував провести тристоронні військові навчання з КНДР і Китаєм.
«Спроби військової співпраці з Північною Кореєю, які завдають шкоди миру в міжнародному співтоваристві, повинні бути негайно припинені», - сказав Юн, водночас уникнувши прямої згадки Росії.
У повідомленні зазначається, що Північну Корею підозрюють у постачанні зброї Росії для використання у її війні проти України.
Юн також наголосив на необхідності спільної рішучої відповіді міжнародного співтовариства на ядерні та ракетні загрози Північної Кореї для досягнення її повної денуклеаризації.
У цьому контексті він зауважив, що Південна Корея розширить консультації з державами АСЕАН у галузі зброї та оборони, а також зміцнить співпрацю у сфері кібербезпеки, транснаціональної злочинності та безпеки на морі.
Юн прибув до Джакарти у вівторок, щоб взяти участь у серії щорічних самітів за участю АСЕАН, до якої входять Бруней, Камбоджа, Індонезія, Лаос, Малайзія, М’янма (від лютого 2021 року позбавлена права брати участь у самітах – ред.), Філіппіни, Сінгапур, Таїланд і В’єтнам.
Як повідомляв Укрінформ, видання New York Times із посиланням на американських чиновників повідомило, що лідер Північної Кореї Кім Чен Ин планує приїхати до Росії цього місяця для зустрічі з президентом РФ Володимиром Путіним.
Предметом зустрічі може бути постачання Північною Кореєю Росії додаткової зброї для її війни в Україні та іншої військової співпраці.
Фото: Yonhap