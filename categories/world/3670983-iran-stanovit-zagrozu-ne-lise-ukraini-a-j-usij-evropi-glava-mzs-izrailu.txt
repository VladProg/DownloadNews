Міністр закордонних справ Ізраїлю Елі Коен під час візиту до Києва засудив руйнівну діяльність Ірану.

На цьому він наголосив на спільному із главою МЗС України Дмитром Кулебою брифінгу, повідомляє кореспондент Укрінформу.
«Я також хотів би скористатися цією нагодою, аби приєднатися до слів міністра закордонних справ Кулеби у засудженні руйнівної діяльності Ірану, яка поширилася на Україну, створює терор та хаос, вбиває невинних людей. Іран – це країна, яка є країною №1 у фінансуванні тероризму – це ще одне нагадування того, що Іран становить загрозу не тільки для цієї країни, але й для всієї Європи», - сказав Коен.
Глава МЗС підкреслив, що необхідно надіслати дуже чіткий меседж, що терористична діяльність Ірану має бути зупинена.
«Ми стоїмо разом з українцями у заклику покласти кінець іранському террору, і ми будемо працювати на всіх рівнях і на всіх міжнародних майданчиках для того, щоб забезпечити безпеку нашого регіону», - заявив міністр.
Як повідомлялося, міністр закордонних справ Ізраїлю Елі Коен прибув у четвер до Києва - вперше з початку повномасштабного вторгнення рф в Україну.
Фото: Ohad Zwigenberg