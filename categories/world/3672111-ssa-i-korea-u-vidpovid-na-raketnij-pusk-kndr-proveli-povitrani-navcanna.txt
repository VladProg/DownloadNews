Сполучені Штати і Південна Корея провели спільні повітряні навчання за участю американських стратегічних бомбардувальників у відповідь на здійснений КНДР напередодні пуск міжконтинентальної балістичної ракети (МБР) Hwasong-15.

Про це з посиланням на Об’єднаний комітет начальників штабів Південної Кореї повідомляє Reuters, передає Укрінформ.
Під час навчань південнокорейські винищувачі F-35A, F-15K і американські F-16 супроводжували американські стратегічні бомбардувальники B-1B, демонструючи свою обороноздатність і готовність реагувати на ракетну загрозу з боку КНДР.
«Навчання зміцнили спроможність об’єднаних операцій і підтвердили непохитну відданість Сполучених Штатів обороні Корейського півострова та забезпеченню стримування», - йдеться у заяві південнокорейських військових.
Японська телекомпанія Fuji News Network повідомила, що Японія та Сполучені Штати також можуть провести сьогодні спільні навчання повітряних сил.
Як повідомляв Укрінформ, Північна Корея у суботу, 18 лютого, запустила міжконтинентальну балістичну ракету Hwasong-15 у бік Японського моря.
Фото: cde.news