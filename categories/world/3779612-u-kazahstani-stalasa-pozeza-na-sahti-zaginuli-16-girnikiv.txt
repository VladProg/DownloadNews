У Казахстані внаслідок пожежі на шахті імені Костенка, що у Карагандинській області, загинуло 16 людей.

Про це повідомляє Радио Аззатык, передає Укрінформ.
Пожежа сталася 28 жовтня. На момент аварії в шахті перебували 252 людини, на поверхню вивели 205 шахтарів. Під землею ще можуть залишатися десятки людей.
Акім регіону Єрмаганбет Булекпаєв поінформував, що 18 осіб госпіталізовано. На місці працюють 40 рятувальників і 10 одиниць техніки, а також створено оперативний штаб.
На місце виїхав міністр із надзвичайних ситуацій Сирим Шаріпханов.
Генеральна прокуратура розпочала за фактом НП на шахті імені Костенка досудове розслідування за статтею "Порушення правил безпеки при веденні гірничих або будівельних робіт".
Власник шахти, АТ "АрселорМіттал Теміртау", припускає, що пожежа могла розпочатися після вибуху газометану в лаві.
Президент Казахстану Касим-Жомарт Токаєв доручив уряду "припинити інвестиційне співробітництво з "АрселорМіттал-Теміртау"".
Компанії, що контролюється британським мільярдером індійського походження Лакшмі Мітталом, належить низка шахт Карагандинського вугільного басейну. У серпні на іншій шахті компанії, "Казахстанській", під час пожежі загинуло п'ятеро людей, 16 постраждали.
За офіційними даними, на об'єктах "АрселорМіттал Теміртау" за останні 15 років загинуло понад 100 осіб.
Як повідомляв Укрінформ, у Торецьку Донецької області рятувальники протягом 15 годин ліквідовували пожежу, що спалахнула внаслідок влучання по території шахти.
Фото: rawpixel