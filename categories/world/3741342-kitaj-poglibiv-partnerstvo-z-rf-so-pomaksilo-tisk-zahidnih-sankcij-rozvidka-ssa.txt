Американська розвідка вважає, що Китай посилив економічне партнерство з Росією після її повномасштабного вторгнення в Україну, в тому числі сприяв пом’якшенню тиску західних санкцій та обмежень у сфері експортного контролю.

Про це йдеться у звіті Офісу директора Національної розвідки США, оприлюдненому в четвер демократичною меншістю Палати представників американського Конгресу, передає Укрінформ.
«Китай став ще важливішим економічним партнером Росії після її вторгнення в Україну в лютому 2022 року. Пекін використовує різноманітні механізми економічної підтримки Росії, які пом’якшують як вплив західних санкцій, так і заходи експортного контролю»,- зазначається в документі.
При цьому вказується, що КНР збільшила закупівлі російських енергоносіїв, в тому числі нафти й газу, які були переспрямовані з Європи. Пекін також значно збільшив використання своєї валюти, юаня, і власної фінансової інфраструктури в комерційних відносинах з Росією. Це дозволило російським компаніям проводити фінансові операції без обмежень Заходу.
«Крім того, КНР стає все більш важливою опорою для РФ у її військових зусиллях»,- зауважується у звіті.
При цьому вказується на ймовірні постачання Москві ключових технологій та обладнання подвійного призначення, які використовуються в Україні у воєнних цілях. У документі, зокрема, конкретизується, що експорт напівпровідників в Росію значно зріс з 2021 року. Водночас, напівпровідники на сотні мільйонів доларів, виготовлені в США або під американськими брендами, також надходять до Росії – попри на жорсткі західні санкції та експортний контроль.
Як повідомлялося, Конгрес США зобов’язав розвідувальні структури країни на законодавчому рівні регулярно доповідати оцінку того, чи сприяв Китай підтримці Росії в її війні, розв’язаній проти України.