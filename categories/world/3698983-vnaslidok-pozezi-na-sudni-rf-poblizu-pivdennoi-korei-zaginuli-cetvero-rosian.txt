Внаслідок пожежі на російському рибальському судні поблизу міста Ульсан в Південній Кореї загинули чотири члени екіпажу.

Як передає Укрінформ, про це повідомляє Yonhap.
Судно вагою 769 тонн, яке перевозило 100 тонн морепродуктів, прямувало до росії, пожежа розпочалася о 12:43 за місцевим часом.
Після сигналу про лихо берегова охорона Південної Кореї направила на місце події рятувальні кораблі. Вдалося врятувати 21 моряка, два з яких отримали легкі травми. Загалом на борту судна перебували 25 осіб, усі росіяни.
Пізніше четверо членів екіпажу, які вважалися зниклими безвісти, були знайдені мертвими всередині корабля після повної ліквідації пожежі.
Як повідомлялося, у Східному морі, поблизу узбережжя південнокорейського міста Ульсан, вночі на російському рибальському судні сталася пожежа. Морська поліція залучила авіацію й додаткові кораблі для пошуку зниклих безвісти.
Фото: Yonhap