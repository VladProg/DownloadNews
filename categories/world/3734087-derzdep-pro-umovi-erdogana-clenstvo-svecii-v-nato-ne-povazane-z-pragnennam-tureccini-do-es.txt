Сполучені Штати наголошують, що умови турецького президента щодо ухвалення Анкарою заявки Швеції на членство в НАТО взамін на сприяння вступу Туреччини до Євросоюзу, є питаннями, які не можуть бути взаємопов’язаними.

Це підкреслив у понеділок під час пресбрифінгу в Вашингтоні речник Держдепартаменту США Меттью Міллер, передає власний кореспондент Укрінформу.
«Ми вважаємо, що це – окремі питання. Ми підтримуємо давні прагнення Туреччини приєднатися до ЄС, але це є окремим питанням, ніж вступ Швеції до НАТО», - зауважив представник зовнішньополітичного відомства США.
Він підкреслив, що Швеція виконала необхідні вимоги для того, щоби стати членом Північноатлантичного альянсу.
«Ми вважаємо, що настав час для Швеції приєднатися до НАТО, і ми сподіваємося, що Туреччина це підтримає»,- зазначив Міллер.
Він також поінформував, що Держсекретар США Ентоні Блінкен роз’яснив цю позицію у недавній розмові з міністром закордонних справ Туреччини Хаканом Фіданом.
Як повідомляв Укрінформ, турецький президент Реджеп Таїп Ердоган у понеділок висунув умову, що його країна схвалить заявку Швеції щодо приєднання до НАТО після того, як лідери ЄС відкриють шлях для вступу Туреччини до Європейського Союзу.