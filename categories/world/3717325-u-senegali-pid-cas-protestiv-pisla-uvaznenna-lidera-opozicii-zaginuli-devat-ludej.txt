Дев'ять людей загинули під час протестів, що спалахнули після винесення вироку лідеру сенегальської опозиції Усману Сонко.

Про це повідомляє DW з посиланням на владу, передає Укрінформ.
У західноафриканській країні Сенегал спалахнули масові вуличні протести на тлі судового процесу над опозиціонером Усманом Сонко, в результаті яких загинуло 9 людей.
У четвер сенегальський суд виніс колишньому кандидату в президенти вирок у вигляді двох років ув'язнення за "розбещення молоді", але натомість зняв з нього звинувачення у зґвалтуванні.
Сонко, який користується особливою популярністю серед молодих виборців, неодноразово заявляв, що звинувачення у зґвалтуванні були наклепом, щоб перешкодити йому балотуватися на посаду президента наступного року. Він бойкотував судовий процес, але в неділю поліція примусово повернула його в місто Дакар до винесення вердикту.
Адвокат Сонко зазначив, що з таким вироком він не може бути кандидатом в президенти. Після цього партія політика заявила, що вирок є частиною політичної змови, і закликала громадян у своїй заяві "припинити будь-яку діяльність і вийти на вулиці".
У результаті зіткнень прихильників критика чинної влади і поліції загинуло дев'ять осіб. За даними міністра внутрішніх справ Антуана Фелікса Абдулай Діома, трагічні події сталися в Дакарі і Зігіншорі.
Фото: Getty Images