Міністерство закордонних справ Нідерландів повідомило в неділю, що троє громадян Нідерландів загинули, внаслідок аварії легкомоторного літака в гірському районі на північному заході Хорватії.

Як передає Укрінформ, про це повідомляє агенція Reuters.
Згідно з даними хорватських слідчих, катастрофа сталася приблизно опівдні за місцевим часом в суботу у лісі поблизу міста Огулін після того, як зареєстрований у Нідерландах літак зник з радарів під час виконання рейсу з Марібора в Словенії до міста Пула на хорватському узбережжі.
Головний авіаінспектор Данко Петрін повідомив журналістам, що усі пасажири літака загинули внаслідок інциденту, а уламки літака було пошкоджено вогнем.
«Нам знадобиться аналіз ДНК, тому що місце аварії таке, що ми не могли візуально визначити точну кількість людей», — зазначив Петрін.
Він додав, що загинули всі люди на борту разом з пілотом, пасажирами були зареєстровані двоє людей.
Речниця міністерства закордонних справ Нідерландів Феліція Беккер повідомила Reuters, що внаслідок аварії загинули троє громадян Нідерландів.
Причина аварії поки невідома, але розслідування триває, повідомили хорватські слідчі.