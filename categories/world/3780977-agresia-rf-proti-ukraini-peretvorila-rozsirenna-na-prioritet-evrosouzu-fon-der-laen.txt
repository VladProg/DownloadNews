Російська агресія проти України спричинила глобальні геополітичні зсуви, і це стало однією з причин, чому зараз ЄС розглядає власне розширення як пріоритетне питання порядку денного.

Про це у Белграді під час пресконференції за підсумками зустрічі з президентом Сербії Александаром Вучичем заявила президент Єврокомісії Урсула фон дер Ляєн, повідомляє кореспондент Укрінформу.
«Війна в Україні призвела до глибокого геополітичного зсуву. З тією турбулентністю, яку ми бачимо сьогодні, є фактом, що Європейський Союз розглядає розширення як пріоритет порядку денного. Ми маємо бути готовими, й країни-кандидати також мають бути готовими до розширення ЄС», - наголосила фон дер Ляєн.
Вона зауважила, що в часи глобальної турбулентності країни ЄС мають докласти зусиль, щоб зміцнити безпеку європейського континенту. Розширення ЄС є тим шляхом, яким цього можна досягти.
«Ми хочемо, щоб Сербія приєдналася до нашого Європейського Союзу. Ця пропозиція заснована на довірі, на рівності та партнерстві, це обіцянка миру й заможності, це унікальна можливість, яка відкривається просто зараз і яку будь-хто інший навряд чи може досягти…Тож моє послання складається з двох частин. Будь-ласка, давайте зробимо нашу «домашню роботу», ви – робіть вашу «домашню роботу», і давайте скористаємося моментом, щоб дійсно зробити змістовний крок вперед у процесі розширення ЄС», - зазначила президент Єврокомісії.
Вона додала, що ЄС очікує від Сербії наступного кроку – зближення позицій у питаннях зовнішньої політики.
«Ми хочемо розраховувати на Сербію як на надійного європейського партнера, якій відстоюватиме наші спільні принципи та цінності… Нам потрібна нормалізація між Сербією й Косовом. Усі питання можуть вирішуватися шляхом двостороннього діалогу за сприяння ЄС. Це кращий шлях до майбутнього, в якому Сербія стане членом Європейського Союзу», - додала Урсула фон дер Ляєн.
Вона заявила, що атака, яка відбулася 24 вересня на півночі Косова, є абсолютно неприйнятною. Нападники мають бути притягнуті до відповідальності та постати перед правосуддям.
За словами президента Єврокомісії, критично важливо для обох сторін - Сербії й Косова - долучитися до діалогу та пройти шляхом нормалізації відносин, не гаяти часу й виконати всі досягнуті домовленості та угоди.
У свою чергу, президент Александар Вучич зазначив, що Сербія є однією з ключових країн регіону Західних Балкан за рівнем економічного співробітництва із Євросоюзом. Водночас, за його словами, питання подальшого розвитку країни не мають суперечити її національним інтересам.
«Для нас визнання незалежності Косова не є питанням. Я говорив це багато разів, і я не вагаюся повторити це перед президентом Єврокомісії. Ми знаємо, якими є наші зобов’язання, і ми готові їх виконувати. Але я маю сказати про одну річ. Це не провина президента Єврокомісії, що за 11 років, за всіх досягнутих домовленостей, Приштина не виконала зобов’язання - заснувати спільноту сербських муніципалітетів. Я знаю всі балканські «трюки», які підказують, що ми ще довго цього не побачимо… Тож, наша країна має розвиватися і при цьому дбати про свої національні інтереси», - сказав Вучич.
Як повідомлялося, президент Єврокомісії Урсула фон дер Ляєн продовжує турне країнами Західних Балкан перед оприлюдненням чергової доповіді Єврокомісії щодо прогресу країн-кандидатів та потенційних кандидатів на шляху до членства в ЄС. Як очікується, такий звіт Єврокомісія оприлюднить на початку листопада. Документ вперше охоплюватиме аналіз зусиль України та Молдови, а також Грузії на шляху до європейської інтеграції.
Україна розраховує на позитивну оцінку своїх зусиль у доповіді Єврокомісії, що може дозволити Європейській раді відкрити формальні переговори з Україною про членство вже до кінця цього року.