Британські літаки були підняті зранку 21 серпня, реагуючи на появу двох російських бомбардувальників на північ від Шетландських островів у Шотландії.

Про це йдеться в поширеній 22 серпня заяві міністерства оборони Великої Британії, передає Укрінформ із посиланням на Радіо Свобода.
У міністерстві заявили, що літаки спостерігали за бомбардувальниками Ту-142, коли вони проходили «в межах північної зони повітряного патрулювання НАТО». Реактивні літаки Королівських ВПС Typhoon були відправлені з військового аеродрому Лоссімут на північному сході Шотландії.
«Екіпажі Королівських ВПС у Лоссімуті постійно спостерігають за повітряним простором Сполученого Королівства і завжди готові миттєво вжити заходів, щоб гарантувати безпеку нашої країни», — сказав у заяві міністр збройних сил Джеймс Гіппі.
За даними міністерства, після виконання місії британські літаки повернулися на свою базу.
Інциденти за участю російських і західних літаків почастішали на тлі повномасштабного вторгнення Росії в Україну.
Як раніше повідомляло агентство, останній раз літаки Королівських ВПС перехоплювали російські бомбардувальники 14 серпня.