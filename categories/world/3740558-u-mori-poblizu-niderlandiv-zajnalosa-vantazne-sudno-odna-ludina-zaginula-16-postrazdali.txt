У Північному морі поблизу Нідерландів зайнялося вантажне судно, внаслідок чого одна людина загинула та 16 постраждали.

Про це повідомляє NOS, передає Укрінформ.
Судно Fremantle Highway, яке перевозило 3 тисячі автомобілів, прямувало з німецького Бремергафена до Порт-Саїда, що в Єгипті.

Берегова охорона Нідерландів повідомила, що судно зайнялося у Північному морі, за 30 км від нідерландського острова Амеланд.
Ймовірною причиною пожежі називають займання в одному з 25 електромобілів на борту. Вогонь швидко поширився на інші машини.

На борту судна перебувало 23 людини. Семеро з них стрибнули у море, після чого їх витягли з води рятувальники. Решту людей евакуювали гелікоптером.
За попередньою інформацією, шістнадцять постраждалих доправлено до лікарень. Усі вони мають проблеми з диханням.

Як повідомляв Укрінформ, у червні на півдні Філіппін зайнявся пором Esperanza Star, усіх 120 людей, які були на борту, евакуювали.