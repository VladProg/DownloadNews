Державний секретар США Ентоні Блінкен провів переговори в четвер у Рамаллі з лідером Палестинської автономії Махмудом Аббасом, підтвердивши прихильність Вашингтона безпеці й свободі палестинців на Західному березі.

Про це повідомили в Держдепартаменті США за результатами зустрічі, передає власний кореспондент Укрінформу.
«Блінкен обговорив поточні зусилля щодо прискорення доправлення гуманітарної допомоги до Гази, в тому числі шляхом збільшення тривалості гуманітарних пауз»,- зауважили в американському відомстві.
Крім того, держсекретар США засудив насильство екстремістів проти палестинських мирних жителів на Західному березі річки Йордан і заявив, що продовжуватиме наполягати на повній відповідальності винних.
Під час переговорів була також підтверджена «нагальна потреба в заходах для посилення безпеки й свободи палестинців на Західному березі».
При цьому глава Держдепартаменту знову підкреслив, що Сполучені Штати залишаються відданими просуванню кроків для розвитку Палестинської держави.
Як повідомляв Укрінформ, у четвер державний секретар США зустрівся з вищим політичним і військовим керівництвом Ізраїлю, обговоривши питання звільнення заручників та збільшення гуманітарної допомоги жителям Гази. Він також підтвердив, що Сполучені Штати підтримують право Ізраїлю на самозахист із дотриманням міжнародного гуманітарного права.
Фото: Pool