Міністри закордонних справ Китаю та Угорщини Цінь Ган та Петер Сійярто провели «поглиблений обмін думками» щодо України.

Про це повідомляє Міністерство закордонних справ КНР, передає кореспондент Укрінформу.
Цінь назвав Китай і Угорщину «хорошими друзями та хорошими партнерами», відносини між якими «увійшли в найкращий період в історії».
«Китай готовий продовжувати планувати двосторонні відносини зі стратегічної та довгострокової перспективи, підтримувати обміни з Угорщиною на високому рівні, поглиблювати стратегічну взаємну довіру… та спільно реагувати на ризики і виклики», - сказав головний китайський дипломат.
Він також висловив сподівання, що ЄС сформує «об’єктивне і правильне розуміння Китаю» та проводитиме позитивну й прагматичну політику щодо КНР.
Зі свого боку Сійярто назвав Китай "стратегічним партнером, який дає можливості для розвитку". За його словами, Угорщина вітає китайські інвестиції і виступає проти «відокремлення та роз’єднання», «рішуче підтримує» поглиблення співпраці між Китаєм та країнами ЦСЄ та Європейським Союзом.
Як повідомляв Укрінформ, міністр закордонних справ і зовнішньоекономічних зв’язків Угорщини Петер Сійярто здійснює візит до Китаю, де планує обговорити план мирного врегулювання ситуації в Україні.
Фото: fmprc.gov.cn