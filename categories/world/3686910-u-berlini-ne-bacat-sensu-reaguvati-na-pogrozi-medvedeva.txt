У німецькому уряді не бачать сенсу коментувати чергові випади заступника голови радбезу рф дмитра медведєва на адресу ФРН.

Про це сказав на брифінгу у п’ятницю речник федерального уряду Штеффен Гебештрайт, передає кореспондент Укрінформу.
«Я не маю бажання реагувати на подібні провокації, вони говорять самі за себе», - сказав речник.
Як повідомлялося, медведєва обурила заява міністра юстиції ФРН про те, що в разі, якщо володимир путін опиниться у Німеччині, він буде виданий Гаазі на підставі ордера на арешт від Міжнародного кримінального суду. Традиційно використовуючи нецензурну лексику, медведєв заявив, що арешт путіна за рішенням МКС означатиме оголошення війни росії, та пригрозив ракетним ударом по Бундестагу, офісу канцлера.