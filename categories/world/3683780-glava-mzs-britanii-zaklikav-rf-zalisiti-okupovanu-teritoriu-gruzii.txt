Велика Британія підтримує суверенітет і територіальну цілісність Грузії та закликає росію виконати свої зобов'язання за Угодою про припинення вогню від 2008 року.

Про це державний секретар із закордонних справ, справ Співдружності та розвитку Сполученого Королівства Джеймс Клеверлі заявив у Тбілісі на спільному з главою МЗС Грузії брифінгу, передає Укрінформ із посиланням на Ехо Кавказу.
«Повномасштабне вторгнення росії в Україну, повне ігнорування міжнародного права для вас не дивно. Агресія росії у Грузії в 2008 році, що призвела до анексії Південної Осетії та Абхазії, розлучає сім'ї та позбавляє грузинів можливості відвідувати свої священні релігійні місця, а також землі своїх предків. Ми продовжуємо підтримувати ваш суверенітет та територіальну цілісність. Південна Осетія та Абхазія є невід'ємними частинами Грузії, і ми закликаємо росію дотримуватися Угоди про припинення вогню від 2008 року», – заявив Клеверлі.
Він наголосив, що, як і у випадку з українцями, грузини мають суверенне право вирішувати майбутнє своєї країни без втручання ззовні, «і ми це поважаємо». За словами британського міністра, саме тому Лондон підтримує євроатлантичні прагнення Тбілісі.
Глава британської дипломатії прибув до Грузії з дводенним офіційним візитом увечері 16 березня. Він зустрівся з представниками громадянського сектору та з прем'єр-міністром Грузії Іраклієм Гарібашвілі. Клеверлі відвідає лінію розмежування на де-факто кордоні із Південною Осетією.
Це перший візит глави зовнішньополітичного відомства Великої Британії до Грузії з 2016 року.
В уряді Сполученого Королівства повідомили, що під час візиту Клеверлі оголосить про збільшення фінансової допомоги Грузії з огляду на загрозу з боку рф.
Фото з сайту sova.news