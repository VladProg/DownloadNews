Прем'єр-міністр Румунії Марчел Чолаку здійснив візит до Ізраїлю, де висловив солідарність із ізраїльським народом і рішуче засудив терористичні атаки ХАМАС.

Про це він повідомив у соцмережі Х, передає Укрінформ.
«Я приїхав до Ізраїлю, щоб безпосередньо передати ізраїльському народу і румунській діаспорі в Ізраїлі послання миру, рішуче засуджуючи терористичні звірства ХАМАСу», - написав Чолаку.
Румунський прем’єр також закликав сприяти створенню гуманітарних коридорів у Газі.
«У моїх дискусіях з прем'єр-міністром Нетаньягу я визнав право Ізраїлю на самооборону, поважаючи при цьому міжнародне гуманітарне право. Цивільні особи, жінки та діти, повинні бути врятовані», - зазначив Чолаку, наголосивши на необхідності та невідкладності встановлення тривалого миру на Близькому Сході. Він запевнив, що Румунія готова надати надзвичайну допомогу в будь-який час, поки ця мета не буде досягнута.
Як повідомляв Укрінформ, прем’єр-міністр Ізраїлю Беньямін Нетаньягу під час зустрічі із військовими 14 жовтня заявив про наближення «нового етапу» війни проти угруповання ХАМАС.