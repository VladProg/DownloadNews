Росія планує наступного року збільшити витрати на оборону до 6% валового внутрішнього продукту країни на тлі війни проти України.

Як передає Укрінформ, про це повідомляє Bloomberg після ознайомлення з драфтовим проєктом бюджету РФ на 2024 рік.
Планується встановити витрати на оборону на рівні 6% ВВП Росії у 2024 році проти 3,9% у 2023 році та 2,7% у 2021 році.
Згідно з драфтовим документом, який уряд РФ обговорить у п’ятницю, витрати на оборону зростуть до 10,8 трильйона рублів (112 мільярдів доларів США) у 2024 році з 6,4 трильйона рублів (66 мільярдів доларів США) цього року.
Прогнозований оборонний бюджет буде втричі більший порівняно з 3,6 трильйонами рублів (37,4 мільярда доларів США), виділеними в 2021 році, в останній рік перед тим, як президент РФ Путін почав вторгнення в Україну в лютому 2022 року.
Очікується, що витрати на засекречені статті бюджету зростуть майже вдвічі.
У разі ухвалення російського бюджету в цій редакції, наступного року витрати на оборону в РФ перевищать соціальні витрати, навіть у той час, коли Кремль готується до президентських виборів у березні 2024 року та коли економіка країни знаходиться під тиском безпрецедентних міжнародних санкцій.
Як повідомляв Укрінформ, через тривалу війну та впроваджені проти Росії санкцій економіка держави-агресора починає поступово розвалюватися.