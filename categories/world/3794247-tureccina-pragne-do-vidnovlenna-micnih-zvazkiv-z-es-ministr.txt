Туреччина вітає останній звіт Європейської комісії про «стан політичних, економічних і комерційних відносин між Євросоюзом і Туреччиною», і прагне відновити зв’язок з ЄС.

Про це повідомляє Укрінформ з посиланням на повідомлення міністра казначейства та фінансів Туреччини Мехмета Шімшека в соцмережі Х.
«Ми вітаємо останній звіт Європейської комісії про «стан політичних, економічних і торгових відносин між ЄС і Туреччиною». Заходи, запропоновані Комісією та високим представником, надихають і вказують на позитивні зрушення… Ми хотіли б знову міцно прив’язати Туреччину до Європейського Союзу. Туреччина і ЄС разом, сильніші”, - написав міністр.
Зазначається, що в Туреччині позитивно оцінили заклик Єврокомісії до:

відновлення діалогів високого рівня між ЄС і Туреччиною з питань економіки, енергетики та транспорту;
відновлення засідань Ради асоціації та політичного діалогу високого рівня на міністерському рівні;
пожвавлення дискусій щодо проекту рамок переговорів щодо модернізації митного союзу ЄС-Туреччина,
запрошення Європейського інвестиційного банку відновити діяльність у всіх секторах Туреччини;
послаблення візових обмежень для турецьких бізнесменів, студентів, громадян Туреччини з членами сімей в ЄС.

Як повідомляв Укрінформ, раніше в Анкарі розкритикували звіт Єврокомісії щодо розширення ЄС до 2023 року як несправедливий та упереджений підхід стосовно Туреччини та подвійні стандарти. А також доповідь Європейського парламенту по країні за 2022 рік, яка, вважають в Туреччині, містить необґрунтовані звинувачення та упереджені твердження, тоді як слід зосередитися на вступі країни в ЄС. Після оприлюднення цього документу президент Ердоган заявив, що Туреччина може «піти різними шляхами» з ЄС, зокрема з огляду на останню доповідь Європарламенту по Туреччині.