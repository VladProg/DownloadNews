Повені в регіоні Емілія-Романья на півночі Італії спричинили збитків на загальну суму понад сім мільярдів євро.

Про це заявила заступниця губернатора регіону з питань цивільного захисту Ірен Пріоло, передає Укрінформ із посиланням на ANSA.
"Точної оцінки поки що немає, але загальні збитки перевищують сім мільярдів", - сказала Пріоло.
Зазначається, що на ліквідацію наслідків повеней та відбудову уряд виділив близько 2 мільярдів євро. Кошти спрямовані переважно для потреб бізнесу.
За словами Пріоло, загальні збитки будуть набагато більшими – з урахуванням пошкодженої інфраструктури.
Як повідомлялося, унаслідок катастрофічної повені у північному регіоні Італії Емілія-Романья загинули 14 осіб. За 36 годин там випала піврічна норма опадів.
Фото: Ansa/us soccorso alpino e speleologico