Влада Північної Кореї дозволила партійно-урядовій делегації Китаю відвідати країну для участі в урочистостях до 70-ї річниці перемир’я в Корейській війні.

Про це повідомляє Yonhap, передає Укрінформ.
Як зазначається, у КНДР до 70-ї річниці підписання угоди про перемир'я плануються масштабні святкування, включаючи військовий парад.
Центральне інформаційне агентство Північної Кореї повідомило, що китайська делегація на чолі з членом Політбюро ЦК КП Китаю Лі Хунчжуном відвідає країну для участі в урочистостях. Візит відбудеться на запрошення Центрального комітету правлячої Робітничої партії КНДР та уряду.
Це перший відомий випадок, коли Північна Корея запрошує іноземних гостей, відколи країна у 2020 році закрила кордон з метою стримування пандемії COVID-19.
Вантажні перевезення між КНДР і Китаєм частково відновилися торік.
Корейська угода про перемир'я була підписана 27 липня 1953 року. Документ підписали генерал-лейтенант армії США Вільям Гаррісон, який представляв командування ООН, північнокорейський генерал Нам Іль, який представляв Корейську народну армію і Китайську народну добровольчу армію.
Як повідомлялося, країни «Великої сімки», Європейський Союз і ще три держави планують офіційно звернутися в ООН до Китаю з проханням перекрити Північній Кореї можливості обходити санкції Ради безпеки ООН, використовуючи китайські територіальні води.