Міністр закордонних справ Італії Антоніо Таяні виключив варіант військового втручання Заходу в ситуацію в Нігері, де стався військовий переворот.

Про це повідомляє ANSA, передає Укрінформ.
«Я вважаю, що ми мусимо чинити тиск для повернення демократії в Нігері, але будь-яке військове втручання Заходу слід виключити, оскільки воно буде розглядатися як нова колонізація», - заявив Таяні.
У середу в римському аеропорту "Чампіно" приземлився спеціальний рейс ВПС Італії з Ніамея (Нігер), яким прибули 87 людей.
На борту Boeing 767 перебували 36 італійців, 21 американець, четверо болгар, двоє австрійців, громадянин Нігерії, Нігеру, Угорщини та Сенегалу.
«Ми задоволені, тому що нам вдалося повернути до Італії всіх наших співвітчизників, які просили про це», - сказав Таяні.
Як повідомляв Укрінформ, у Нігері група військових заявила про усунення від влади демократично обраного президента Мохамеда Базума та його уряду.
2 серпня Нігер відкрив сухопутні та повітряні кордони з п'ятьма сусідніми країнами.
Фото: European External Action Service Follow/Flickr