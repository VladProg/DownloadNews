У липні 2023 року президент Росії Володимир Путін підписав рекордну кількість секретних указів, 62% документів не були опубліковані.

Про це йдеться у дослідженні «Медіазони», передає Укрінформ.
Як зазначає видання, 12 секретних указів були підписані у період з 27 по 31 липня, це максимальний показник за весь час повномасштабної війни Росії проти України. Липневий показник поступається лише показнику в січні 1999 року, коли в Росії засекречено було 64% указів президента.
За підсумками перших семи місяців цього року 48% усіх указів було засекречено.
Найчастіше, зазначає «Медіазона», секретні укази стосуються нагородження учасників війни проти України, зокрема посмертно. Так, на початку російської повномасштабної агресії у березні 2022 року частка секретних указів досягала 54%, тепер вона піднялася ще вище на тлі українського контрнаступу, вважають автори дослідження.
«Медіазона» проаналізувала всі укази президента Росії, опубліковані з початку року. Кожен із них має порядковий номер. Якщо якийсь номер пропущений, то указ був визнаний секретним.

Нагадаємо: Росія взагалі не повідомляє офіційних даних про своїх загиблих. Міністерство оборони РФ востаннє звітувало про втрати 21 вересня 2022 року, повідомивши про загибель 5937 осіб.