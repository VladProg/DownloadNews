Міжнародний кримінальний суд (МКС) має юрисдикцію розглядати справи щодо потенційних воєнних злочинів, скоєніих після нападу ХАМАСу, навіть якщо Ізраїль не є державою-членом.

Про це в інтерв'ю Reuters сказав прокурор МКС Карім Хан, повідомляє кореспондент Укрінформу.
За словами прокурора МКС, окуповані палестинські території включно із сектором Гази потрапляють під юрисдикцію Суду, тобто Суд має повноваження переслідувати ХАМАС, який зараз фактично керує Газою.
“Якщо є докази того, що палестинці, чи то ХАМАС, чи то "Бригада Аль-Кудс", чи то збройне крило ХАМАСу, чи то будь-яка інша особа чи будь-який громадянин будь-якої держави-учасниці, скоїли злочини. Так, у нас є юрисдикція, де б вони не були скоєні, зокрема й на території Ізраїлю”, - заявив Хан.
Він також наголосив, що "умисне вбивство, захоплення заручників є серйозними порушеннями Женевської конвенції”.
Міжнародний кримінальний суд з 2021 року проводить розслідування на окупованих палестинських територіях щодо можливих воєнних злочинів і злочинів проти людяності.
Ізраїль не визнає юрисдикції МКС.
Як повідомляв Укрінформ, вранці 7 жовтня палестинське ісламістське угруповання ХАМАС здійснило масовану атаку на Ізраїль.
Ізраїль офіційно оголосив стан війни та мобілізував 300 тисяч резервістів для відповіді на атаку.
Фото: ICC-CPI