Міністерство закордонних справ Ірану викликало тимчасово повірених у справах Швеції та Данії в Тегерані, щоб висловити протест проти спалення та пошкодження примірників Корану демонстрантами у двох країнах.

Про це повідомляє IRNA, передає Укрінформ.
Заступник генерального директора Департаменту з прав людини МЗС Ірану рішуче засудив продовження актів з осквернення Корану у Швеції та Данії. Він заявив, що Ісламська Республіка Іран вважає, що уряди цих країн несуть повну відповідальність за серйозні наслідки.
Також він застеріг від повторення подібних дій і закликав представників Швеції та Данії дотримуватись міжнародних зобов'язань, заснованих на статтях 19 та 20 Міжнародного пакту про громадянські та політичні права.
Нагадавши позиції своїх країн щодо засудження будь-якої образи Корану, офіційні особи Швеції та Данії заявили, що уряди країн «сповнені рішучості запобігти подібним діям шляхом внесення змін до своїх внутрішніх законів».
Як повідомляв Укрінформ, Служба безпеки Швеції (SAPO) заявила про підвищення оцінки рівня загрози країні до 4 за п’ятибальною шкалою на тлі зростання міжнародної напруги після акцій зі спаленням Корану.
У Швеції та Данії неодноразово відбувалися акції зі спалення примірників Корану. Низка країн, таких як Катар, Йорданія, Марокко, Туреччина, ОАЕ, Іран, Ірак і Ємен, висловили протести у відповідь.
Фото: ru.irna.ir/news