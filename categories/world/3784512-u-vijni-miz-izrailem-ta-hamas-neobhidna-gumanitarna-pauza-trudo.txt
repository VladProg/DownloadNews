Канада виступає за оголошення гуманітарної паузи у війні між Ізраїлем та ХАМАС, що дозволить допомогти цивільному населенню.

Як повідомляє кореспондент Укрінформу, про це в Оттаві заявив прем’єр-міністр Канади Джастін Трюдо.

“Місяць тому ХАМАС здійснив страхітливий напад на безневинних людей в Ізраїлі. Відтоді ми бачимо насильство й страшні зображення вбитих родин, літніх людей, матерів, дітей. Ми бачимо їх кожного вечора на телебаченні й у соціальних мережах. Канадцям болить й вони волають, що це має припинитися. Саме тому ми закликаємо до гуманітарної паузи”, - підкреслив Трюдо.

За його словами, гуманітарна пауза “дозволить звільнити усіх заручників й продовжити нашу роботу із виведення іноземців з Гази”. “Потрібна достатньо тривала пауза, аби не лише почати доправляти допомогу, але й передати ресурси, ліки й підтримку, поки ми працюватимемо над деескалацією ситуації не лише в Газі, але й на Західному Березі, де збільшилося насильство”, - зазначив глава канадського уряду.

Трюдо наголосив, що досі існує небезпека поширення конфлікту на територію Лівану. “Під час гумпаузи ми почнемо робити складну роботу, необхідну для повернення до дводержавного вирішення й уявляти, яким може бути довготермінове майбутнє Палестинської держави, яка існуватиме у безпеці поруч із безпечною, життєздатною й успішною державою Ізраїль”, - зауважив прем’єр Канади.

Трюдо додав, що кожен день продовження страждань мільйонів жителів регіону “ускладнює досягнення цієї кінцевої мети”.

Як повідомляв Укрінформ, пропускний пункт «Рафах» на кордоні між Єгиптом і сектором Гази, через який впродовж останніх днів відбувалася евакуація громадян іноземних держав, у тому числі України й Канади, у середу був закритий з міркувань безпеки