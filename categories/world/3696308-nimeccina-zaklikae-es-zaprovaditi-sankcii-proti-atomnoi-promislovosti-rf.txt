Уряд Німеччини закликає ЄС запровадити санкції проти атомної промисловості росії, оскільки очевидним є те, що кремль навмисно використовує залежності в енергетичному секторі як засіб тиску.

Про це заявив агенції dpa міністр економіки ФРН Роберт Габек, передає Укрінформ.
«Тому уряд Німеччини зараз висловився на адресу Європейської комісії за включення цивільного ядерного сектору. Це має бути частиною наступного пакету санкцій», - сказав міністр, який є одним із керівників «Зеленої» партії.
Серед інших сфер діяльності - росія постачає уран для ядерного палива іншим країнам, а на своїй території зберігає радіоактивні відходи, в тому числі з Європи.
Габек упевнений у необхідності стати більш незалежним від росії у рамках ЄС. За його словами, вже пройдено «великий шлях у багатьох сферах, у тому числі в енергетиці», втім, це поки що не торкнулося атомного сектору.
Глава Мінекономіки ФРН назвав невиправданим, що цей сектор все ще отримує преференції. «Ядерні технології є надзвичайно чутливою сферою, а росія вже не може вважатися тут надійним партнером», - зауважив він.
Габек визнав, що буде потрібний перехідний період, але важливо почати і «не ухилятися від рішучих дій у цій сфері».
Політик раніше закликав ввести санкції проти країн, які отримують уран з росії, незважаючи на війну. Про це він, як повідомлялось, заявив в інтерв’ю Німецькому радіо відразу після поїздки до Києва на початку квітня.
Серед країн, які отримують ядерне паливо з рф, зокрема, Угорщина.