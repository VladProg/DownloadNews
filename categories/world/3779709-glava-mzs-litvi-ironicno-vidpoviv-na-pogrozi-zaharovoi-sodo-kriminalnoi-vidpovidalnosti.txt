Міністр закордонних справ Литви Габріелюс Ландсбергіс з іронією відповів на погрози представниці МЗС РФ Марії Захарової стосовно кримінальної відповідальності, яка йому загрожує за "поширення екстремістських ідей" щодо Росії.

Про це повідомляє Delfi, передає Укрінформ.
«Сподіваюся, що трибунал для російського керівництва за агресію проти України буде проведений швидше, ніж трибунал для Г. Ландсбергіса в Росії», - зазначив глава МЗС Литви у коментарі, переданому литовським ЗМІ.
Напередодні представниця МЗС Росії Марія Захарова на пресконференції заявила, що Ландсбергіс нібито неодноразово висловлював "екстремістські ідеї" щодо Росії, за що йому в РФ загрожує кримінальна відповідальність.
Про які саме заяви литовського міністра йдеться, Захарова не уточнила.
Напередодні Габріелюс Ландсбергіс нагадав, що Європейський Союз поки що передав Україні лише 300 тисяч артилерійських снарядів з обіцяного мільйона, і закликав активізувати зусилля у цьому напрямку.
Як повідомлялося, 17 березня судді Міжнародного кримінального суду (МКС) видали ордери на арешт президента РФ Володимира Путіна та російського дитячого омбудсмена Марії Львової-Бєлової. Їх підозрюють у воєнних злочинах - незаконних депортації та переміщенні населення, зокрема дітей, з окупованої території України щонайменше з 24 лютого 2022 року.

Україна спільно з партнерами просуває створення спеціального трибуналу для притягнення до кримінальної відповідальності керівництва Російської Федерації за скоєння злочину агресії.
До коаліції (Core Group) зі створення спеціального трибуналу щодо злочину агресії Росії проти України увійшли представники 38 держав та декілька представників міжнародних організацій.