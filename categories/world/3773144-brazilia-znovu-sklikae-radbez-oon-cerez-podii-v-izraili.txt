Бразилія, яка головує в Раді Безпеки ООН, скликає засідання на п’ятницю, 13 жовтня, щоб обговорити конфлікт між Ізраїлем та ХАМАС.

Про це повідомляє The Times of Israel, передає Укрінформ.
У МЗС Бразилії заявили, що міністр закордонних справ Мауро Вієйра перервав поїздку в Азію, щоб поїхати «до Нью-Йорка для участі в засіданні Ради Безпеки Організації Об’єднаних Націй, скликаному Бразилією... для розгляду ситуації в секторі Газа».
Раніше Бразилія скликала екстрене засідання Ради Безпеки ООН 8 жовтня, наступного дня після того, як ХАМАС здійснив раптовий напад на Ізраїль. Однак тоді Радбез ООН не ухвалив жодних рішень, оскільки думки членів розділилися щодо політики стосовно Ізраїлю і палестинців.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.