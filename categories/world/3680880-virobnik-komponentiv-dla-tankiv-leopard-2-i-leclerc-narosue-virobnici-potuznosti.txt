Німецька промислова група Renk, яка виробляє компоненти для танків Leopard 2 та Leclerc, нарощує потужності і збільшує кількість працівників.

Про це повідомляє Bloomberg, передає Укрінформ.
За словами директора Зузанне Віганд, у 2022 році компанія збільшила штат працівників на 13%, а також наростила виробництво з огляду на плани німецького уряду збільшити видатки на оборону в найближчі роки.
«Ми почали нарощувати потужності без конкретних замовлень, щоб забезпечити собі хороші позиції, коли вони надійдуть», — сказала вона.
Віганд очікує, що німецькі військові закупівлі, які зазвичай становлять близько 10% оборонних продажів Renk, у майбутньому становитимуть більшу частину бізнесу.
Renk спеціалізується на виробництві коробок передачі для військової техніки, зокрема виробляє компоненти для німецьких танків Leopard 2 і французьких Leclerc.
Як повідомлялося, міністр національної оборони Польщі Маріуш Блащак заявив, що обговорив створення хабу в Польщі для ремонту танків Leopard 2 й отримання запчастин для них під час зустрічі з міністром оборони Німеччини Борісом Пісторіусом та міністрами інших країн, які нададуть Україні танки цього типу.
Фото: Bartek Sadowski/Bloomberg