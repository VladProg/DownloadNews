Державний департамент США схвалив можливість продажу Японії крилатих ракет «Томагавк» на суму 2,35 млрд доларів.

Як передає Укрінформ, відповідна інформація опублікована на сайті Агентства зі співпраці у сфері оборони і безпеки США (Defense Security Cooperation Agency).
«Державний департамент прийняв рішення про схвалення можливого іноземного військового продажу уряду Японії системи озброєння «Томагавк» та пов’язаного обладнання на суму 2,35 мільярда доларів США», - заявили в DSCA.
Зазначається, що Агентство зі співпраці у сфері оборони і безпеки США видало необхідну сертифікацію, повідомивши Конгрес про можливий продаж.
Уряд Японії звернувся до США з проханням придбати до двохсот «Томагавків» типу Tomahawk Block IV All Up Rounds (AUR) (RGM-109E), до двохсот «Томагавків» типу AUR Tomahawk Block V (RGM-109E), та чотирнадцять тактичних систем керування «Томагавків» (TTWCS).
Також в угоду увійдуть навчання, комунікаційне обладнання тощо.
Як повідомляв Укрінформ, у жовтні міністр оборони Японії Мінору Кіхара заявив, що у відповідь на різке погіршення безпекової ситуації в Азії, країна почне закуповувати крилаті ракети «Томагавк» у Сполучених Штатів у 2025 році, на рік раніше, ніж планувалося спочатку.