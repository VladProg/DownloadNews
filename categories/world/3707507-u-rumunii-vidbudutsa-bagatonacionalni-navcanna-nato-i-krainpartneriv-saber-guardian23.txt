У Румунії з 29 травня по 9 червня відбудуться військові навчання Saber Guardian-23 за участю 14 країн НАТО та партнерів Альянсу.

Як передає Укрінформ, про це повідомляє Міністерство національної оборони Румунії.
Зазначається, що у навчаннях візьмуть участь близько 10 тис. військовослужбовців з Румунії, Албанії, Болгарії, Франції, Грузії, Греції, Італії, Північної Македонії, Молдови, Нідерландів, Чорногорії, Польщі, Португалії і США.
Основні етапи навчань проходитимуть на полігонах, військових об'єктах та в населених пунктах по всій країні, у тому числі у Бухаресті.
Для участі в навчаннях починаючи з 11 травня розпочнеться розгортання технічного та особового складу, який рухатиметься до визначених місць.
Saber Guardian-23 є частиною комплексу навчань Defender Europe-23, спланованих Командуванням Збройних сил США в Європі.
Їхня мета – посилення спільної і багатонаціональної оперативної сумісності між збройними силами країн НАТО і партнерів Альянсу.