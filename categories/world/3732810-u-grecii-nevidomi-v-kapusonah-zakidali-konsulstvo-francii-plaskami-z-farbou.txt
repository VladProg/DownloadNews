Близько 15 осіб пошкодили будівлю французького консульства в Греції та поруч припаркований автомобіль у місті Патрі, що на півдні країни.

Про це повідомляє Укрінформ із посиланням на Ekathimerini.
У поліції заявили, що члени групи були в капюшонах, щоб приховати свої обличчя, і в рукавицях. Крім цього, вони використовували вогнегасники, щоб створити хмару перед тим, як кинули сім скляних пляшок, наповнених червоною фарбою.
У результаті їхніх дій було пошкоджено фасад консульства Франції та поруч припаркований автомобіль, але ніхто з людей не постраждав.
Правоохоронці заявили, що зібрали залишки скляних пляшок з місця події та вивчають записи камер спостереження з околиць у ході розслідування, спрямованого на затримання зловмисників.
За словами місцевої поліції, наразі жодне угруповання не взяло на себе відповідальність за напад.
Як повідомляв Укрінформ, нещодавно біля консульства США у Саудівській Аравії застрелили озброєного нападника.
Фото: Ekathimerini