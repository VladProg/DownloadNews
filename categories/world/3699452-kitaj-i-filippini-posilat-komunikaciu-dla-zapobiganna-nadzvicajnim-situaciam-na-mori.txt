Китай і Філіппіни домовилися «встановити більше ліній зв’язку» для запобігання надзвичайним ситуаціям на морі та розв'язання проблем і суперечностей, пов’язаних із їхньою морською діяльністю.

Як повідомляє Manila Times, про це йшлося на зустрічі президента Філіппін Фердинанда Маркоса-молодшого з державним радником КНР та міністром закордонних справ Цінь Ганом, який перебуває в Манілі з візитом, передає Укрінформ.
Після переговорів з китайським міністром Маркос заявив, що вони погодилися «встановити більше ліній зв’язку, щоб будь-яка подія, яка станеться в Західному Філіппінському морі, за участю Китаю та Філіппін, могла бути негайно вирішена».
«Зараз ми працюємо над цим і чекаємо на відповідь Китаю. Ми впевнені, що ці питання будуть вирішені, і це буде взаємовигідним для обох наших країн», – сказав він.
Візит очільника МЗС КНР до Філіппін відбувається на тлі посилення напруженості у відносинах Пекіна з Манілою через її останні кроки зі зближення з Вашингтоном.
Так, Філіппіни на початку квітня дозволили ВМС США використовувати чотири свої військові бази, три з яких розташовані поблизу Тайванської протоки, а за кілька днів розпочали найбільші за останні десятиріччя військові навчання з американцями із залученням понад 17 600 військовослужбовців, у ході яких передбачаються бойові стрільби, пуски ракет і «потоплення човна» у водах Південно-Китайського моря і Тайванської протоки.
Після зустрічі з Цінем Маркос також зазначив, що «деякі заяви, які нещодавно зробили наші дві країни та багато інших країн, можуть бути неправильно витлумачені».
«Сьогодні було дуже корисно, що ми змогли поговорити з міністром Цінь Ганом... і розв'язувати питання. Дуже корисно і дуже продуктивно, що міністр Цінь приїхав сюди, і ми змогли обговорити речі, побудувати плани на майбутнє і продовжувати працювати над розширенням відносин між Філіппінами та Китаєм», - сказав президент.
Зі свого боку Цінь вказав на «мінливу» й «турбулентну» ситуацію в регіоні та зауважив, що взаємна повага, довіра і взаємовигідне співробітництво між Китаєм і Філіппінами є їхніми спільними основними інтересами, й обидві сторони мають і надалі посилювати комунікацію та долати труднощі й непорозуміння.
«Китай також пропонує подальше вдосконалення механізму зв’язку з морських питань для належного управління ситуацією», - додав Цінь.
Як повідомляв Укрінформ, США погодилися допомогти Філіппінам модернізувати свої збройні сили та подвоїти американські зусилля для підтримки миру в Індо-Тихоокеанському регіоні у відповідь на зростання військової активності Китаю в регіоні.