Північна Корея отримала допомогу від РФ для здійснення успішного запуску супутника-розвідника, що відбувся на початку тижня.

Як передає Укрінформ, про це повідомили південнокорейські законодавці з посиланням на дані розвідки, інформує агенція Reuters.
Запуск супутника у вівторок став третьою спробою Північної Кореї після двох невдалих спроб запуску та першою після поїздки її лідера Кім Чен Ина до РФ у вересні, під час якої російський лідер Володимир Путін пообіцяв допомогти Пхеньяну будувати супутники.
За словами Ю Сан Бама, члена парламентського комітету з розвідки, після переговорів між двома лідерами Північна Корея надіслала дані про ракети-носії, використані під час двох попередніх запусків супутників, а Москва запропонувала провести власний аналіз цих даних.
"Що стосується успіху третього запуску, Національна служба розвідки вважає, що була допомога з боку Росії", — сказав Бам журналістам, посилаючись на публічно заявлену обіцянку Путіна допомогти КНДР з ракетою-носієм та обмін даними між Пхеньяном та Москвою.
Інший член парламентського комітету Йон Кун Йонг сказав, що запуск був успішним, оскільки супутник вийшов на орбіту, і що Північна Корея може запустити більше супутників та здійснити ядерне випробування наступного року.
Як повідомлялося, цей запуск викликав засудження з боку США та інших західних країн, а Південна Корея призупинила дію частини військової угоди з Північною Кореєю від 2018 року.
Як повідомляв Укрінформ, Північна Корея заявила, що у вівторок успішно вивела на навколоземну орбіту супутник-шпигун та планує найближчим часом запустити ще декілька таких космічних апаратів, аби забезпечити свої розвідувальні можливості.