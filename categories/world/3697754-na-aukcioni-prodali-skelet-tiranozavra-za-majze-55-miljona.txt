Скелет динозавра на прізвисько «Трініті» було продано на аукціоні в швейцарському Цюріху за 4,8 млн швейцарських франків (5,4 млн доларів).

Як передає Укрінформ, про це повідомляє Swissinfo.
Хто його купив, невідомо, але зазначається, що «скелет залишиться в Європі».
Проданий скелет складається з 293 кісток, спеціально для аукціону зібраних в єдину конструкцію, що нагадує про те, що колись планетою Земля володіли такі чудовиська довжиною в 11,6 м і заввишки 3,9 м.
Це перший випадок, коли скелет динозавра T Rex з роду м'ясоїдних тероподових динозаврів сімейства тиранозаврид, який блукав по Землі приблизно 65 або 67 млн років тому, був виставлений на аукціон у Європі.
Організатори аукціону уточнюють, що скелет зібраний із останків не одного, а трьох динозаврів, знайдених у різних місцях американських штатів Монтана та Вайомінг.
Багато кісток, з яких було складено проданий скелет, було вилучено із землі під час розкопок у період між 2008 та 2013 роками. Більше половини кісток є «оригінальним кістковим матеріалом», а череп «є особливо рідкісним, тому що він зберігся напрочуд добре».
Як повідомляв Укрінформ, у Китаї знайшли повний скамʼянілий скелет птаха з головою динозавра - Cratonavis zhui, який жив близько 120 мільйонів років тому.


Фото: Keystone / Michael Buholzer