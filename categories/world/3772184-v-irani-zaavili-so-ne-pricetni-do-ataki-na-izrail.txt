Верховний лідер Ірану аятола Алі Хаменеї заявив, що Тегеран не причетний до нападу бойовиків ХАМАС на Ізраїль.

Про це повідомляє Reuters, передає Укрінформ.
Водночас Хаменеї привітав те, що він назвав "військовою і розвідувальною поразкою Ізраїлю".
Також він сказав, що "ми цілуємо руки тим, хто планував напад на сіоністський режим", і що "у цій катастрофі винні дії самого сіоністського режиму".
Ізраїль вже давно звинувачує Іран в розпалюванні ворожнечі і постачанні зброї ХАМАСу. Тегеран, який не визнає Ізраїль, заявляє, що надає моральну і фінансову підтримку угрупованню, яке контролює сектор Гази.
Ізраїльські ЗМІ повідомили, що кількість загиблих в результаті нападу ХАМАС зросла до 900 осіб, ще щонайменше 2600 зазнали поранень. Міністерство охорони здоров'я Гази заявило, що щонайменше 687 палестинців були вбиті і 3 726 поранені в результаті ізраїльських повітряних ударів.
Як повідомляв Укрінформ, речниця сил оборони Ізраїлю заявила, що бойовики терористичної організації ХАМАС роками проходили підготовку із залученням спеціалістів з Ірану.
У Сполучених Штатах назвали Іран співучасником нападу ХАМАС на Ізраїль, але додали, що не мають розвідувальних даних або доказів, які б підтверджували це твердження.