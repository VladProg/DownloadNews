Прапор Фінляндії завтра буде офіційно піднятий біля штаб-квартири НАТО.

Про це на пресконференції у Брюсселі заявив генеральний секретар НАТО Єнс Столтенберг, повідомляє кореспондент Укрінформу.
«Це історична зустріч. Завтра ми привітаємо Фінляндію як 31-го члена НАТО. Це зробить Фінляндію більш захищеною, а наш Альянс – сильнішим. Ми піднімемо прапор Фінляндії вперше, тут, у штаб-квартирі НАТО. Це буде добрий день для безпеки Фінляндії, для безпеки Північного регіону і для усього НАТО», - наголосив Столтенберг.
Він висловив впевненість, що Швеція також невдовзі приєднається до Альянсу, та нагадав, що всі країни-союзниці запросили Фінляндію і Швецію приєднатися до НАТО.
За його словами, принципове рішення щодо цього союзники вже ухвалили, наразі питання у завершенні процесу входження та завершенні ратифікації протоколу про входження Швеції всіма союзниками.
Як повідомлялося, парламенти Туреччини та Угорщини ухвалили рішення на підтримку членства Фінляндії в НАТО. Водночас входження до Альянсу Швеції все ще викликає певні заперечення з боку Туреччини через розбіжності в підходах до заходів з боротьби проти тероризму.
Фото: НАТО