У Державному департаменті США прокоментували рішення президента рф володимира путіна про скасування візового режиму для грузинських громадян і відновлення авіасполучення з Грузією.

Про це повідомляє Ехо Кавказу, передає Укрінформ.
У Вашингтоні кажуть, що «все західне суспільство дистанціювалося від цього жорстокого режиму — зараз не час активізувати взаємодію з росією».
«Замість відновлення прямого авіасполучення або зміни візового режиму грузинський народ, ймовірно, хотів би, щоб путін вивів російську армію з 20 відсотків окупованої росією території Грузії», – заявили в американському відомстві.
Держдеп попередив, що грузинські компанії можуть зіткнутися із ризиком санкцій.
«Багато західних країн, у тому числі США, забороняють російським літакам заходити у свій повітряний простір. Якщо прямі рейси між росією та Грузією будуть відновлені, ми стурбовані тим, що компанії в аеропортах Грузії можуть зіткнутися з ризиком санкцій за експлуатацію літаків, які підлягають експортно-імпортному контролю», – йдеться у коментарі Держдепу.
Як повідомлялося, 10 травня путін підписав укази про скасування візового режиму для громадян Грузії та пряме авіасполучення з цією країною.
Згідно з указом, з 15 травня 2023 року громадяни Грузії в'їжджатимуть та виїжджатимуть з рф без оформлення віз на підставі чинних документів, що посвідчують особу. Виняток становлять "громадяни, які в'їжджають з метою здійснення трудової діяльності або терміном понад 90 днів, зокрема з метою здобуття освіти".
Іншим указом скасовується заборона на повітряні перевезення із росії до Грузії, запроваджені указом від 21 червня 2019 року.
росія припинила авіасполучення з Грузією 8 липня 2019 року після інциденту за участю депутата держдуми Сергія Гаврилова.
Президентка Грузії Саломі Зурабішвілі назвала рішення путіна провокацією і вимагає проведення засідання Ради безпеки та розгляду питання щодо запровадження тримісячних віз для громадян рф. Водночас глава МЗС Грузії Ілля Дарчіашвілі та спікер парламенту Шалва Папуашвілі підтримали рішення путіна.
Заступниця міністра економіки Грузії Маріам Кврівішвілі заявила, що авіакомпанії та повітряні судна росії, на які не накладені санкції, отримають можливість здійснювати пряме повітряне сполучення у напрямку Грузії.