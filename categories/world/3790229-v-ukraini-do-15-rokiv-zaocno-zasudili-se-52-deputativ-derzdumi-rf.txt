В Україні до 15 років позбавлення волі з конфіскацією майна заочно засудили ще 52 депутатів Держдуми РФ, які голосували за визнання псевдореспублік «ЛНР» та «ДНР».

Як передає Укрінформ, про це повідомляє Офіс генерального прокурора.
За публічного обвинувачення Івано-Франківської та Вінницької обласних прокуратур 52 особи визнані винними у посяганні на територіальну цілісність і недоторканність України (ч. 3 ст. 110 Кримінального кодексу України).
Вироками судів їм призначене покарання у вигляді 15 років позбавлення волі з конфіскацією майна.
Прокурори довели, що обвинувачені як представники влади РФ 15 лютого 2022 року підтримали незаконну постанову про звернення до президента Росії з проханням визнати так звані «ЛНР» і «ДНР» як «самостійні, суверенні і незалежні держави».
22 лютого 2022 року депутати підтримали ратифікацію договорів про дружбу, співробітництво та взаємну допомогу між РФ і так званими «ДНР» та «ЛНР», чим вчинили умисні дії з метою зміни меж території та державного кордону України на порушення порядку, встановленого Конституцією України. Це призвело до загибелі людей та інших тяжких наслідків.
У Службі безпеки України опублікували список засуджених, а також ще 23 російських депутатів, щодо яких обвинувальні акти скеровані до суду.
Оскільки зловмисники перебувають у Росії, тривають комплексні заходи для притягнення їх до відповідальності.
Як повідомляв Укрінформ, СБУ зібрала беззаперечні докази вини ще 91 депутата Держдуми РФ, які сприяли розв’язанню повномасштабної війни проти України. 18 із них засуджені до 15 років позбавлення волі.