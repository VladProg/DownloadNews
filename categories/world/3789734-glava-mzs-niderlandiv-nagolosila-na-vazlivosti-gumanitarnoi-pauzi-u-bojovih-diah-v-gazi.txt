Міністерка закордонних справ Нідерландів Ганке Брюїнс Слот наголосила на важливості гуманітарної паузи, що має вирішальне значення для доставки допомоги та предметів першої необхідності до Гази.

Про це вона написала у соцмережі Х, за підсумками переговорів у Тель-Авіві з главою Міністерства закордонних справ Ізраїлю Елі Коеном, повідомляє кореспондент Укрінформу.
“Говорила з колегою - главою Міністерства закордонних справ Ізраїлю Елі Коеном в Тель-Авіві. Я висловила своє глибоке співчуття всім невинним ізраїльтянам, загиблим під час жахливих нападів ХАМАС 7 жовтня. Нідерланди поділяють серйозну стурбованість щодо заручників, які наразі все ще перебувають у Газі. Я продовжу наголошувати на необхідності їхнього негайного і беззастережного звільнення. У нашій розмові я також наголосила на важливості негайної гуманітарної паузи в бойових діях. Такі паузи мають вирішальне значення для доставки допомоги, медикаментів та інших товарів першої необхідності до Гази. Я відкрито закликала до стриманості та потребі діяти відповідно до міжнародного гуманітарного права. Добре, що ми змогли сьогодні особисто обговорити всі ці теми”, - написала вона.
Як повідомляв Укрінформ, Агентство ООН з надання допомоги палестинським біженцям на Близькому Сході (UNRWA) у суботу, 18 листопада, заявило, що отримало партію палива, обіцяного напередодні Ізраїлем.
В Ізраїлі заявили, що на день пропускатимуть в сектор Гази дві вантажівки з близько 140 000 літрів пального.
Фото: @HankeBruinsSlot