Уряд Польщі від опівночі, 4 жовтня, через велику кількість нелегальних мігрантів відновлює контроль на кордоні із Словаччиною.

Про це на пресконференції у Варшаві повідомили міністр внутрішніх справ й адміністрації Польщі Маріуш Камінський і голова Прикордонної служби РП Томаш Прага, передає Укрінформ.
“Згідно з планами, всього на ділянці кордону зі Словаччиною буде введено в дію 11 пунктів пропуску, з них вісім автомобільних і три залізничних”,- заявив Прага.
Він додав, що крім цих пунктів для зручності простих людей буде також введено в дію 11 місць для пішого перетину кордону.
Глава МВС Польщі повідомив, що контроль на кордоні буде введено тому, що кількість нелегальних мігрантів, що потрапили до Польщі через Словаччину так званим балканським шляхом, зросла на 1000%.
За його словами, лише за останні два тижні на польсько-словацькому кордоні було затримано 551 нелегального мігранта.
Камінський зазначив, що про введення контролю поінформовано МВС Словаччини, Австрії і Чехії, а також Єврокомісію відповідно до Шенгенського кодексу.
Як повідомлялося, Польща відновить контроль на кордоні зі Словаччиною у Підкарпатському, Малопольському та Сілезькому воєводствах країни.