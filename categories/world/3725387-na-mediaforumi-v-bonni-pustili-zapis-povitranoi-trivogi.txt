Під час ранішньої сесії на Глобальному медіафорумі Deutsche Welle в Бонні в залі почала лунати повітряна тривога та запрошення пройти в укриття українською мовою.

Це, як передає з місця події кореспондент Укрінформу, сталося під час виступу нобелевського лауреата, головного редактора російської «Нової газети» Дмитра Муратова.
Муратова запросили виступити на панелі «Росія в часи кризи. Про стан незалежних ЗМІ».
Сирену «організували» українські учасники. Муратов вирішив, що це «глушилки». Організаторам, хоча й не відразу, вдалося встановити тишу.

Муратов тим часом закликав підтримати ініціативу українських журналістів Мстислава Чернова і Євгена Малолетки започаткувати премію українським документалістам, хто зараз знімає на фронті, «трагедію цього пекла», а також підтримати українських біженців і повернення українських дітей на батьківщину.
Як повідомлялося, Форум проходить у німецькому Бонні 19-20 червня. Участь у ньому беруть майже 2000 делегатів з близько 120 країн, у тому числі з України.