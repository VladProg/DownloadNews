Канада відправляє до Ізраїлю військові літаки для забезпечення евакуації своїх громадян.

Як повідомляє кореспондент Укрінформу, про це під час пресконференції в Оттаві заявила міністр закордонних справ Канади Мелані Жолі.
“Протягом найближчих днів ми розпочнемо евакуацію канадців з Тель-Авіва за допомогою літака Збройних сил Канади. Він прилетить до Тель-Авіва й забере канадців до Афін”, - розповіла очільниця МЗС.
Вона додала, що уряд також “працює над іншими варіантами для тих, хто не може дістатися аеропорту в Тель-Авіві”.
За словами Жолі, унаслідок конфлікту загинули щонайменше двоє канадців і ще троє вважаються зниклими безвісти.
“Ми підтримуємо контакт із головним переговорником стосовно заручників в Ізраїлі й відправимо команду експертів, аби допомогти йому та його команді”, - додала Жолі, відмовившись уточнити, чи утримує ХАМАС у полоні канадців.
Водночас начальник Штабу оборони Канади Вейн Ейрі поінформував, що для евакуації громадян країни з Ізраїлю буде залучено два військові літаки, які здійснюватимуть спецрейси між Тель-Авівом та Афінами, де свій хаб має авіакомпанія Air Canada.
Як повідомлялося, 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
На цей час відомо про 1200 загиблих ізраїльтян, близько 3000 зазнали поранень. Доля 150 осіб, викрадених і вивезених в сектор Газа, невідома. Ізраїль офіційно оголосив стан війни та мобілізував 300 тис. резервістів.
Україна, США, Євросоюз та низка інших держав засудили атаки на Ізраїль.
Фото ілюстративне: facebook.com/AnitaOakville