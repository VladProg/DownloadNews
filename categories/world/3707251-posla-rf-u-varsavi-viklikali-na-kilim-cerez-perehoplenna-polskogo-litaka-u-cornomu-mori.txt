До МЗС Польщі у середу викликано посла рф в РП Сергія Андрєєва у зв'язку з інцидентом у Чорному морі з перехопленням 5 травня російським літаком-винищувачем Су-35 польського прикордонного літака L410 Turbolet.

Про це у Твіттері написав речник МЗС Польщі Лукаш Ясіна, передає Укрінформ.
“10 травня до МЗС викликали посла рф у Польщі Сергія Андрєєва. Під час зустрічі російському дипломату вручено ноту протесту щодо інциденту російського винищувача з літаком Прикордонної служби Польщі. Ми рішуче засуджуємо провокаційну та агресивну поведінку російської сторони, що є серйозним міжнародним інцидентом”,- підкреслив Ясіна.
Як повідомлялося, польський прикордонний літак L410 Turbolet під час здійснення польоту над Чорним морем 5 травня в рамках місії Frontex (JO MMO Black Sea 2023) неподалік повітряного простору Румунії був перехоплений російським винищувачем Су-35. Речниця Прикордонної служби Польщі Анна Міхальська після цього інформувала, що російський Су-35 тричі небезпечно наблизився до польського літака, на відстань до п’яти метрів, від чого той потрапив у турбулентність, і екіпаж ненадовго втратив керування літаком. В результаті небезпечного інциденту ніхто з польського екіпажу не постраждав.
Речник уряду Польщі Пьотр Мюллер минулої неділі заявив, що перехоплення російським літаком-винищувачем Су-35 польського прикордонного літака L410 Turbolet, імовірно, є “спланованою провокацією” росії.
Наразі участь польського прикордонного літака L410 Turbolet в місії Frontex у Чорному морі призупинена.
Фото: twitter.com/cp_komunikaty