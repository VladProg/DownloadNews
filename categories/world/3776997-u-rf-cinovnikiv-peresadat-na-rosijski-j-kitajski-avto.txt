Міністерство промисловості і торгівлі Росії підготувало список автомобілів для пріоритетного використання держслужбовцями усіх рівнів, у якому лише російські та китайські бренди і жодного авто західного виробництва.

Про це з посиланням на Мінпромторг РФ повідомляє CGTN, передає Укрінформ.
Загалом у списку відомства шість марок автомобілів, із яких п’ять російських – Lada, «Москвич», Aurus, Evolute та УАЗ, і один китайський бренд Haval, чиї автомобілі збриються на території Росії.
При цьому, йдеться в повідомленні, кілька моделей «Москвич» і Еволют, рекомендованих російським чиновникам, також виробляються із використанням широко\ номенклатури китайських комплектуючих.
Як відомо, західні автовиробники популярних серед російських чиновників авто, таких як німецькі Mercedes-Benz, BMW, Audi, американський Ford та інші минулого року впродовж перших місяців від початку повномасштабної агресії Москви проти України згорнули виробництво і продажі нових авто в Росії та вийшли з ринку країни-агресора.
Як повідомляв Укрінформ, у Росії продажі легкових автомобілів у вересні підскочили одразу на 149%, порівняно з аналогічним періодом минулого року, за рахунок збільшення частки китайських брендів.