Компанія Polskie Zakłady Lotnicze Mielec (PZL Mielec), що належить американському гіганту збройової промисловості Lockheed Martin, презентувала задню частину конструкції фюзеляжу винищувача F-16, виготовлену на заводі у Польщі.

Як передає Укрінформ, про це повідомляє TVP World.
«Це найбільший компонент фюзеляжу літака F-16, і сьогодні ми святкуємо завершення виготовлення першої такої конструкції. Це віха у виробництві комплектуючих для винищувача F-16», – зазначив керівник заводу Януш Закрецький.
Він додав, що представлена частина є лише одним із компонентів, які виробляються на PZL Mielec. «Від 70 до 80% конструкції фюзеляжу F-16 буде зрештою виготовлено на PZL Mielec», — зазначив він.
Завод готувався до виробництва комплектуючих для винищувачів із січня 2021 року.
Зазначається, що для безперебійного виробництва комплектуючих на польському заводі постійно працюють 12 американських інженерів.
Компанія вже виготовляла компоненти для гелікоптерів Black Hawk та літаків M28.
Віцепрезидент Lockheed Martin Орландо Санчес-молодший підкреслив, що в умовах загрози з боку Росії нарощування виробництва винищувачів є надзвичайно важливим.
Як повідомляв Укрінформ, Державний департамент США схвалив продаж Польщі гелікоптерів AH-64E Apache та супутнього обладнання орієнтовною вартістю 12 млрд доларів.


Фото: Lockheed Martin