Внаслідок негоди в Німеччині загинули двоє людей, влада закликає жителів західної частини країни залишатися вдома.

Про це повідомляє Reuters, передає Укрінформ.
Як зазначається, 71-річний чоловік загинув у місті Ален, земля Баден-Вюртемберг, внаслідок аварії на засніженій дорозі. За даними поліції, водій не впорався з керуванням і виїхав на зустрічну смугу.
У ДТП на слизькій дорозі поблизу Денцерхайде, земля Рейнланд-Пфальц, загинув 54-річний водій.
Також зазначається, що у районі Рейнгау-Таунус 100 людей евакуювали з автомобілів, а на трасі поблизу Лінієнбада у сніговій пастці опинилися 70 людей.
Німецька метеорологічна служба прогнозує, що у багатьох федеральних землях найближчими днями опади триватимуть.
Як повідомлялося, у Румунії через снігопад і вітер потрапив у аварію і перекинувся пасажирський автобус, постраждали 16 осіб.