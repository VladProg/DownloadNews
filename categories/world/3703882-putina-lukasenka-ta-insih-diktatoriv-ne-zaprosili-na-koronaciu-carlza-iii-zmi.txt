Сполучене Королівство Великої Британії й Північної Ірландії не запросило на церемонію коронації Чарльза III лідерів кількох держав, де панують авторитарні й диктаторські режими, в тому числі росії та білорусі.

Про це повідомляє Reuters із посиланням на обізнане джерело, передає Укрінформ.
«Британія не надіслала запрошень на церемонію коронації короля Чарльза лідерам росії, білорусі, Ірану, М'янми, Сирії, Афганістану та Венесуели», - вказується в публікації
Водночас на подію запрошені глави держав, з якими Велика Британія має повноцінні дипломатичні відносини, а також представники британських володінь і заморських територій.
Також уточнюється, що запрошення були надіслані високопоставленим дипломатам Північної Кореї та Нікарагуа, однак не главам цих держав.
Як повідомляв Укрінформ, міністр закордонних справ Дмитро Кулеба заявив, що на коронації Чарльза ІІІ буде представлена високоповажна українська делегація.
Урочиста церемонія запланована на суботу, 6 травня, у Вестмінстерському абатстві в Лондоні.