Радник керівника Офісу Президента України Михайло Подоляк, коментуючи заколот ПВК "Вагнер" на чолі із Євгеном Пригожиним, заявляє, що в Росії все тільки починається.

Як передає Укрінформ, про це він написав у Твіттері.
"Контртерористична операція Пригожина (Вагнер) на території Росії вже призвела до захоплення Ростова, низки федеральних трас, штабів Південного округу та "СВО". Події набули в Росії широкого розголосу і навіть отримали образливу юридичну оцінку з боку ЦСО ФСБ, Національного антитерористичного центру, Генпрокуратури": - наголосив Подляк.
На його переконання, "розкол еліт надто очевидний. Домовитись і вдати, що все залагоджено, не вийде. Хтось має обов'язково програти: або Пригожин (з фатальним фіналом), або колективний "антиПригожин" (група Путіна та кооператив "Озеро"). У Росії все тільки починається".
Як повідомляв Укрінформ, за даними російських пропагандистських ресурсів, мер Москви Сергій Собянін заявив, що у зв’язку з діями ПВК "Вагнер" в місті проводяться "антитерористичні заходи", запроваджено додатковий контроль на дорогах.
За словами президентського речника Дмитра Пєскова, силовики цілодобово доповідають президенту РФ Володимиру Путіну про заходи, які вони вживають у зв'язку діями "вагнерівців".
У російських Телеграм-каналах поширюються відео про захоплення "вагнерівцями" адміністративних будівель та військових будівель у Ростові, які були здані без бою.
Повідомляється про рух колон ПВК до Воронежа.
ФСБ Росії відкрило кримінальну справу проти Пригожина через заклик до збройного заколоту.