У невизнаному Нагірному Карабаху місцеві активісти заблокували в’їзд на російську військову базу, звинувачуючи "миротворців" РФ у бездіяльності; російські вояки розігнали демонстрантів силою.

Як передає Укрінформ, про це повідомляє Радіо Азатутюн.
"Російські миротворці із застосуванням сили за допомогою спеціальної техніки вранці розблокували в'їзд на свою військову базу", - повідомив Радіо Азатутюн член руху з розблокування Лачинського коридору Артур Осипян.
Група мешканців Нагірного Карабаху з ночі блокувала в'їзд та виїзд з місця дислокації російських миротворців у Іваняні. Карабаські активісти заявляють, що російські миротворці не виконують своїх зобов'язань. Протестувальники вимагають хоча б забезпечити їхню безпеку під час маршу до мосту Хакарі.
«Іншого варіанту немає, ми не можемо не боротися», - наголосив Осипян.
Активісти повернулися до Степанакерта і тепер планують свої подальші дії.
Як повідомлялося, у міністерстві закордонних справ Азербайджану заявили, що Москва та Єреван не виконали своїх зобов’язань за тристоронньою угодою, підписаною після 44 днів активних боїв між Азербайджаном та Вірменією у Нагірному Карабаху три роки тому.
Вірменія захопила Нагірний Карабах під час війни на початку 1990-х. Азербайджан повернув під свій контроль значну територію Нагірного Карабаху під час шеститижневого конфлікту у 2020-му році. Тоді ж Азербайджан, Вірменія та Москва підписали угоду про припинення вогню в Нагірному Карабаху. За цією угодою вірменська сторона втрачає значні території Нагірного Карабаху та всі окуповані райони навколо нього. Також передбачено, що російські миротворчі війська вводять у Карабах на п'ять років з автоматичним продовженням терміну ще на п'ять років за згодою сторін. Вони займають лінію зіткнення.
У Лачинському районі, відповідно до угоди, діятиме коридор завширшки 5 км для зв'язку Карабаху з Вірменією. Його контролюватимуть російські миротворці.