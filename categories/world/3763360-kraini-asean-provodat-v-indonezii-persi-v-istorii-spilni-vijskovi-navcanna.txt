Військові підрозділи десяти країн Асоціації держав Південно-Східної Азії (АСЕАН) проводять свої перші спільні військові навчання в водах Індонезії на тлі зростання напруженості через агресивну військову діяльність Китаю в Південно-Китайському морі.

Як передає Укрінформ, про це повідомляє Reuters.
Маневри проходитимуть навколо індонезійських островів Натуна в південній частині Південно-Китайського моря впродовж п’яти днів і будуть зосереджені на гуманітарній допомозі та ліквідації наслідків стихійних лих, а не на бойових операціях. Зокрема, йдеться про тренування у військових із різних країн навичок спільного патрулювання морського простору, надання допомоги при стихійних лихах, а також доставці й розподілу гуманітарної допомоги.
«Це не бойова операція, тому що АСЕАН більше зосереджена на економіці. Навчання стосується гуманітарної і соціальної діяльності», - заявив головнокомандувач індонезійських військ адмірал Юдо Маргоно.
Хоча він відкинув припущення, що навчання є відповіддю на напруженість навколо нової карти Пекіна, на якій близько 90% Південно-Китайського моря, включно з частинами деяких країн АСЕАН, позначено як «китайські», вони проходять на тлі дипломатичних протестів Філіппін, Малайзії і В’єтнаму на спроби Китаю таким чином легітимізувати свої територіальні претензії.
Спочатку навчання планувалося провести в північніших водах, на які претендує Китай, проте, щоб уникнути роздратування Пекіна їх перенесли південніше, далі від «спірних територій».
Країни АСЕАН і Китай вже понад 20 років ведуть переговори щодо кодексу поведінки в Південно-Китайському морі, який допоміг би запобігти конфронтації між сторонами суперечки, проте через небажання сторін іти на поступки результату немає.
Члени АСЕАН проводили спільні військові навчання зі Сполученими Штатами та Китаєм, але досі не було спільних навчань за участю лише блоку.
Нещодавно в Індонезії відбулися військові навчання Super Garuda Shield, у яких взяли участь тисячі військовослужбовців зі Сполучених Штатів, Японії, Австралії, Франції, Сінгапуру та Великобританії.
АСЕАН включає Бруней, Камбоджу, Індонезію, Лаос, Малайзію, М’янму, Філіппіни, Сінгапур, Таїланд і В’єтнам.
Як повідомляв Укрінформ, Міністерство оборони Тайваню в понеділок повідомило, що впродовж останньої доби виявило 103 літаки ВПС і 9 бойових кораблів ВМС армії Китаю, які здійснювали маневри навколо острова.
Фото: Antara Foto/Teguh Prihatna