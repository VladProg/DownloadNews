Для багатьох країн Східної Європи, колишніх учасниць «східного блоку», членство в НАТО стало передумовою для безпеки й стабільності, а отже для економічного та соціального розвитку, що відкрило для цих країн можливість для повноправного входження у Європейський Союз.

Про це сьогодні у Скоп’є під час виступу перед депутатами Зборів (Парламенту – ред.) Північної Македонії заявив генеральний секретар НАТО Єнс Столтенберг, повідомляє кореспондент Укрінформу.
«Протягом минулих років, після набуття членства в НАТО, ви (Північна Македонія – ред.) бачили більше закордонних інвестицій, прискорення темпів зростання та більшу кількість робочих місць. Це ми спостерігали також в інших країнах, які приєднувалися до Альянсу. Це означає, що мир і стабільність є передумовою для економічної заможності. Тож, після входження до НАТО, ви не лише досягли більшої безпеки, але також створили рамкові умови для економічного зростання», - зауважив Столтенберг.
Він наголосив, що Північна Македонія є не першою країною, яка пройшла цей шлях. Членство в НАТО стало змістовним кроком до членства в ЄС для країн колишнього «східного блоку», які спочатку приєднувалися до безпекового союзу, і після цього входили до ЄС.
«Членство в ЄС надалі розвине вашу демократію, зміцнить верховенство права, збільшить можливості для всіх громадян. Всі політичні партії (Північної Македонії – ред.) мають відповідальність за те, щоб працювати разом та просувати країну вперед. Тож я закликаю вас продовжувати роботу, як ви це робили під час підготовки до членства в НАТО, та завершити свою подорож до самого серця родини європейських держав. Членство в НАТО відкрило шлях до членства в ЄС для багатьох країн до вас», - підкреслив генеральний секретар НАТО.
Він також подякував Зборам Північної Македонії за послідовну підтримку України у її боротьбі проти російської агресії.
«Тут, у цих Зборах, ви були об’єднаними у запереченні російської агресивної війни проти України. Північна Македонія негайно приєдналася до санкцій ЄС проти Росії. Ви надали суттєву військову допомогу для України та взяли участь у трастовому фонді НАТО-Україна. Тож я хочу подякувати вам за рішучу політичну та практичну підтримку України», - додав Столтенберг.
Як повідомлялося, генеральний секретар НАТО Єнс Столтенберг цього тижня здійснює робочу поїздку країнами Західних Балкан. Завтра у Скоп’є відбудеться його зустріч з лідерами балканських країн, які є членами Альянсу.
Фото: flickr