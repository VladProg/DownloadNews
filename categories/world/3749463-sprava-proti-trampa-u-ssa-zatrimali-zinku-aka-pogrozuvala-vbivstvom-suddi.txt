Американські правоохоронці затримали жінку з Техасу, котра погрожувала вбивством судді, яка розглядає одну з кримінальних справ проти колишнього президента США Дональда Трампа.

Як передає Укрінформ, про це повідомляє BBC.
Зазначається, що 43-річна Абігейл Джо Шрі зателефонувала до суду у Вашингтоні 5 серпня.
Під час розмови Шрі нібито сказала судді Танії Чуткан, яка розглядає справу проти Трампа щодо спроби залишитися на посаді після програних виборів 2020 році: «Ви в нашому полі зору, ми хочемо вас убити» та «Якщо Трампа не оберуть у 2024 році, ми прийдемо вас убивати».
Вона також погрожувала вбити члена Конгресу Шейлу Джексон Лі, демократку з Техасу, яка балотується на посаду мера Х'юстона.
За день до цього телефонного дзвінка з погрозами Трамп написав у своїй соцмережі Truth Social великими літерами: «Якщо ви прийдете по мене, я прийду по вас!».
Днем раніше йому було висунуто обвинувачення у спробі скасувати результати виборів президента США у 2020 році.
Минулої п’ятниці суддя Чуткан на судовому засіданні попередила, що обидві сторони повинні уникати будь-яких «запальних заяв» щодо справи.
Як повідомляв Укрінформ, на початку серпня велике журі присяжних висунуло 45-му президенту США Дональду Трампу офіційні обвинувачення за чотирма пунктами у зв’язку з його спробами обманом залишитися при владі після програних виборів 2020 року.
Фото: Getty Images