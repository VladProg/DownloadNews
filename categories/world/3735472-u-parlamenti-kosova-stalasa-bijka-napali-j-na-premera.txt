У парламенті Косова у четвер, 13 липня, сталася бійка між опозиційними депутатами та міністрами уряду прем'єр-міністра Альбіна Курті, якому також дісталося.

Як передає Укрінформ, про це повідомляє Balkan Insight.
Зазначається, що суперечка, яка потім переросла в бійку, розпочалася на парламентській сесії в четвер після того, як були опубліковані записи зустрічі керівника парламентської групи «Vetevendosje» Мімози Кусарі-Ліли, колишнього депутата партії косовських сербів «Srpska lista», яку підтримує Сербія.
У записах, опублікованих косовським ЗМІ Nacionale, які, як вважається, датуються червнем минулого року, згадують, що Кусарі-Ліла обговорювала, зокрема, питання щодо електроенергії на півночі Косова з контроверсійним бізнесменом й політиком Міланом Радоїчичем, якого розшукують у Косові за корупцію.
Косовські серби в чотирьох муніципалітетах на півночі регіону не сплатили рахунки за електроенергію після закінчення війни в Косові. При цьому Брюссельські угоди 2013 та 2015 років між Косовом та Сербією, які покликані розв'язати цю та інші проблеми, ще не реалізовані.
Депутати від опозиційної Демократичної партії Косова (ДПК) фізично напали на прем’єр-міністра Альбіна Курті та міністрів уряду під час виступу глави уряду в парламенті.

Спікер парламенту Глаук Конюфка з правлячої партії Курті «Vetevendosje» назвав інцидент «неприйнятним».
Як повідомляв Укрінформ, Європейський союз пропонує провести нові муніципальні вибори на півночі Косова за безумовної участі сербського населення цих регіонів.
Фото: BIRN