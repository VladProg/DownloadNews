Для досягнення тривалого миру в Україні необхідно, щоб президент росії володимир путін відмовився від свого уявлення, що Україна нібито є «його власною країною».

Про це в інтерв’ю NPR заявив держсекретар США Ентоні Блінкен, передає Укрінформ.
«володимир путін має відмовитися від уявлення про те, що Україна є його власною країною, що її потрібно стерти з карт і приєднати до росії. Цього йому вже не вдалося зробити. Але він, здається, продовжує вірити, що це те, чого він намагається досягти», - сказав держсекретар.
За його словами, це «жахлива війна на виснаження з жахливими втратами», причому величезних втрат зазнає росія.
«...Ніхто не хоче миру швидше, ніж український народ, тому що саме він потерпає від цієї агресії. Але це має бути тривалий мир, який відображатиме принципи Статуту ООН, що передбачає збереження територіальної цілісності України», - заявив держсекретар США.
Він підкреслив, що Захід не може визнати російську агресію з подальшим захопленням територій України, адже це відкриє скриньку Пандори.
«Якщо ми ратифікуємо захоплення землі іншою країною і скажемо: «Це нормально, ви можете зайти, забрати її силою і утримувати», то це відкриє скриньку Пандори в усьому світі для агресорів, які скажуть: «Що ж, ми зробимо те ж саме і нам це зійде з рук», - сказав Блінкен.
Як повідомляв Укрінформ, милого тижня міністр закордонних справ Дмитро Кулеба в телефонній розмові з держсекретарем США Ентоні Блінкеном обговорив питання подальшої військової допомоги Україні та нові санкції проти росії.