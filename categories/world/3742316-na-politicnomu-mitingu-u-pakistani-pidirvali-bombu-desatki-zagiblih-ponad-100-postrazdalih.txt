Унаслідок потужного вибуху під час мітингу прихильників священнослужителя та політичного лідера в північно-західному районі Пакистану у неділю загинуло 39 людей і ще 123 осіб отримали поранення.

Як передає Укрінформ, про це повідомляє Al Arabiya News.
«Я можу підтвердити, що в лікарні ми маємо 39 тіл загиблих, 123 поранених, включаючи 17 пацієнтів у важкому стані», - заявив міністр охорони здоров’я провінції Хайбер-Пахтунхва Ріаз Анвар.
Старший офіцер поліції Назір Хан заявив, що з’їзд представників ісламської партії «Джаміат Улема-е-Іслам» проходив на околиці Хара, столиці округу Баджур, коли стався вибух.
Зазначається, що жодне угруповання не взяло на себе відповідальність за цей напад, але нещодавно місцевий осередок угруповання ІДІЛ здійснив напади на ісламську партію «Джаміат Улема-е-Іслам».
У самому Пакистані різко зросла кількість атак після того, як у 2021 році афганські таліби повернулися до влади в сусідньому Афганістані.
Як повідомляв Укрінформ, щонайменше восьмеро людей загинули й кілька інших отримали травми унаслідок вибуху на підприємстві з виробництва феєрверків у Індії.


Фото: getty images