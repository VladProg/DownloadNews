У державному дитячому садку в одному з районів Нью-Йорка загинув однорічний хлопчик і ще троє дітей були госпіталізовані через імовірний вплив опіоїдів.

Про це повідомляє The New York Times, передає Укрінформ.
За словами чиновників, коли дітей госпіталізували, рятувальники перевірили приміщення і не виявили жодних слідів чадного газу.
Однак поліція виявила на території закладу пакувальний пристрій, який зазвичай використовують наркоторговці, - кілопрес.
Офіс судово-медичної експертизи Нью-Йорка заявив, що причина смерті дитини має стати відома в суботу. Водночас мер Ерік Адамс повідомив на брифінгу, що четверо дітей, «схоже, контактували з опіоїдом».
Представник поліції Джозеф Кенні заявив на брифінгу, що підозри щодо впливу опіоїдів виникли з огляду на симптоми у дітей та виявлення кілопреса на території дитсадка.
Заклад, де стався інцидент, відкрився у січні з дозволу Управління у справах дітей та сім'ї штату після двох перевірок. За словами чиновників, "раптова" перевірка, проведена минулого тижня міським департаментом охорони здоров'я за дорученням державного агентства, не виявила жодних порушень.
Проводиться розслідування.
Як повідомляв Укрінформ, у штаті Огайо в містечку Блендон, передмісті Колумбуса поліція застрелила вагітну чорношкіру жінку після того, як та відмовилася виходити з автомобіля на вимогу поліцейських.