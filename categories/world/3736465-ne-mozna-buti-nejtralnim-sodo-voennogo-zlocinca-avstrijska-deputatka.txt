Австрія зберігає нейтралітет лише у військовому плані й не може бути нейтральною з моральної точки зору та стосовно воєнного злочинця.

Про це в інтерв’ю Укрінформу заявила речниця австрійської партії "Зелені" (входить до урядової коаліції) з питань зовнішньої політики, міграції та прав людини Єва Ернст-Дзіджич.
"Можливо, Австрія і нейтральна у військовому плані, але ми не є нейтральними з моральної точки зору. Ми не можемо бути нейтральними по відношенню до воєнного злочинця. На цьому нейтралітет закінчується", - сказала вона.
Речниця "Зелених" вказала на те, що в Австрії, згідно з опитуваннями, дві третини людей хочуть зберігати нейтралітет, "а це означає не вступати до НАТО". За її словами, це, звичайно, також піддається критиці, "оскільки ми оточені країнами НАТО і отримуємо безпекову вигоду, але в той же час говоримо: але ж ми нейтральні".
Водночас Ернст-Дзіджич зазначила, що в Австрії зараз обговорюється нова стратегія безпеки. "Ми хочемо отримати перший проєкт до літніх парламентських канікул. Потім, звичайно, обговорити його з іншими партіями з тим, щоб наприкінці осені, максимум до кінця року, вже схвалити сам документ", - повідомила вона.
За словами членкині Національної ради Австрії, у документі Росія точно не буде визначатися як союзник, оскільки ці часи вже пройшли.
"Росія на даний момент є загрозою для Європи. Я думаю, що Європа повинна зрозуміти, що Росія не є надійним партнером і загрожує всій Європі. Як ми можемо вести справи з Росією, якщо не можемо покладатися на те, що те, що Росія говорить сьогодні, буде дійсним і завтра? Той, хто порушує міжнародне право, тобто не дотримується навіть мінімально міжнародних угод, не є для нас партнером", - заявила депутатка.
Ернст-Дзіджич підкреслила, що Путін веде війну проти всієї Європи. "Звичайно, можна ховатися й говорити, що бомби падають лише на українську територію. Але факт полягає в тому, що Путін веде війну проти всієї Європи. Це економічна, енергетична та гібридна війна. І багато людей не розуміють, що під загрозою так само є й наша безпека, що ця війна спрямована не лише проти України, але й проти всіх нас", - зазначила вона.
Речниця "Зелених" додала, що "саме тому так важливо підтримувати Україну в її самообороні та бути солідарними з нею": "Бо якщо ми відмовимося від України, то ми відмовимося від усієї Європи".