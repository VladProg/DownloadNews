Відновити європейську архітектуру безпеки буде можливим лише після змін у росії.

Як передає кореспондент Укрінформу, про це заявив ексміністр закордонних справ Польщі, депутат Європейського парламенту Радослав Сікорський під час панельної дискусії "Назад у майбутнє? Бачення європейської архітектури безпеки" на Мюнхенській безпековій конференції.
"Я не думаю, що архітектура може бути відновлена без змін в росії", - переконаний Сікорський.
Він підкреслив, що чинний російський режим зруйнував усі правила та фундаментальні основи, на яких базувалася ця архітектура.
Зокрема, Сікорський вказав на те, що росія чітко порушила встановлені в рамках ООН правила. "Потрібно пам’ятати, що Україна була членом ООН у своїх міжнародно визнаних кордонах ще під час радянських часів. І Рада Безпеки ООН має бути захисником миру, а не надавати імунітет тим, хто руйнує мир та починає агресивну війну. росія тут чітко все порушує", - сказав він.
Також рф порушила домовленості та зобов’язання в рамках ОБСЄ та Ради Європи.
Під час дискусії євродепутат висловив переконання, що після перемоги України буде можливість "трансформації у росії", що може також стати "структурним моментом для світу, щоб такі інституції як РБ ООН почали краще відображати зміну у балансі сил".
Як повідомляв Укрінформ, Мюнхенська безпекова конференція проходить 17-19 лютого. Загрози світовій безпеці, особливо у світлі агресії росії проти України, стали головною темою конференції цього року.
Фото: @dgapev