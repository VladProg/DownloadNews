У Лівії кількість загиблих унаслідок повені, спричиненої штормом «Даніель», перевищила дві тисячі осіб.

Про це повідомляє Укрінформ із посиланням на TRT Haber.
«Кількість загиблих унаслідок повені, спричиненої штормом «Даніель», на сході Лівії, перевищує дві тисячі. Прем'єр-міністр Лівії Дбейба закликав до міжнародної допомоги», - повідомляє турецький телеканал.
Окрім того, майже сім тисяч людей вважаються зниклими безвісти.

Затоплено міста Аль-Байда, Сус, Аль-Мардж і Дерна. У цих районах оголошено надзвичайний стан та запроваджено комендантську годину.

У звʼязку з надзвичайною ситуацією відбулося позачергове засідання уряду Лівії. У країні оголошено триденну жалобу за загиблими.

Зазначається, що Туреччина висловила готовність надати Лівії всіляку підтримку.
Як повідомляв Укрінформ, шторм «Даніель» насунувся на Лівію у неділю. У кількох містах через стихію було оголошено комендантську годину і закрито школи.
Фото: AA