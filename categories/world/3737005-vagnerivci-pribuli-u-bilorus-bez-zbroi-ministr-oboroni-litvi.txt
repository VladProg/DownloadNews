Міністр оборони Литви Арвідас Анушаускас вважає, що поява найманців ПВК "Вагнер" у Білорусі принципово не вплине на безпекову ситуацію в регіоні, оскільки вони прибули без зброї.

Про це повідомляє LRT, передає Укрінформ.


Фото: Ž.Gedvilos /BNS nuotr.

Коментуючи повідомлення про прибуття "вагнерівських" колон до Білорусі, литовський міністр сказав: "Я б не назвав їх підрозділами, я б назвав їх групами, які без озброєнь, боєприпасів та тилового забезпечення перекидаються в Білорусь, кількість невелика. Це принципово не змінює ситуацію в регіоні, яка ускладнилася від початку агресії Росії проти України".

Водночас він зауважив, що російська військова присутність у Білорусі скоротилася, адже солдатів, які раніше були привезені для навчань, повернули у РФ.
"Ризик був високий, коли 40 тис. російських солдатів, ще й з усіма боєприпасами, важким озброєнням, авіацією були у нас під боком півтора року тому. Порівнювати ці групи з тими потужностями... Якщо ми боїмося у тисячу разів меншої групи, то, чесно кажучи, цього не повинно бути", - сказав Анушаускас.
За його словами, "Вагнер" у Білорусі, найімовірніше, намагатиметься створити свою логістичну базу для операцій в Африці.
"Вони були роззброєні в Росії, у них забрали боєприпаси та важке озброєння. Все залишилося в Росії. Видно, що жодної домовленості про те, щоб вони приїхали до Білорусі зі зброєю, не було", - сказав міністр.
Як повідомлялося, за даними моніторингової групи "Беларускі Гаюн", уранці 15 липня на території Білорусі була помічена велика колона легкових і вантажних автомобілів на номерах псевдореспублік "ЛНР" і "ДНР". Були вказівки на те, що це колона приватної військової компанії "Вагнер", яка вночі заїхала в Білорусь із Росії.
Автомобілі прямували в бік Осиповичів Могильовської області. Імовірною метою колони є наметовий табір у селі Цель. Раніше була інформація, що влада Білорусі дозволила "Групі Вагнера" розташуватися на території населеного пункту. Повідомлялося про встановлені декілька сотень наметів й облаштовані місця для майже 9 тисяч людей.