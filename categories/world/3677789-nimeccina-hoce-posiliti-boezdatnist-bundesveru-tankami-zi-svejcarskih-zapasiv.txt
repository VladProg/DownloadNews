Німеччина розраховує посилити боєздатність Бундесверу за рахунок танків із запасів Швейцарії, якщо передача таких буде погоджена.

Про це сказав на брифінгу в п’ятницю речник Міноборони ФРН Арно Коллац, передає Укрінформ.
Він підтвердив направлення листа, в якому Німеччина пише, що вітала б, якби Швейцарія розглянула можливість продажу частини її законсервованих танків Leopard II. Відповідь уже отримана: питання має розглянути парламентський комітет.
Про яку кількість машин йдеться, офіцер відмовився говорити. Також він не сказав, чи можлива подальша передача танків іншим країнам-членам НАТО. Але запевнив, що ця техніка в разі її отримання точно не буде передана Україні. «Це буде чітко записано в договорі», - підкреслив він.
Німецька промисловість своєю чергою активно працює над тим, щоб покращити стан Бундесверу, зазначив Коллац з огляду на дефіцити, які створюються внаслідок передачі систем озброєнь Україні.
Як повідомлялося, Німеччина зобов’язалася передати Україні до кінця березня 18 танків Leopard 2A6, хоча спочатку йшлося про 14. Танки будуть передані із запасів Бундесверу, з тренувального танкового центру. Саме на них наразі проходять навчання бійці ЗСУ.
Берлін продовжує вести переговори із союзниками, заохочуючи їх також доєднатися до «танкової коаліції». Про готовність поділитися танками вже заявили Польща, Португалія, Фінляндія та Швеція. Як повідомлялося раніше, танки такого типу є на озброєнні 15 європейських держав.
Відповідно до законів про нейтралітет і окремого ембарго на постачання зброї, Швейцарії заборонено відправляти зброю безпосередньо в Україну. Так, ця держава вже неодноразово відмовила на запити Німеччини, Іспанії та Данії на дозвіл реекспорту в Україну боєприпасів швейцарського виробництва, які вони раніше закупили.
Фото: R1234 Ralph Zwilling/Tank-Masters.de/picture alliance