Країни G20 опублікували спільне комюніке, в якому є згадка про війну в Україні.

Про це повідомляє The Hindustan Times із посиланням на текст підсумкової декларації саміту G20, передає Укрінформ.

«Щодо війни в Україні, нагадуючи про дискусію на Балі, ми повторили наші національні позиції та резолюції, прийняті в Раді Безпеки ООН і Генеральній Асамблеї ООН, і підкреслили, що всі держави повинні діяти відповідно до цілей і принципів Статуту ООН у всій його повноті. Відповідно до Статуту ООН, усі держави повинні утримуватися від загрози силою або її застосування з метою захоплення територій проти територіальної цілісності, суверенітету чи політичної незалежності будь-якої держави», - йдеться у декларації.
Наголошується, що застосування або загроза застосування ядерної зброї є неприпустимими.
Країни G20 звернули увагу на людські страждання та додаткові негативні наслідки війни в Україні щодо глобальної продовольчої та енергетичної безпеки, ланцюжків поставок, макрофінансової стабільності, інфляції та зростання, що ускладнило політичне середовище для країн, особливо тих, що розвиваються, і найменш розвинених, які ще оговтуються від пандемії COVID-19. Наголошується, що були різні погляди та оцінки ситуації.
В декларації лідери підкреслили, що нинішня ера не повинна бути ерою війни, пише видання.
«Ми закликаємо всі держави дотримуватись принципів міжнародного права, включаючи територіальну цілісність і суверенітет, міжнародне гуманітарне право та багатосторонню систему, яка гарантує мир і стабільність. Мирне розв’язання конфліктів і зусилля з вирішення криз, а також дипломатія та діалог є критично важливими», - йдеться у заяві.
Країни G20 наголосили, що будуть об’єднувати зусилля для подолання негативного впливу війни на світову економіку.
«Ми будемо вітати всі конструктивні ініціативи, спрямовані на підтримку всеосяжного, справедливого і тривалого миру в Україні, який відповідатиме всім цілям і принципам Статуту ООН для сприяння мирним, дружнім і добросусідським відносинам між націями в дусі «Одна земля, одна сім’я, одне майбутнє», - йдеться у тексті декларації.
Варто зазначити, що у декларації не йдеться про засудження дій Росії, яка розв’язала війну проти України.
Як повідомляв Укрінформ, у столиці Індії Нью-Делі 9-10 вересня проходить 18-й саміт Групи двадцяти (G20) найбільших економік світу. Це перша в історії Групи зустріч лідерів, що проходить в Індії та в Південній Азії загалом.
Індія висунула шість пріоритетів для діалогу G20 цього року, серед яких: зелений розвиток, кліматичне фінансування та життя; прискорене, інклюзивне та стійке зростання; прискорення прогресу в досягненні цілей сталого розвитку; технологічна трансформація і цифрова інфраструктура; багатосторонні інституції для 21-го століття, а також розвиток під керівництвом жінок. Війна Росії проти України та її вплив на ситуацію у світі стануть одним із головних у дискусіях учасників форуму.
Прем'єр-міністр Індії Нарендра Моді оголосив у суботу, що на саміті G20 у Нью-Делі досягнуто згоди щодо спільної підсумкової декларації. Деталей він не надав.