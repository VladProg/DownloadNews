НАТО на саміті у Вільнюсі в липні планує ухвалити тисячі сторінок секретних військових планів, де буде детально описано, як Альянс реагуватиме на напад Росії.

Про це повідомляє Reuters, передає Укрінформ.
Цей крок, як пише агентство, означає фундаментальну зміну, тому що після завершення холодної війни Альянс не бачив потреби розробляти масштабні оборонні плани, бо вважав, що Росія більше не становить загрози для існування світу.
Але враховуючи, що «найкривавіша війна в Європі з 1945 року вирує прямо за її кордонами, в Україні, Альянс тепер попереджає, що повинен мати усі необхідні плани задовго до того, як може спалахнути конфлікт із рівним супротивником, таким як Москва», йдеться у публікації.
«Фундаментальна відмінність між кризовим управлінням і колективною обороною полягає в наступному: терміни визначаємо не ми, а наш противник. Ми повинні бути готові до того, що конфлікт може виникнути в будь-який момент», — сказав керівник Військового комітету НАТО адмірал Роб Бауер.
Окреслюючи те, що Альянс називає своїми регіональними планами, НАТО також дасть країнам рекомендації щодо того, як модернізувати свої сили та матеріально-технічне забезпечення.
«Союзники будуть точно знати, які сили і засоби необхідні, в тому числі де, що і як розгортати», — заявив глава НАТО Єнс Столтенберг про суворо засекречені документи, які, як і за часів холодної війни, призначатимуть певні війська для захисту певних регіонів.
Це формалізує процес, розпочатий анексією Криму Росією у 2014 році, що спонукало західних союзників вперше розгорнути бойові підрозділи на Сході, а Велика Британія, Канада та Німеччина взяли на себе ініціативу в одній із країн Балтії, пише агентство.
За оцінками офіційних осіб НАТО, на повну реалізацію планів знадобиться кілька років, хоча вони наголошують, що за потреби Альянс може розпочати дії негайно.