Папа Римський Франциск закликав не забувати про населення стражденної України, а також розповів про зустріч з делегаціями ізраїльтян і палестинців, закликаючи не переставати молитися за мир.

Як передає Укрінформ з посиланням на Vatican News, про це він заявив наприкінці зустрічі з прочанами у Ватикані в середу.
«І не забуваймо витривало молитися за тих, хто страждає від війн у багатьох частинах світу, особливо за дорогий народ України, мученицької України, а також Ізраїлю та Палестини», – сказав Папа Франциск, завершуючи свої звернення наприкінці загальної аудієнції, що відбулася на площі Святого Петра.
Після цього Святіший Отець розповів про те, що вранці прийняв дві делегації: в одній були ізраїльтяни, чиї родичі утримуються як заручники в Газі, а в другій – палестинці, чиї родичі страждають у Газі. Він закликав молитися за ці два народи, щоб настав мир.
Раніше у вівторок, у День гідності та свободи, який українці відзначають, згадуючи початок Революції гідності, Папа Франциск взяв участь у показі фільму про війну в Україні, організованому у Ватикані.
Як повідомляв Укрінформ, у неділю, 19 листопада, Папа Римський Франциск закликав не забувати про багатостраждальну Україну, а також молитися за інші народи, що страждають від насильства та війни.
Фото: vaticannews.va