Колишній президент США Дональд Трамп прибув до офісу окружного прокурора Мангеттена, де він був заарештований і перебуває під вартою поліції перед очікуваним висуненням офіційних звинувачень.

Про це повідомляє в вівторок телеканал CNN, передає Укрінформ.
«Очікується, що під час арешту у Трампа візьмуть відбитки пальців», - зазначається в повідомленні.
Поки що незрозуміло, чи робитиметься стандартне фото експрезидента під арештом, оскільки раніше йшлося про те, щоби оминути цю процедуру разом із надяганням на Трампа наручників - з огляду на повагу до його колишньої посади.
Трампа доставлять до зали суду, де йому висунуть звинувачення.
Сам експрезидент написав у своїй соціальній мережі Truth Social перед зустріччю з правоохоронцями: «Це здається таким сюрреалістичним – вау! Вони хочуть мене заарештувати. Не можу повірити, що це відбувається в Америці».
При цьому він додав слово MAGA й поставив знак оклику, апелювавши до своїх прихильників однойменного республіканського крила, які вже зібралися на Мангеттені для демонстрацій.
Як повідомляв Укрінформ, напередодні експрезидент США Дональд Трамп прибув зі свого маєтку у Флориді до Нью-Йорка, де велике журі присяжних прийняло рішення висунути проти нього кримінальні обвинувачення. Справа стосується таємних грошових виплат Трампа порнозірці Стормі Деніелс за її мовчання під час виборчої кампанії 2016 року. Обвинувальний висновок ще не розсекречений, однак попередньо йдеться про те, що викуп порнозірці був зроблений із порушенням законодавства, що регулює фінансову і податкову діяльність у США.
Фото: ZUMAPRESS.com