Відтоді, як таліби захопили владу в Афганістані два роки тому, було скоєно понад 200 позасудових вбивств колишніх урядовців та представників сил безпеки.

Про це повідомила Місія ООН з надання допомоги в Афганістані (UNAMA) у вівторок, передає Укрінформ із посиланням на АР.
Місія задокументувала щонайменше 800 порушень прав людини проти колишніх урядовців Афганістану та сил безпеки з 15 серпня 2021 року, коли Талібан захопив владу, до кінця червня 2023 року. Найчастіше об’єктом нападу талібів ставали колишні військові, поліцейські і представники розвідки. Зазначається, що таліби доставляли затриманих до ізоляторів і вбивали їх під час ув’язнення, інших вивозили в невідомі місця та вбивали там.
Верховний комісар ООН з прав людини Фолькер Тюрк закликав Талібан виконувати свої «зобов’язання згідно з міжнародним правом, запобігаючи подальшим порушенням і притягаючи винних до відповідальності».
Як повідомляв Укрінформ, в Афганістані після виведення іноземних військ у 2021 році та переходу влади до талібів понад тисяча мирних жителів загинули внаслідок бомбардувань та інших актів насильства.