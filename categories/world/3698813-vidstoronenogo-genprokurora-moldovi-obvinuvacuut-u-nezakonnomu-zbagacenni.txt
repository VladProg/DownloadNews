У Молдові відстороненому від виконання обов'язків генерального прокурора Александру Стояногло висунули обвинувачення у незаконному збагаченні.

Про це повідомляє NewsMaker із посиланням на Антикорупційну прокуратуру Молдови, передає Укрінформ.
За інформацією відомства, обвинувачення проти Стояногло висунули 19 квітня.
Зазначається, що 2021 року щодо Стояногло порушено п'ять кримінальних справ. Згодом до них додалося ще декілька, частину вже передали до суду.
Окрім цього, у 2022 році Стояногло звинуватили у незаконному збагаченні. Кримінальну справу порушили на підставі скарги прокурора Віктора Фуртуне, який стверджує, що у 2015 році Стояногло нібито оформив на 19-річну доньку квартиру площею 135 кв.м. Тоді Стояногло був депутатом парламенту, а задекларованих прибутків було замало для купівлі квартири, наголосив прокурор.
Стояногло заявив, що готовий довести походження коштів. Він стверджує, що на момент придбання квартири не був ані генеральним прокурором, ані депутатом, ані державним службовцем.
Як повідомлялося, Апеляційна палата Кишинева засудила депутата-втікача лідера партії «Шор» Ілана Шора до 15 років ув’язнення з конфіскацією майна на 5 мільярдів леїв (понад 270 мільйонів доларів США).
Фото: stiri.md