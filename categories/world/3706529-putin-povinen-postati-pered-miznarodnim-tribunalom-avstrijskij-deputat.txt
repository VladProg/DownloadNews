Чинний президент рф урешті-решт постане перед міжнародним трибуналом і буде засуджений за розв’язану проти України війну та вчинені під час неї злочини.

Як передає власний кореспондент Укрінформу, про це заявив депутат владної Австрійської народної партії Мартін Енгельберг під час організованого українською громадою заходу у Відні до Дня пам’яті та примирення.
Енгельберг закликав пам'ятати, що українські військові були серед тих, хто визволив Відень та всю Європу від нацизму ціною величезних жертв. За його словами, в Австрії за це завжди вдячні українцям.

"Ми, звичайно, вражені неспровокованою та невиправданою агресією росії проти України – війною, яка несе величезні жертви та жахливі воєнні злочини. росія завжди нестиме вину за цю злочинну війну, за смерті, тортури та викрадення дітей. І я думаю, що це більш ніж правильно, що було видано ордер на арешт путіна. Він заслужив це – зрештою постати перед міжнародним трибуналом, як це було у Нюрнбергу, і бути за це засудженим", - заявив представник Австрійської народної партії.
Він наголосив, що Австрія попри конституційний нейтралітет не є політично нейтральною у питанні війни рф проти України: "Ми дуже чітко заявили, що стоїмо на боці України і підтримуємо Україну усіма невійськовими засобами".
Австрійський депутат побажав скорого завершення війни та визволення всієї території України з-під російської окупації.
"Слава Україні!", - завершив свій виступ член Національної ради Австрії.
Як повідомлялося, судді МКС видали ордери на арешт президента росії володимира путіна та російської дитячої омбудсменки марії львової-бєлової. Їх підозрюють у воєнних злочинах у вигляді незаконних депортації та переміщення населення, зокрема дітей, з окупованої території України щонайменше з 24 лютого 2022 року.
Україна спільно з партнерами працює над питанням створення спеціального трибуналу для притягнення до кримінальної відповідальності керівництва рф за злочин агресії. Створення такого трибуналу вже підтримали Парламентська асамблея Ради Європи, Європарламент, Парламентська асамблея НАТО, Парламентська асамблея ОБСЄ та окремі держави.