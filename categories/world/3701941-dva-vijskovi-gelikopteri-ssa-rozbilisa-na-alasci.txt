Троє американських військових загинули внаслідок зіткнення двох гелікоптерів після тренувального польоту на Алясці.

Як передає Укрінформ, про це повідомляє АР.
Зазначається, що під час повернення з тренувального польоту два гелікоптери армії США зіткнулися і розбилися в четвер на Алясці. Внаслідок аварії загинули троє солдатів.
"Двоє солдатів загинули на місці аварії поблизу міста Хілі, а третій помер дорогою до лікарні в Фербенксі", - йдеться у заяві армії. Ще один поранений військовослужбовець знаходиться в лікарні.
На борту кожного гелікоптера AH-64 Apache на момент катастрофи перебувало по дві людини, повідомив речник армії США на Алясці Джон Пеннелл. Вони служили в 1-му штурмовому батальйоні 25-го авіаційного полку Форт Вейнрайт, що базується поблизу Фербанкса.
Як повідомляв Укрінформ, у березні в американському штаті Кентуккі зіткнулися два військові гелікоптери типу Blackhawk під час виконання тренувальної місії.