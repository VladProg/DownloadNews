Поглиблення відносин між Росією й Північною Кореєю лише підтверджує той факт, що РФ перебуває у відчаї на тлі невдач у війні проти України.

Про це сказала в середу під час спілкування з журналістами постійна представниця США при ООН Лінда Томас-Грінфілд, передає власний кореспондент Укрінформу.
«Мені немає чого сказати крім того, що це свідчить, у якому відчаї перебуває Росія, що вони втягуються у відносини з КНДР», - відповіла представниця США у відповідь на прохання прокоментувати зустріч Путіна й Кіма.
Томас-Грінфілд озвучила свій коментар на тлі заяв Путіна про те, що після його переговорів із північнокорейським диктатором Росія і КНДР мають певні «перспективи» у сфері військово-технічного співробітництва двох країн, які стали міжнародними вигнанцями.
Як повідомлялося, раніше в адміністрації США наголошували, що Путін хоче отримати від КНДР артилерійські снаряди та протитанкові ракети. Натомість інтерес Кім Чен Ина полягав у тому, щоби Росія надала Північній Кореї передові технології для супутників і атомних підводних човнів. Крім того, Кім був зацікавлений у зовнішній продовольчій допомозі для своєї країни. Причому, в Білому домі підкреслювали, що візит російського міністра оборони Шойгу до Пхеньяна у липні включав обговорення угоди про зброю.