До Польщі прибули перші пускові установки артилерійської системи M142 HIMARS.

Офіційна церемонія презентації перших пускових установок HIMARS, за участі віцепрем’єра, міністра національної оборони Польщі Маріуша Блащака, відбулася в 1-й базі транспортної авіації у Варшаві, передає власний кореспондент Укрінформу.
“Ми сьогодні приймаємо до польської армії комплекси HIMARS. Це – техніка, яка себе виправдала в руках України, яка зупиняє російську агресію”,- зазначив під час церемонії Блащак.
Він повідомив, що ці комплекси потраплять на озброєння 16-ї механізованої дивізії ЗС Польщі, підрозділи якої дислокуються в північно-східній Польщі неподалік кордонів з білоруссю і калінінградською областю росії.
Як повідомляло агентство, Польща в 2019 році купила у США 20 комплексів HIMARS, зокрема 18 бойових та два навчальних, за 414 млн дол. Згодом Польща звернулася до США щодо купівлі близько 484 ракет цього типу й отримала від американської сторони згоду. Максимальна вартість закупівлі оцінюється в 10 млрд дол.
Як повідомлялося, віцепрем'єр-міністр, міністр національної оборони Польщі Маріуш Блащак нещодавно заявив, що цьогоріч у Польщі буде створено центр обслуговування і виробництва артилерійської системи M142 HIMARS.