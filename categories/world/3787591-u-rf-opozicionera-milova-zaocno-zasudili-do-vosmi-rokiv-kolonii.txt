Басманний суд Москви заочно засудив політика Володимира Мілова до восьми років колонії загального режиму за звинуваченням у поширенні «фейків» про російську армію.

Як передає Укрінформ, про це повідомляє Медіазона.
Уточнюється, що Мілову також заборонили на чотири роки адмініструвати сайти в Інтернеті. Його визнали винним у публічному розповсюдженні «явно неправдивої інформації про російську армію за мотивами політичної ненависті». Прокуратура вимагала призначити Мілову дев'ять років колонії.
Приводом для кримінального переслідування опозиціонера став стрім «Воєнні злочини Путіна» на Ютуб-каналі «Навальний Live» у березні 2022 року, в якому він розповідав про те, як російські військові вбивали мирних жителів в Україні.
На суді прокурор зазначив, що Мілов до від'їзду з Росії брав участь у протестних акціях і затримувався за це, що дає змогу «вбачити в його діях мотиви ворожості до влади».
Володимир Мілов був головою партії «Демократичний вибір» та соратником Бориса Нємцова. З травня до жовтня 2002 року він працював заступником міністра енергетики Росії.
Як повідомлялося, політик виїхав із РФ ще 2021 року. Тоді ж в Росії його визнали «іноземним агентом», МВС країни оголосило його в розшук.