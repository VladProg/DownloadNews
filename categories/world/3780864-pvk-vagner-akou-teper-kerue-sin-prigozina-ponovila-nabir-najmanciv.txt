У ПВК «Вагнер» відновили набір найманців, принаймні в Уральському регіоні Росії, при цьому тепер вагнерівцями керує син Євгена Пригожина.

Про це повідомляє Укрінформ із посиланням на регіональний новинний портал 59.ру.
Інформацію про відновлення набору опублікували в Telegram-каналі «ЧВК «Вагнер» Пермь». Пермський представник вагнерівців підтвердив виданню, що інформація про набір достовірна. Він також зазначив, що підрозділом ПВК «Вагнер» у складі «Росгвардії» нині керує син загиблого Євгена Пригожина Павло.
Представник ПВК сказав, що у вагнерівців «усе залишилося, як і раніше, єдина відмінність - беремо тільки людей з “гражданкі”, не з місць позбавлення волі».
Як повідомляв Укрінформ, ПВК "Вагнер" заявила, що офіційно стає підрозділом Росгвардії і повернеться на війну з Україною.