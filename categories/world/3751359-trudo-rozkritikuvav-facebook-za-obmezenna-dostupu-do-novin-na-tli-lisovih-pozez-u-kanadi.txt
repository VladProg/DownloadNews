Рішення компанії Meta обмежити доступ канадців до новин на платформах Facebook та Instagram наражає на небезпеку людей.

Як повідомляє кореспондент Укрінформу, про це заявив прем’єр-міністр Канади Джастін Трюдо, коментуючи відмову Meta показувати канадцям новинні ресурси навіть на тлі рекордних лісових пожеж, що вирують у країні.

“У чинній надзвичайній ситуації, коли актуальна інформація важливіша, ніж будь-коли, Facebook віддає перевагу корпоративним прибуткам, а не безпеці людей і якісній місцевій журналістиці. Зараз не час для цього”, - сказав Трюдо.

Він назвав позицію Meta із цього приводу “немислимою”.
“Немислимо, що така компанія, як Facebook, у пріорітет ставить доходи, а не можливість надання місцевими новинними організаціями актуальної інформації канадцям там, де вони проводять багато часу: онлайн, у соціальних мережах, у Facebook”, - наголосив прем’єр-міністр Канади.

При цьому Трюдо також відмовився скасовувати закон, який спонукав Meta закрити доступ до своїх платформ канадським новинним ресурсам.
“Це - вибір Facebook. Ми лише кажемо, що якісна журналістика важлива у демократії. І зараз вона важливіша, ніж будь-коли, оскільки люди переймаються за свої помешкання, свої населені пункти, переймаються через найгірше літо з точки зору природних катаклізмів за дуже довгий час”, - підсумував глава канадського уряду.

Нагадаємо: Корпорація Meta цього місяця розпочала позбавляти користувачів соціальних мереж Facebook та Instagram з Канади можливості поширювати посилання на новинні ресурси. Таку радикальну реакцію Meta викликав ухвалений в червні канадський закон С-18, який вимагає від технологічних гігантів — у тому числі Google й Meta - платити ЗМІ за новинний контент, який вони поширюють або інакше використовують на своїх платформах.

Meta вже раніше перевіряла роботу системи позбавлення доступу до новинного контенту для окремих канадських користувачів, а зараз вирішила поширити її дію на усіх людей з Канади.

Додамо, що цього року лісовими пожежами у Канаді вже було знищену площу, більшу за Болгарію. Наразі у країні вирує понад 1000 пожеж й десятки тисяч жителів були змушені евакуйовуватися. Для боротьби із вогнем було залучено армійські ресурси.