Єврокомісарку з питань інновацій Марію Габріель офіційно висунули на посаду прем'єр-міністра Болгарії від правоцентристської партії ГЄРБ.

Про це повідомив лідер ГЄРБ, колишній прем'єр-міністр Бойко Борисов, передає Укрінформ із посиланням на видання Novinite.
За словами Борисова, Габріель має провести зустрічі з іншими політичними силами з метою формування нового уряду.
"Ми дотримуємося конституційних термінів. Тому що як чинний єврокомісар вона має бути присутньою на зустрічі G7, є юридичні процедури, яких вона має дотримуватися, тому наша парламентська група зв’яжеться з іншими політсилами, щоб кандидат могла провести зустрічі та взяти на себе обов'язки прем'єр-міністра", - зазначив Борисов.
У понеділок, 15 травня, президент Болгарії Румен Радев передасть мандат на формування нового кабінету партії ГЄРБ як найбільшій політичній силі, представленій у Національних зборах.
Як повідомляв Укрінформ, у жовтні минулого року парламент Болгарії обрав спікером депутата від партії ГЄРБ Вежді Рашидова.
Фото: novinite.com