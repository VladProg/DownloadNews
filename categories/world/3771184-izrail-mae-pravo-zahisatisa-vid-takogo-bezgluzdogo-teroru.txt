Австрія рішуче засуджує терористичну атаку ХАМАС на Ізраїль, що сталася у суботу вранці.

Про це повідомив у соцмережі X федеральний канцлер Карл Негаммер.
"Я рішуче засуджую терористичну атаку ХАМАС на Ізраїль і невинних цивільних осіб, що сталася сьогодні вранці. Ізраїль має право захищатися від таких підступних і масованих атак. Запуск ракет по беззахисному цивільному населенню – це жорстокий терор і ніколи не є засобом розв'язання політичних проблем", - сказав він.
За словами канцлера, "безпека Ізраїлю не підлягає обговоренню для Австрії".
Очільник австрійського МЗС Александер Шалленберг також засудив "проникнення терористів ХАМАС з Сектору Гази в Ізраїль і невибіркові атаки тисячами ракет, спрямовані проти невинних цивільних осіб".
"Ізраїль має право захищатися від такого безглуздого терору. Австрія твердо солідарна з нашими ізраїльськими партнерами", - заявив він.
На знак солідарності з Ізраїлем та ізраїльським народом над будівлями федеральної канцелярії та міністерства закордонних справ Австрії вивішено ізраїльський прапор.
Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинули щонайменше 40 людей, ще понад 700 постраждали.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни випущено 2200 ракет.
Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції "Залізні мечі" у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
ЄС, США, Україна та низка інших держав засудили атаки по Ізраїлю.