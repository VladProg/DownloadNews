Кардинал П’єрбаттіста Піццабалла, латинський патріарх Єрусалима, запропонував себе в обмін на дітей-заручників, яких угруповання ХАМАС утримує у секторі Гази.

Як передає Укрінформ, про це повідомляє агенція Reuters.
«Я готовий до обміну, до будь-чого, якщо це може повернути дітей додому. Без проблем. З мого боку є повна готовність», - сказав він під час відеоконференції з журналістами в Італії.
«Перше, що потрібно зробити, - це спробувати домогтися звільнення заручників, інакше (ескалацію) неможливо зупинити. Ми готові допомогти, навіть я особисто», - сказав кардинал.
Однак він підкреслив, що він та його офіс досі не мали прямого контакту з представниками ХАМАС.
«Неможливо говорити з ХАМАС. Це дуже важко», - сказав він.
Піццабалла контролює діяльність римо-католиків в Ізраїлі та на палестинських територіях, а також в Йорданії та на Кіпрі, регіоні, де проживає приблизно 300 000 римо-католиків.
За даними Reuters, ХАМАС взяв у заручники майже 200 людей. Близько десяти з них, як вважають, є дітьми.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Внаслідок цієї атаки загинули понад 1300 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку та вторгнення ХАМАС, та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 мільйона людей. Наразі виїзд людей з цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.
Фото: CTS