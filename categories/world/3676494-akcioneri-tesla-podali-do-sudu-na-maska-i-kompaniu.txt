Акціонери Tesla подали до суду на компанію та її генерального директора Ілона Маска через ймовірно неправдиві твердження виробника електромобілів про можливості автономного керування автівками.

Про це повідомляє Укрінформ із посиланням на Business Insider.
Як зазначається, інвестори на чолі з Томасом Ламонтанем звинувачують компанію у тому, що вона протягом чотирьох років приховувала від них, що її автопілот може спричинити серйозний ризик аварій та травм.
«Внаслідок неправомірних дій та бездіяльності відповідачів, а також різкого зниження ринкової вартості звичайних акцій компанії позивачі та інші учасники групи зазнали значних збитків», – йдеться у позові.
Передбачається, що технологія автопілота Tesla могла стати причиною кількох резонансних аварій, які змусили регулюючі органи втрутитися.


16 лютого Національна адміністрація безпеки дорожнього руху США (NHTSA) змусила Tesla відкликати 362 тис. своїх автомобілів через побоювання, що її програмне забезпечення FSD може призвести до аварій на дорогах. Це збіглося з падінням ціни її акцій на 5,7%, через що компанія втратила 38,6 млрд дол. корпоратизації.
Як повідомляв Укрінформ, за даними Bloomberg, мільярдер Ілон Маск знову став найбагатшою людиною у світі після того, як ненадовго поступився цим титулом французькому бізнесменові Бернару Арно.