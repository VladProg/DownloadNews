Лефортівський суд Москви за клопотанням слідства продовжив арешт обвинуваченого у шпигунстві кореспондента московського бюро видання The Wall Street Journal Евана Гершковича до 30 листопада.

Як передає Укрінформ, про це повідомляє Інтерфакс.
«Постановою суду щодо Гершковича продовжено термін утримання під вартою на три місяці, а загалом до восьми місяців, тобто до 30 листопада 2023 року», - повідомили у пресслужбі суду в четвер.
Зазначається, що засідання пройшло у закритому режимі, оскільки матеріали кримінальної справи засекречено.
Як повідомляв Укрінформ, репортер WSJ Еван Гершкович був затриманий у РФ 29 березня 2023 року під час журналістського відрядження до Єкатеринбурга. Він став першим представником американського ЗМІ, заарештованим із 1986 року роійською владою.
Гершковича звинувачують у шпигунстві.
За версією ФСБ, кореспондент Wall Street Journal «за завданням американської сторони здійснював збір відомостей, що становлять держтаємницю, про діяльність підприємства російського військово-промислового комплексу». Сам Гершкович усі висунуті йому обвинувачення відкидає.