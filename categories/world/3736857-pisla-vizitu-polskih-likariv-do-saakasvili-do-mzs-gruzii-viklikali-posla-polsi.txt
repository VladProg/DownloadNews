Міністерство закордонних справ Грузії викликало виконувача обов’язків посла Польщі в країні Маріуша Петра Жака після того, як польські лікарі відвідали колишнього президента Грузії та громадянина України Міхеїла Саакашвілі.

Як передає Укрінформ, про це повідомляє Грузия Online.
"У Міністерстві закордонних справ Грузії відбулася зустріч міністра Іллі Дарчіашвілі та виконувача обов'язків посла Польщі у Грузії Маріуша Пітра Жака", - йдеться у повідомленні.
Як зазначили в МЗС Грузії, на зустрічі грузинська сторона висловила стурбованість у зв'язку з інцидентом, що стався з польським лікарем, коли один із лікарів намагався таємно винести з клініки медичний зразок, взятий у засудженого Міхеїла Саакашвілі.
«Польському дипломату ще раз роз'яснили, що держава зацікавлена в тому, щоб громадськість мала повну інформацію про стан здоров'я Міхеїла Саакашвілі. У зв'язку з цим неодноразово була висловлена готовність до допуску до клініки іноземних лікарів за бажання родини, про що свідчить візит польських лікарів до засудженого Саакашвілі, організованого на підставі клопотання родини та за підтримки посольства Польщі, попри те, що засудженому Саакашвілі, згідно з рішенням Страсбурзького суду з прав людини, було відмовлено у переїзді на лікування до Польщі.
На зустрічі грузинська сторона наголосила, що поведінка одного з лікарів, який входить до складу польської місії медиків, викликає непорозуміння, занепокоєння, а також втрачає довіру до всього процесу.
Польського посла у МЗС попросили викласти свою позицію щодо інциденту. На зустрічі польський дипломат зазначив, що він не поінформований про те, чим була викликана подібна поведінка польського лікаря», - наголошується в повідомленні МЗС Грузії.
Як повідомлялося, 3 липня Міхеїл Саакашвілі в онлайн-форматі взяв участь у судовому засіданні. Було видно, як він сильно схуд під час перебування в лікарні.
Президент України Володимир Зеленський висловив обурення станом ув’язненого Саакашвілі та доручив Міністерству закордонних справ викликати посла Грузії в Україні, висловити йому рішучий протест через знущання з Саакашвілі та запропонувати залишити Україну протягом 48 годин для проведення консультацій зі своєю столицею. 6 липня посол Грузії залишив Київ у відповідь на вимогу керівництва України.
12 липня прем’єр-міністр Польщі Матеуш Моравецький повідомив, що бригада польських лікарів розпочала у Тбілісі комплексне медичне обстеження Саакашвілі.