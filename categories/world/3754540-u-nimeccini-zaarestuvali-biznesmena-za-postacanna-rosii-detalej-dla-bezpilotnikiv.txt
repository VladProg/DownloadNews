У Німеччині видано ордер на арешт громадянина ФРН російського походження за підозрою у постачанні Росії деталей для виробництва безпілотників.

Про це повідомляє Генпрокуратура ФРН, передає Укрінформ.
«Вчора (28 серпня 2023 року) генеральний прокурор видав ордер на арешт… німецько-російського громадянина Вальдемара В. Слідчий суддя федерального суду вручив ордер на арешт обвинуваченому та постановив подальше утримання його під вартою», - йдеться у повідомленні.
За даними прокуратури, Вальдемар В. є керівним директором двох компаній, які він заснував у землі Саар для міжнародної торгівлі електронними компонентами. У період з січня 2020 року по березень 2023 року він 26 разів експортував електронні компоненти для компанії в Росії, яка виробляє військову техніку та прилади. Серед них - безпілотник «Орлан-10», який зараз використовується російськими збройними силами в Україні. Компоненти, який постачав обвинувачений, є загальною частиною цього типу безпілотників і підпадають під дію Регламенту ЄС про ембарго щодо Росії.
Щоб обійти санкції ЄС, Вальдемар В. спочатку імпортував відповідні товари з-за кордону до Німеччини, а потім експортував їх до Росії – у деяких випадках через підконтрольну йому компанію в Баден-Вюртемберзі.
Після початку війни в Україні в лютому 2022 року Вальдемар В. переключився на транспортування товарів до Росії через Дубай і Литву, в тому числі за допомогою фіктивних одержувачів у третіх країнах.
Загальна вартість незаконно вивезених комплектуючих становить приблизно 715 тисяч євро, повідомили в Генпрокуратурі ФРН.
Як повідомлялося, 22 серпня у Німеччині затримали місцевого підприємця Уллі З., який підозрюється у порушенні економічних санкцій Євросоюзу проти РФ через експорт зброї до Росії