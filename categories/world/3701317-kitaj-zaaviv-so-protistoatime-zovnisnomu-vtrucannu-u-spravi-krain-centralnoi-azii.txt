Китай рішуче підтримуватиме країни Центральної Азії у захисті їхнього національного суверенітету, незалежності й територіальної цілісності і протистоятиме будь-якому зовнішньому втручанню у їхні внутрішні справи.

Про це заявив міністр закордонних справ Цінь Ган під час зустрічі зі своїми колегами з Казахстану, Киргизстану, Таджикистану, Туркменістану та Узбекистану в китайському місті Сіань, передає власний кореспондент Укрінформу.
«Китай рішуче підтримуватиме країни Центральної Азії у захисті національного суверенітету, незалежності, безпеки і територіальної цілісності, підтримуватиме країни у самостійному виборі шляхів розвитку в світлі їхніх національних умов і рішуче протистоятиме будь-якому зовнішньому втручанню у внутрішні справи центральноазійських держав», - сказав Цінь перед початком четвертої зустрічі глав МЗС у форматі «С+С5» – Китаю і країн Центральної Азії.
Він додав, що Пекін також посилить комунікацію та співпрацю з країнами регіону на багатосторонніх міжнародних майданчиках, зокрема, в рамках ООН і Шанхайської організації співробітництва (ШОС).
Очільники зовнішньополітичних відомств п’яти країн, зі свого боку, зазначили, що розвиток зв’язків із Китаєм є пріоритетним напрямом їхньої дипломатії, зважаючи на життєво важливий міжнародний вплив Китаю та можливості, які відкриває для Центральної Азії китайська модернізація.
П’ять країн також висловили підтримку низці глобальних ініціатив і пропозицій, висунутих Китаєм, та погодилися із законністю позиції Китаю стосовно питань, пов’язаних із Тайванем, Сіньцзяном і Тибетом.
У контексті перспектив двостороннього співробітництва з КНР сторони домовилися зміцнити співпрацю за усім спектром відносин - від торгівлі, економіки та інвестицій до регіонального співробітництва й міжлюдських стосунків.
Так, Китай і Казахстан підпишуть угоду про безвізовий режим поїздок громадян. Киргизстан, Таджикистан і Туркменістан співпрацюватимуть із Китаєм у створенні культурних центрів.
Таджикистан розширить співпрацю з Китаєм за напрямом створення індустріальних парків, перший із яких будується в Таджикистані, а Узбекистан сподівається використати китайський досвід для боротьби з бідністю та впровадження інновацій.
Як відомо, від моменту розпаду срср і до останнього часу в п’яти державах Центральної Азії значний вплив на політичні еліти, економіку й суспільне життя зберігала росія, маніпулюючи ними у власних інтересах. При цьому москва намагалася приховано перешкоджати проникненню Китаю в країни регіону, який продовжує вважати сферою свого впливу.
З початком повномасштабного вторгнення в Україну росія стрімко втрачає позиції в Центральній Азії, держави якої все більше орієнтуються на Китай який, на відміну від рф, пропонує їм інвестиції, економічний та інноваційний розвиток.