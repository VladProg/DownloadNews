Швейцарія має намір приєднатися до ініційованої європейськими державами спільної системи протиповітряної та протиракетної оборони Sky Shield ("Небесний щит").

Як передає Укрінформ із посиланням на SRF, про це повідомили у Федеральному департаменті оборони, цивільного захисту та спорту (DDPS) Швейцарської Конфедерації.
"Швейцарія хоче взяти участь у європейській системі протиповітряної оборони Sky Shield. Федеральний департамент оборони, цивільного захисту та спорту (DDPS) підтвердив SRF, що міністр оборони Віола Амхерд підпише відповідну декларацію про наміри в Берні в п'ятницю", - йдеться у повідомленні.
У відомстві зазначили, що ініціатива Sky Shield полягає в тому, щоб забезпечити кращу координацію систем протиповітряної оборони європейських країн, а також спільні закупівлі та технічне обслуговування систем ППО, що дозволить заощадити кошти. У DDPS заявили, що участь Швейцарії у "Небесному щиті" не буде порушенням нейтралітету країни. Крім того, країна викладе свої застереження щодо нейтралітету в додатковій декларації.
Очікується, що 6-7 липня у Берні пройде тристороння зустріч керівників оборонних відомств Швейцарії, Австрії та Німеччини, у ході якої, зокрема, відбудеться підписання декларації про наміри участі у Sky Shield.
Раніше про намір приєднатися до спільної європейської системи протиповітряної та протиракетної оборони Sky Shield заявили в іншій нейтральній країні – Австрії. Як канцлер, так і міністр оборони країни зазначили, що нейтралітет країни залишається непорушеним і участь в ініціативі не є його порушенням. З критикою цих намірів виступили у правопопулістській та проросійській Австрійській партії свободи.
За інформацією австрійського АРА, у п'ятницю очільниця оборонного відомства Австрії Клаудіа Таннер під час зустрічі зі своїми колегами з Німеччини та Швейцарії у Берні підпише декларацію про наміри приєднання до "Небесного щита".
Як повідомлялося, 13 жовтня 2022 року міністри оборони із 14 європейських країн-членів НАТО та тодішній кандидат на членство Фінляндія підписали Лист про наміри щодо розвитку "Ініціативи європейського небесного щита" (“European Sky Shield Initiative”). Ця ініціатива, яку просуває Німеччина, спрямована на створення європейської системи протиповітряної та протиракетної оборони за допомогою спільного придбання обладнання для ППО і ракет європейськими країнами.
Наразі у проєкті беруть участь вже 17 країн: окрім Німеччини як ініціатора, також Велика Британія, Словаччина, Латвія, Угорщина, Болгарія, Бельгія, Чехія, Фінляндія, Литва, Нідерланди, Румунія, Словенія, Естонія, Норвегія, Данія та Швеція.
Фото з відкритих джерел