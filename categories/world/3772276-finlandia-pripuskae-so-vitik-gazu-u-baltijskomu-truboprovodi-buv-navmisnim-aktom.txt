Розслідування витоку з підводного газопроводу між Фінляндією та Естонією ще триває, проте фінська сторона вважає, що це був навмисний акт руйнування.

Про це повідомляє Bloomberg, передає Укрінформ.
У вівторок уряд Фінляндії заявив, що знайшов пошкоджену ділянку газопроводу у фінських водах, а також виявив несправність у кабелі зв'язку з Естонією.
Остаточних висновків ще немає. Очікується, що офіційні особи нададуть більш детальну інформацію про розслідування трохи пізніше.
Витік у газопроводі відродив занепокоєння щодо вразливості підводної інфраструктури після вибухів на сусідніх трубопроводах "Північний потік" з Росії до Німеччини минулого року.
Після цих атак члени Організації Північноатлантичного договору посилили моніторинг за допомогою супутників, літаків, кораблів і підводних човнів, причому об'єкти у Північному та Балтійському морях вважаються одними з найбільш чутливих.
"Що стосується газу, Європу чекає безпечна зима. Однак це залежить від цілісності її трубопроводів та інфраструктури", - заявила Сімоне Тальяп'єтра, старший науковий співробітник аналітичного центру Bruegel в Брюсселі.
Пошкодження газопроводу між Фінляндією та Естонією обговорили Генеральний секретар НАТО Єнс Столтенберг та президент Фінляндії Саулі Нііністьо.
«Поговорив із президентом Фінляндії Саулі Нііністьо стосовно ушкодження підводної інфраструктури між Естонією та Фінляндією. НАТО ділиться інформацією й готовий підтримати союзників», – написав генсек НАТО у соцмережі Х.
Прем'єр-міністр Фінляндії Петері Орпо заявив у вівторок, що, за доступною на даний момент інформацією, пошкодження газопроводу між Фінляндією та Естонією не могло бути спричинене його нормальною експлуатацією та звичайними перепадами тиску.
Прикордонна служба та берегова охорона Фінської затоки встановили місце витоку: воно знаходиться на території Фінляндії.
За словами Орпо, ситуація з енергопостачанням у Фінляндії залишається стабільною. «Не йдеться про пошкодження, здатне вивести з ладу нашу газотранспортну систему», – зазначив він.
Росія припинила постачання газу до Фінляндії в травні 2022 року, приблизно через тиждень після того, як країна заявила, що подасть заявку на членство в НАТО у відповідь на війну, яку РФ розпочала в Україні. Фінляндія також відмовилася платити за газ у рублях, а згодом вирішила взагалі припинити закупівлю російського палива. Тепер Фінляндія приєдналася до оборонного альянсу.
Як повідомляв Укрінформ, оператори газотранспортних систем Фінляндії та Естонії повідомили про ймовірний витік газу після того, як було зафіксовано "незвичне падіння тиску в морському газопроводі між двома країнами".
Фото: Roni Rekomaa/Bloomberg