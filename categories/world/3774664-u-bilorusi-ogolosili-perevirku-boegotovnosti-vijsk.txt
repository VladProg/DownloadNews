Влада Білорусі розпочала чергову перевірку бойової готовності своїх збройних сил.

Як передає Укрінформ, про це повідомляє Міноборони РБ у Телеграмі.
Зазначається, що у межах перевірки бойової готовності чергові підрозділи механізованих з'єднань військ РБ розпочали виконання навчально-бойових завдань.
"Війська у найкоротші терміни здійснять марші до призначених районів, з подальшим дотриманням нормативів з предметів бойової підготовки. Окрім того, військову та спеціальну техніку буде перевірено контрольними пробігами, зокрема по пересіченій місцевості", – йдеться у повідомленні.
У ході перевірки заплановано пересування військової техніки та особового складу автошляхами загального користування в межах Мінської, Гродненської, Брестської та Вітебської областей.
"Перевірка має комплексний характер та дозволить визначити готовність військових частин та підрозділів виконувати завдання за призначенням", – йдеться у повідомленні.
Як повідомляв Укрінформ, раніше військові навчання Білорусі та Росії, які проходили на білоруських полігонах, були продовжені до 15 жовтня.