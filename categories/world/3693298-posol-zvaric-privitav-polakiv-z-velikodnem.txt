Посол України в Польщі Василь Зварич привітав поляків з Великоднем.

Відповідне відеозвернення є в розпорядженні Укрінформу.
Зокрема, Зварич наголосив, що християнські цінності традиційно важливі для обох наших народів, а поляки вже понад рік показують світу приклад їх сповідування, надаючи допомогу українцям.
“З нагоди свята я хотів би підкреслити свою вдячність Польщі за підтримку й допомогу Україні. Наша співпраця та спільні цінності підтверджують, що разом ми сильніші”, - зазначив посол України.
Він побажав польським родинам у цей святковий період миру, злагоди та добробуту.
“Нехай воскресіння надії, духовних цінностей і чеснот торкнеться кожного серця і стане поштовхом для процвітання обох наших народів”, – підкреслив Зварич.
У вітальному відеозаписі з нагоди свята взяли участь українські та польські діти, які разом з українською майстринею писанкарства розписували писанки.
“Сьогодні наші українські та польські діти разом розписують писанки та показують світові, як дружба, любов і життя перемагають зло та ненависть. У цей день ми святкуємо не лише Воскресіння Христове, а й виявляємо повагу до родинних зв’язків, дружби та співпраці між нашими країнами”, – підкреслив посол України в РП.



Відеоролик створено за підтримки Комунікаційного медіацентру, який співпрацює з посольством України в РП, а музика для цього відео створена спеціально з цієї нагоди українським гуртом Monysto.
Католики цього року святкують Великдень 9 квітня, за григоріанським календарем.