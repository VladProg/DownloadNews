Демократи в Сенаті США у вівторок заблокували законопроєкт, ухвалений республіканцями Палати представників, про надання надзвичайної допомоги Ізраїлю, який не передбачає підтримки України у війні проти Росії.

Про це передає Укрінформ з посиланням на Reuters.
Демократи звинуватили республіканців Палати представників у тому, що вони грають у політику, прив'язуючи підтримку Ізраїлю до скорочення фінансування податкової служби.
Законопроєкт передбачав надання Ізраїлю 14,3 млрд дол. для підтримки у війні проти ХАМАСу та скорочення фінансування податкової служби на таку саму суму.
«Наші союзники в Україні не можуть дозволити собі затримку, як і наші союзники в Ізраїлі», – заявила сенаторка від демократів Петті Мюррей, яка очолює Комітет з питань асигнувань Сенату.
Для того, щоб стати законом, законопроєкт має бути схвалений обома палатами, а також отримати підпис президента.
Раніше Білий дім заявив, що президент Джо Байден накладе вето на ухвалений документ.
Як повідомляв Укрінформ, Палата представників Конгресу США проголосувала 2 листопада за окремий законопроєкт про надання допомоги Ізраїлю, хоча Білий дім просив ухвалити одним пакетом рішення щодо виділення коштів на безпеку, яке передбачало б підтримку України.