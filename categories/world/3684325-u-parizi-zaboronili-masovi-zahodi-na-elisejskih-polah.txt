Поліція Парижа на тлі акцій протесту проти пенсійної реформи заборонила проведення масових заходів у місцях поблизу будівлі парламенту та президентської резиденції - на площі Згоди та Єлисейських Полях.

Про це повідомляє Politico, передає Укрінформ.
“Через серйозні ризики порушення громадського порядку та безпеки… будь-які збори на… площі Згоди та її околицях, а також у районі Єлисейських Полів заборонені”, - заявили у поліції.
При цьому зазначається, що порушники заборони можуть бути оштрафовані.
Утім, у суботу противники пенсійної реформи все ж вийшли на вулиці Парижа, зокрема у торговельному районі Les Halles.
Демонстрації відбуваються по всій країні.
Як повідомлялося, пенсійна реформа у Франції передбачає підвищення пенсійного віку з 62 до 64 років. За допомогою цього уряд сподівається уникнути зростання дефіциту в системі соціального забезпечення і залучити понад 17 мільярдів євро до 2030 року.
Сенат Франції (верхня палата парламенту) схвалив законопроєкт про підвищення пенсійного віку.
Водночас президент Франції Еммануель Макрон вирішив задіяти спецпроцедуру з метою ухвалення закону без голосування у Національних зборах (нижній палаті парламенту). Тисячі людей по всій Франції вийшли на акції протесту.
У п’ятницю в Парижі сталися сутички між поліцією та протестувальниками, було затримано 258 осіб.
Фото: Wikipedia