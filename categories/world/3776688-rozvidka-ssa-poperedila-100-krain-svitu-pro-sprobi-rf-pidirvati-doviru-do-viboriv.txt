Росія роками веде цілеспрямовану роботу з підриву довіри громадян багатьох держав світу до цілісності демократичних виборів.

Як повідомляє Укрінформ, про це йдеться у звіті розвідувальних служб США, пише Reuters.

“США у п’ятницю оприлюднили розвідувальний звіт, надісланий до понад 100 держав, в якому викривається використання Москвою шпигунів, соціальних мереж та російських державних медіа для підриву довіри громадськості до цілісності демократичних виборів по всьому світу”, - йдеться у матеріалі.

Зазначається, що успіх Росії в поширенні дезінформації протягом президентських виборів у США в 2020-му році й під час пандемії COVID-19, спонукав Кремль посилити свою діяльність в цьому напрямі.
“Це - глобальний феномен. Наша інформація вказує, що високопосадовці уряду Росії, в тому числі у Кремлі, бачать цінність подібних операцій та вважають їх ефективними”, - стверджується у звіті.

Reuters зауважує, що цей звіт було розіслано до понад сотні посольств США по світу, які мають ознайомити із ним представників місцевої влади.
“Вашингтон у приватному порядку брифінгує уряди інших держав та ділиться із ними звітом напередодні виборів, які мають відбутися наступного року”, - зазначається у статті.

У звіті згадується про цілеспрямовані зусилля Росії втрутитися у щонайменше 11 виборів в дев’яти країнах між 2020-им й 2022-им рр. Ще 17 виборів стали ціллю “менш явних” зусиль.

Автори звіту рекомендують іншим державам працювати над зменшення втручання Росії у вибори за допомогою санкцій, обміну інформацією, видворення російських шпигунів та візових обмежень.