За умовами Договору про скорочення стратегічних озброєнь СНО-III росія не може призупинити свою участь у цій угоді, тому вона жодним чином не звільняється від узятих на себе зобов’язань.

Про це йдеться в офіційному повідомленні Держдепартаменту США, передає Укрінформ.
«Заявлене росією призупинення участі в договорі СНО-III є юридично недійсним», - вказується в повідомленні.
Таким чином, зобов’язання російської сторони за договором зберігаються. США, зі свого боку, «залишаються готовими конструктивно працювати з рф з метою виконання договору повною мірою».
При цьому в Держдепі навели конкретні приклади, чому москва вже певний час не виконує досягнутих домовленостей. Зокрема, російська сторона не дозволяє проводити перевірки своїх стратегічних об’єктів, що, за умовами угоди, має відбуватися 18 разів на рік. Представники рф також відмовляються проводити зустрічі в органі імплементації домовленостей – Двосторонній консультативній комісії. Крім того, росія припинила передавати передбачені договором повідомлення щодо статусу своїх ядерних сил.
У Держдепі констатували, що рф може легко виправити це, відновивши повноцінну діяльність відповідно до договору, яку вона проводила впродовж років.Своєю чергою Сполучені Штати готові й надалі приймати на своїй території російських інспекторів.
Як зазначається в повідомленні, США продовжують виконувати всі умови СНО-III – попри брехливі заяви москви про начебто порушення з американського боку.
Нагадаємо, у лютому президент рф путін оголосив, що росія призупиняє участь у СНО-III - єдиній чинній угоді між СРСР та США від 1991 року щодо контролю над ядерним озброєнням.