Китай виступив з Ініціативою глобальної цивілізації, мета якої полягає у сприянні обмінам і взаємному вивченню між цивілізаціями всіх країн світу та стимулюванні розвитку людської цивілізації загалом.

Про це Укрінформу повідомили в посольстві Китайської Народної Республіки в Україні.
Ініціативу глобальної цивілізації представив голова КНР Сі Цзіньпін під час діалогу високого рівня між Комуністичною партією Китаю та політичними партіями світу, який пройшов у Китаї 15 березня за участю лідерів понад 500 партій та організацій світу. Вона стала ще однією важливою міжнародною ініціативою, висунутою Китаєм за останні два роки, поряд із Ініціативою глобального розвитку та Ініціативою глобальної безпеки.
Як повідомили в посольстві, нова Ініціатива включає чотири основних аспекти.
По-перше, повага до різноманіття цивілізацій, дотримання принципів їх рівності, обміну досвідом, діалогу та інклюзивності. Пропонується цивілізаційні бар’єри усувати за допомогою культурних обмінів, конфлікти між цивілізаціями вирішувати шляхом взаємного вивчення, а відчуття цивілізаційної переваги нівелювати толерантністю до інших цивілізацій.
По-друге, відстоювання і розвиток загальнолюдських цінностей. Підкреслюється, що мир, розвиток, рівність, справедливість, демократія та свобода є спільним прагненням народів усіх країн світу. У КНР вважають, що слід неупереджено розуміти сприйняття змісту цінностей різними цивілізаціями, не нав’язувати свою систему та модель цінностей іншим, а також не провокувати ідеологічні конфронтації.
По-третє, повага до спадщини та інновацій усіх цивілізацій, історії та культури всіх держав, а також сприяння творчим перетворенням та інноваційному розвитку культур різних країн світу в процесі модернізації.
По-четверте, розширення міжнародних гуманітарних обмінів та співпраці, створення глобальної мережі цивілізаційного діалогу та співробітництва, наповнення комунікації новим змістом і розширення каналів співпраці, а також сприяння взаєморозумінню та дружбі народів усіх держав і спільне просування прогресу людської цивілізації.
«Мета запропонованої Китаєм Ініціативи глобальної цивілізації полягає у сприянні обмінам та взаємному пізнанню між цивілізаціями всіх країн світу, стимулюванні розвитку людської цивілізації загалом та просуванні модернізації і створення спільноти єдиної долі людства» - йдеться в повідомленні.
Як повідомляв Укрінформ, голова КНР Сі Цзіньпін під час візиту до росії, який розпочався сьогодні, 20 березня, відстоюватиме «об’єктивну й неупереджену» позицію Китаю щодо російсько-української війни й просуватиме необхідність мирного врегулювання.