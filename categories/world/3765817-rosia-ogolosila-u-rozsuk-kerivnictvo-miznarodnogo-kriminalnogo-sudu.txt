МВС Росії оголосило в розшук голову Міжнародного кримінального суду Петра Хофманського, його заступницю Лус Дель Кармен Ібаньєс Каррансу та суддю Бертрама Шмітта.

Як передає Укрінформ, про це повідомляє Медіазона.
За даними сайту МВС, усі троє «розшукуються за статтею кримінального кодексу». Будь-яких подробиць у картках розшуку не наводиться.
Як зазначає видання, у картках громадянина Німеччини Шмітта та громадянина Польщі Хофманського зазначена інформація про їхню національність, при цьому в картці Ібаньєс Карранси, уродженки Перу, у полі «національність» стоїть слово «НЕТ».
Як повідомлялося, 17 березня МКС видав ордер на арешт президента Росії Володимира Путіна. Його підозрюють у незаконній депортації дітей з окупованих територій України до Росії. Аналогічний ордер було видано стосовно російського дитячого омбудсмена Марії Львової-Бєлової.
Пізніше, в травні, влада РФ оголосила в розшук прокурора МКС Каріма Ахмада Хана і суддю Розаріо Сальваторе Айтале. Слідком РФ кваліфікував їхні дії за статтями про притягнення свідомо невинуватого до кримінальної відповідальності (ст. 299 КК РФ) та приготування до нападу на представника іноземної держави (ст. 360 КК РФ).