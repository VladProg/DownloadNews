Дві найбільші політичні партії Болгарії - правоцентристська ГЄРБ-СДС і прозахідний блок «Продовжуємо зміни» - «Демократична Болгарія» - домовилися сформувати коаліційний уряд із змінним прем’єр-міністром, намагаючись покласти край затяжний політичній кризі.

Про це повідомляє Reuters, передає Укрінформ.
Як зазначається, кандидат на посаду прем’єр-міністра від ГЄРБ-СДС, ексєврокомісар Марія Габріель у понеділок повернула президенту Румену Радєву мандат на формування уряду.
В результаті переговорів Габріель з представниками політсил домовлено про формування уряду двох найбільших блоків – ГЕРБ-СДС і "Продовжуємо зміни – Демократична Болгарія" – за ротаційним принципом.
Очікується, що колишній міністр освіти Николай Денков із "Продовжуємо зміни – Демократична Болгарія" отримає мандат на формування уряду та буде прем'єр-міністром протягом перших дев'яти місяців. Після цього Габріель обійме посаду глави уряду на наступні дев'ять місяців.
Найближчими днями Денков оголосить склад нового кабінету.
Як повідомлялося, через політичну кризу в Болгарії за останні роки пройшли 4 дострокові парламентські вибори.