Фінляндія та Естонія офіційно направили Китаю юридичну ноту про співпрацю в межах розслідування збитків, завданих об'єктам критичної інфраструктури в Балтійському морі.

Про це заявив глава МЗС Естонії Маргус Тсахкна виданню Politico, передає Укрінформ.
«Лише кілька днів тому ми разом з Фінляндією передали Китаю ноту щодо правової співпраці. Ми сподіваємося, що Китай буде співпрацювати, і ми отримаємо можливість провести більше розслідувань», – сказав він.
Як інформує видання, хоча Китай пообіцяв «повну співпрацю» у розслідуванні, його позиція залишається незрозумілою, оскільки відносини між Пекіном і Таллінном ускладнені нещодавнім планом Тайваню створити новий урядовий офіс в Естонії.
Як повідомлялося, на початку жовтня було пошкоджено газопровід, що з'єднує Фінляндію та Естонію, і два телекомунікаційних кабелі, що з'єднують Естонію з Фінляндією та Швецією.
Фінська поліція вважає, що пошкодження газопроводу Balticconnector було спричинене китайським контейнеровозом, який тягнув свій якір по морському дну, але не дійшла висновку, чи було це нещасним випадком, чи навмисною дією.
Китай заявив, що співпрацює з фінськими правоохоронцями в розслідуванні можливої причетності гонконзького судна Newnew Polar Bear до пошкодження газопроводу Balticconnector між Фінляндією та Естонією.
НАТО оголосило про посилення патрулювання в Балтійському морі після пошкодження підводного газопроводу Balticconnector і кабелю зв’язку.