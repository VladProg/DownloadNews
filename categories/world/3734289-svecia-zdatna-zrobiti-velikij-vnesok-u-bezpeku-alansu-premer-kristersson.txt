Швеція понад 200 років дотримувалася статусу неприєднання до військових блоків, але зараз шукає захисту в НАТО та готова зробити власний внесок у безпеку та стабільність для всіх союзників.

Про це сьогодні перед початком саміту НАТО заявив прем’єр-міністр Швеції Ульф Крістерссон, повідомляє власний кореспондент Укрінформу.
«Вчора ми зробили кілька вирішальних кроків щодо членства Швеції в НАТО. Ми мали дуже добре обговорення з президентом Ердоганом та генеральним секретарем Єнсом Столтенбергом. Ми погодилися навколо спільної заяви. Відомо, що Швеція має дві сотні років неприєднання. Ми прагнемо спільного захисту, але ми також хочемо, щоб всі країни-члени знали: ми також забезпечуємо безпеку, робимо внесок у спільну безпеку. І ми прийшли сюди надовго», - сказав шведський прем’єр.
Він зауважив, що Швеція займає активну позицію у боротьбі проти тероризму та організованої злочинності, тож країна здатна багато принести для спільної безпеки Альянсу. Зараз Швеція сподівається на швидку ратифікацію Туреччиною протоколу про входження країни до НАТО, підсумував Крістерссон.
Як повідомлялося, сьогодні, 11 липня, у Вільнюсі розпочався саміт НАТО, під час якого союзники прийматимуть важливі рішення щодо зміцнення системи стримування й оборони Альянсу, а також підтвердять підтримку України у боротьбі проти російської агресії та на шляху до членства України в НАТО.