Літак ватажка ПВК "Вагнер" Євгена Пригожина, найімовірніше, був збитий, і це могли зробити лише російські військові.

Таку думку висловила співробітниця Національного інституту стратегічних досліджень Ірина Павленко в ефірі Українського Радіо, передає Укрінформ.
"Пригожина вбили військові. Це дуже важливий момент, на якому треба наголосити. Є відео жінки з Тверської області, де чітко видно інверсійний слід від ракети... Літак був збитий на висоті понад 8 тисяч метрів. Це висота звичайних пасажирських літаків... Тобто літак міг бути збитий не ПЗРК, ПЗРК так не б'є. Тобто диверсійну версію також відкидаємо. І залишається тільки історія з "Буком", ще кажуть про С-300 і про винищувач, який випустив ракету. А це все - види озброєння, яким володіють тільки військові і яким можуть керувати тільки військові", - заявила аналітикиня.
Тим часом, за її словами, пропагандисти РФ просувають дві основні версії.
"Перша - що Путін тут ні при чому, що йому це не вигідно. Що він давав слово Пригожину, що це ж тоді демонструє, що слову Путіна вірити не можна. І треба сказати, що якщо подивитися російські соціальні мережі, то росіянам ця версія... подобається, тому що, очевидно, це просто зручно. Друга версія, яка є популярною зараз у російському медіапросторі, яку зараз розвиває і Соловйов, - це український слід, що підклали вибухівку. І цілком вірогідно, що це буде основною версією і слідства", — зазначила співробітниця Національного інституту стратегічних досліджень.
На її думку, Путін мав стосунок до цього, оскільки мало що в Росії відбувається без його відома. "Це було вельми демонстративне вбивство. Путін, таким чином, залякує відверто", - зауважила аналітикиня.
У цьому зв'язку вона нагадала, що раніше керівник ГУР МОУ Кирило Буданов говорив, що ФСБ поставлено завдання прибрати Пригожина.
"А почалося все з того, що за розпорядженням Путіна Шойгу підписав наказ, за яким ПВК "Вагнер" мала підписати контракти і перейти в розпорядження міністерства оборони, генерального штабу. Тобто, у Пригожина забирали його армію. І це призвело тоді до цього бунту і маршу справедливості на Москву", — констатувала Павленко.
За її словами, по факту бачимо союз ФСБ і військових. "Зараз, вочевидь, ми маємо ситуацію, коли була укладена ця союзницька угода між ФСБ, яка фактично править Росією як головна вежа, і російськими військовими, які потрібні під час війни. Це погана історія, тому що мова йде про концентрацію влади, про посилення силового напрямку в цій владі", - вважає Павленко.
Співробітниця Національного інституту стратегічних досліджень припускає, що в цій ситуації виграють у першу чергу військові, Герасимов і Шойгу. Решту ж будуть "підчищати".
"Ми бачимо ситуацію концентрації влади навколо Путіна. Як на мене, йдеться насправді про його посилення. Це погана історія", - вважає експертка.
Водночас аналітикиня припускає невдовзі чергову хвилю міграції російської еліти та виведення фінансів за кордон, що у перспективі призведе до економічного виснаження Росії. "Повністю орієнтована на війну країна в якийсь момент стає сильніша, але потім досить таки швидко, без підтримки ззовні, а такої підтримки у них серйозної немає, врешті-решт у перспективі це прискорить їх фінансово-організаційне фіаско", — вважає Павленко.
Як повідомлялося, секретар Ради нацбезпеки і оборони Олексій Данілов висловив думку, що ліквідація очільника ПВК "Вагнер" Євгена Пригожина засвідчує початок транзиту влади на території Росії.
23 серпня у Тверській області (РФ) розбився приватний літак, на борту якого, за попередньою інформацією, перебував Пригожин.