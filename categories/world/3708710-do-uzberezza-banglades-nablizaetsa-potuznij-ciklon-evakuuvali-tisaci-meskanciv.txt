До узбережжя південно-східного Бангладеш і М'янми рухається циклон "Мокка", очікується, що негода досягне узбережжя в найближчі 24 години.

Як передає Укрінформ, про це повідомляє Independent.
"Циклон "Мокка" рухається до узбережжя південно-східного Бангладеш і М'янми зі швидкістю вітру до 160 кілометрів на годину і поривами до 175 км/год", - повідомляє Індійський метеорологічний департамент.
Зазначається, що в Бангладеш, де мешкає понад 160 мільйонів людей, підготували понад 1 500 укриттів на випадок циклону.
Місцева влада та ОНН активно готуються до удару стихії, адже не виключено, що від циклону може постраждати один із найбільших у світі таборів для біженців у Кокс-Базарі, в якому мешкає близько мільйона осіб.
Метеорологічний департамент Бангладеш попередив, що циклон може завдати серйозної шкоди життю та майну у восьми прибережних районах.
Прогнозується, що ураган досягне суші в неділю ввечері в районі між Кокс-Базаром в Бангладеш і Кьяукп'ю в М'янмі.
Влада М'янми, в свою чергу, оголосила найвищий рівень тривоги та повідомила у своєму метеорологічному бюлетені, що циклон рухається до узбережжя штату Ракхайн поблизу Сіттве.
Як повідомляв Укрінформ, потужні торнадо пронеслися південними штатами США, забравши життя щонайменше 23 людей у штаті Міссісіпі і знищивши десятки будівель.