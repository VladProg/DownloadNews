Служба розслідування фінансових злочинів (FNTT) МВС Литви повідомила, що загальна сума активів, заморожених у країні через міжнародні фінансові санкції, застосовані до Росії та Білорусі, сягнула 103 млн євро.

Про це повідомляє Укрінформ з посиланням на сайт FNTT.
Санкції застосовано до 16 юридичних та фізичних осіб. Це дев'ять компаній із Росії, а також шість юридичних осіб і одна фізична особа з Білорусі. Загальна сума коштів, заморожених на рахунках російських компаній, становить понад 69,51 млн євро та 810 тис. дол. На рахунках білоруських компаній та фізичних осіб заморожено кошти на загальну суму 23,71 млн євро та 7,68 млн дол. відповідно.
Також блокувань зазнали кошти, які намагалися перевести в Литву особи, які потрапили під обмежувальні заходи Євросоюзу. Сума таких коштів становить у різних валютах понад 1,33 млн євро, понад 1,583 млн дол. і понад 215 тис. рублів.
Як повідомляв Укрінформ, станом на кінець 2022 року FNTT заморозила в Литві 77,9 млн євро російських активів і 9,5 млн дол. білоруських.
Фото ілюстративне