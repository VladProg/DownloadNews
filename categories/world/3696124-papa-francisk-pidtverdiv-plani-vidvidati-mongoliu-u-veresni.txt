Папа Римський Франциск підтвердив, що планує у вересні відвідати Монголію, країну, де проживають менш як 1 500 католиків, але вона є стратегічно важливою для Римо-Католицької Церкви, оскільки межує з Китаєм.

Як передає Укрінформ із посиланням на Reuters, про можливість поїхати до Монголії Франциск вперше сказав у розмові з журналістами на борту папського літака, який повертався з подорожі до Африки в лютому, повідомляє .
У п’ятницю він підтвердив поїздку під час авдієнції для співробітників компанії ITA Airways, яка від 2021 року стала офіційним перевізником Папи Римського після припинення роботи її попередниці Alitalia.
«Через два тижні, якщо буде Божа воля, я вирушу у своє 41-е паломництво і відвідаю Угорщину», – сказав Франциск про свою поїздку до цієї країни 28-30 квітня.


«Потім є Марсель і Монголія, а потім усі інші, які перебувають у списку очікування», - додав він.
Коментаря про Монголію не було у підготовленому до аудієнції виступі, він був доданий Папою експромтом.
Франциск зауважив, що планує відлетіти до Монголії безпосередньо з Марселя, поїздка куди вже включена Ватиканом до графіка Понтифіка й підтверджена на 23 вересня.
У серпні минулого року Франциск призначив архієпископа Джорджіо Маренго, італійця, першим кардиналом Монголії і очільником Католицької церкви в цій країні.
Монголія важлива для Ватикану тим, що має довгий кордон і тісні зв’язки з комуністичним Китаєм, де Святий Престол вже багато років намагається покращити становище католиків.
Монголія, колись відома як Зовнішня Монголія, була частиною Китайської імперії до 1921 року, коли вона за підтримки радянського союзу отримала незалежність. Внутрішня Монголія залишалася частиною Китаю і наразі входить до складу КНР як окрема провінція.
Як повідомляв Укрінформ, Папа Римський Франциск закликав світових лідерів використовувати розум, а не зброю, для вирішення політичних розбіжностей.
Фото: ANSA