Міністр закордонних справ Великої Британії Джеймс Клеверлі у середу прибуде з візитом до Китаю.

Про це на брифінгу повідомив речник МЗС КНР Ван Веньбінь, передає власний кореспондент Укрінформу.

Китайський дипломат зауважив, що як постійні члени Ради безпеки ООН та великі світові економіки, Китай і Велика Британія несуть спільну відповідальність за сприяння глобальному миру, стабільності та розвитку.
За словами Вана, під час візиту Клеверлі сторони детально обговорять двосторонні відносини та міжнародні й регіональні питання, що становлять спільний інтерес.
Він також висловив сподівання, що Сполучене Королівство працюватиме з Китаєм, аби підтримувати дух взаємної поваги та проводити поглиблені обміни для сприяння стабільному розвитку китайсько-британських відносин.
В британському дипломатичному відомстві повідомили, що поїздка Клеверлі стане першим візитом міністра закордонних Великої Британії до Китаю за понад п’ять років.
У Пекіні головний дипломат Лондона проведе переговори зі своїм китайським колегою Ван Ї та зустрінеться з віцепрезидентом Хань Чженем.
Серед питань, які Клеверлі планує порушити перед китайськими очільниками, буде й допомога Китаю у припиненні вторгнення Путіна в Україну, а також деескалація напруженості в Південно-Китайському морі та зловмисна діяльність у кіберпросторі.
«Розмір, історія та глобальне значення Китаю означає, що його не можна ігнорувати, але це пов’язано і з відповідальністю на світовій арені. Ця відповідальність означає виконання Китаєм своїх міжнародних зобов’язань», - цитує міністра дипломатичне відомство.
Велика Британія намагається покращити відносини з Китаєм після їхнього падіння до найнижчої точки за десятиліття під час прем’єрства Бориса Джонсона, коли Лондон наклав обмеження на деякі китайські інвестиції з міркувань національної безпеки та висловив занепокоєння придушенням свобод у Гонконгу.