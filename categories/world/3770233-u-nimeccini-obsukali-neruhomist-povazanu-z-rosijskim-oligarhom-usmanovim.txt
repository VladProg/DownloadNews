Німецькі поліцейські та митники у четвер обшукали кілька об’єктів нерухомості у Баварії, які належать громадянину Росії, у зв'язку з активами, замороженими відповідно до санкцій Європейського Союзу.

Про це повідомляє Reuters, передає Укрінформ.
За даними джерела агентства, йдеться про російського олігарха Алішера Усманова, якого вважають близьким соратником президента РФ Володимира Путіна. На Усманова були накладені санкції Заходу після повномасштабного вторгнення Росії в Україну.
Представник олігарха не прокоментував інформацію Reuters.
Спеціальна комісія під назвою "Матрьошка", створена німецькою митною службою з питань санкцій, повідомила в заяві, що офіцери обшукали нерухомість у районі Мюнхена та Тегернзе в Баварії.
Спеціальна комісія німецької митної служби заявила, що діє на підставі судових ордерів на обшук. Там зазначили, що не можуть надати додаткові подробиці операції з тактичних міркувань.
Як повідомлялося, у вересні 2022 року німецька поліція обшукала віллу Усманова в елітному курортному містечку Роттах-Егерн в Баварії. Пізніше суд визнав рейди незаконними.