Кількість загиблих унаслідок атаки ХАМАС на Ізраїль 7 жовтня була переглянута і за уточненими даними становить 1200 осіб.

Про це повідомило Міністерство закордонних справ Ізраїлю, передає Укрінформ із посиланням на ВВС.
Речник МЗС Ліор Хаят пояснив, що багато тіл після нападу не відразу вдалось ідентифікувати, і "тепер ми вважаємо, що вони належать терористам... а не ізраїльтянам".
Раніше ізраїльська влада оцінювала кількість загиблих унаслідок атаки ХАМАС у 1400 осіб.
Як повідомляв Укрінформ, уранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Бойовики також захопили понад 200 людей як заручників.
Ізраїль офіційно оголосив стан війни та мобілізував 300 тис. резервістів для відповіді на терористичну атаку.