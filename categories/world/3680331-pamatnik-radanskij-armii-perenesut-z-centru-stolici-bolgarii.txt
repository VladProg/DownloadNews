Міська рада Софії 9 березня проголосувала за постанову, яка доручає меру Йорданці Фандуковій звернутися до центральної влади з проханням перенести пам'ятник радянській армії з центру болгарської столиці.

Як передає Укрінформ, про це повідомляє The Sofia Globe.
«За» проголосував 41 депутат, «проти» – 13, ще один утримався.
Звернення до губернатора провінції Софії полягає в тому, щоб перенести пам'ятник радянській армії до Музею соціалістичного мистецтва або на іншу державну землю подалі від центру міста.
Тимчасово виконуючий обов'язки прем'єр-міністра Болгарії Гулуб Донев заявив, що рішення про долю пам'ятника має бути прийнято лише після дострокових парламентських виборів у Болгарії 2 квітня.
Зазначається, що пам'ятник був встановлений у Софії ще в 1954 році, коли Болгарія перебувала під комуністичним правлінням. Монумент присвячений радянському вторгненню до Болгарії наприкінці Другої світової війни. На сьогодні пам'ятник продовжують шанувати ліві партії.
Як повідомляв Укрінформ, Рійгікогу (парламент Естонії) ухвалив поправки до Будівельного кодексу і Закону про державне майно, що регламентують демонтаж радянських пам’ятників.
Фото: sofiaglobe.com