Сполучені Штати вважають, що режим в Білорусі надалі становить загрозу національній безпеці та зовнішній політиці Америки, тому чинні санкції проти РБ продовжуватимуться на наступний річний період.

Про це йдеться у офіційному зверненні президента США до Конгресу, оприлюдненому в понеділок Білим домом, передає Укрінформ.
«Дії та політика деяких членів уряду Білорусі та інших осіб, а також зловмисна діяльність білоруського режиму й тривалі зловживання продовжують становити незвичайну та виключну загрозу національній безпеці й зовнішній політиці Сполучених Штатів», - зауважується у документі.
Тому надзвичайна ситуація, пов’язана з Білоруссю, оголошена президентом США раніше, яка передбачає санкції та інші обмеження, продовжується на наступний рік.
Як повідомлялося, режим Лукашенка в Мінську підтримав повномасштабну агресію Росії проти України. За даними Держприкордонслужби України, наразі на території РБ перебувають близько тисячі російських військових.