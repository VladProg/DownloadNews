В американському штаті Техас понад два тижні тримається рекордно висока температура, подекуди сягаючи майже +50 градусів.

Про це повідомляє Укрінформ із посиланням на CNN.

Загалом цього місяця побито вже більш як десяток історичних рекордів. Минулого тижня спека в Техасі сягнула максимуму за всю історію спостережень – майже +50 градусів.

У п'ятницю температура в Ріо-Гранде-Віллідж становила +48 градусів, і, за прогнозами, у вівторок знову підніметься до цієї позначки. У Мідленді та Корпус-Крісті очікується +49 градусів, у Х'юстоні +46.
Від спеки вже загинуло двоє людей у Національному парку «Біг-Бенд» на південному заході Техасу. У п'ятницю температура там сягала +48 градусів.
При цьому найближчими днями на півдні США від Техасу до Міссурі та Флориди очікується ще більша спека.
Метеорологічна служба заявляє, що нинішня спека небезпечніша, ніж зазвичай, оскільки вона не дуже спадає навіть уночі.
Так, у неділю в Мідленді показник термометра не опускався нижче +27 градусів, що є новим історичним рекордом.