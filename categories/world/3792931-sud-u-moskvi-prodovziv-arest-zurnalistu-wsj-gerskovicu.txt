Районний суд Москви продовжив термін утримання під вартою обвинуваченого у шпигунстві кореспондента московського бюро видання The Wall Street Journal Евана Гершковича до 30 січня.

Про це повідомляється у телеграм-каналі московських судів загальної юрисдикції, передає Укрінформ.
«Постановою Лефортівського районного суду міста Москви від 28 листопада 2023 року продовжено термін утримання під вартою щодо Гершковича Евана, обвинуваченого у скоєнні злочину, передбаченого ст. 276 КК РФ (шпигунство), на 2 місяці, а всього до 10 місяців, тобто до 30 січня 2024 року», – йдеться у повідомленні.

Сторона захисту Гершковича раніше заявила, що він не визнає провини.
Як повідомляв Укрінформ, у серпні Лефортівський суд Москви за клопотанням слідства продовжив арешт Гершковича до 30 листопада.
Репортера WSJ Евана Гершковича затримали у РФ 29 березня 2023 року під час журналістського відрядження до Єкатеринбурга. Він став першим представником американського ЗМІ, заарештованим із 1986 року російською владою. Гершковича обвинувачують у шпигунстві.
За версією ФСБ, кореспондент Wall Street Journal «за завданням американської сторони здійснював збір відомостей, що становлять держтаємницю, про діяльність підприємства російського військово-промислового комплексу». Сам Гершкович усі висунуті йому обвинувачення відкидає.