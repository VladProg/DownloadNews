Голова уряду Косова Альбін Курті заявив про вбивство одного і поранення ще одного правоохоронця в північному селі Банська поблизу кордону з Сербією в ніч на 24 вересня.

Як передає Укрінформ, про це повідомляє Reuters.
«Нападниками є професіонали в масках, вони добре озброєні», - зазначив Курті.
За його словами, в результаті атаки загинув один поліцейський, ще один отримав поранення.
У поліції заявили, що дві вантажівки без номерних знаків стояли на мосту в селі Банська, блокуючи в'їзд і стріляючи по прибулих підрозділах поліції «з вогнепальної зброї, зокрема ручних гранатометів».
За словами кореспондента Reuters, війська НАТО разом із поліцейськими силами місії Євросоюзу EULEX і поліцією Косова патрулювали дорогу, що веде до цього села.
Президентка Косова Вйоса Османі засудила, за її словами, «теракт, здійснений сербськими злочинними угрупованнями».
Самі ж сербські офіційні особи поки що не відреагували на цей інцидент.
Як відомо, у 2008 році Косово проголосило незалежність від Сербії, однак Белград її не визнає. У 2013 році Сербія і Косово підписали у Брюсселі угоду про нормалізацію відносин за посередництва ЄС.