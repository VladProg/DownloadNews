Китай заявив, що заборонить суднам доступ до району на північ від Тайваню в неділю через можливість падіння там уламку ракети.

Як передає Укрінформ, про це повідомляє агенція Reuters.
Про це повідомила сьогодні китайська адміністрація безпеки на морі, не надавши подробиць.
Ця новина з’явилася після того, як Тайвань заявив, що Китай у неділю вранці на короткий час запровадить заборонену для польотів зону в цій же місцевості, яка вплине на 33 авіарейси.
Китай поки не прокоментував питання заборони польотів, але Південна Корея, яка також була поінформована про ці плани, заявила, що рішення ухвалене через падіння об'єкта з китайської ракети-носія.
Сьогодні Японія заявила, що вимагає від Китаю пояснень щодо можливого запровадження безпольотної зони.
Адміністрація морської безпеки Китаю повідомила, що обмеження стосуватимуться району у Східно-Китайському морі та будуть діяти в неділю з 9:00 до 15:00 (за місцевим часом).


Як повідомлялося, військово-морські сили Китаю продовжують маневри поблизу Тайваню попри оголошення напередодні про завершення масштабних триденних навчань Joint Sword у Тайванській протоці.
Китай 8-10 квітня проводив триденні військові навчання довкола Тайваню, під час яких сили Східного військового округу Народно-визвольної армії Китаю відпрацьовували завдання ракетних ударів по цілях на острові та блокування його морського і повітряного простору.
Фото: DW