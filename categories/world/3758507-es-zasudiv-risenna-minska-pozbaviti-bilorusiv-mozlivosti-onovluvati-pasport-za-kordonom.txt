Європейський Союз уважно слідкує за розвитком ситуації в Білорусі та вивчає ситуацію, що складається після рішення режиму Лукашенка позбавити білорусів можливості продовжувати або оформлювати ідентифікаційні документи у консульських установах Білорусі.

Про це у Брюсселі під час брифінгу для преси заявив речник ЄС Пітер Стано, повідомляє кореспондент Укрінформу.
«Це лише останні дії в серії кроків та вчинків, що зроблені цим незаконним режимом проти білорусів, які намагаються сховатися за кордоном від репресій та переслідувань, що їм загрожують в самій Білорусі. Очевидно, це спроба примусити їх повернутися, щоб, скоріш за все, піддати репресіям з боку режиму Лукашенка. Це знову демонструє повну неповагу цього режиму до фундаментальних прав громадян», - сказав Стано.
Він наголосив, що ЄС рішуче засуджує це рішення білоруської влади, і буде надалі стояти поряд з народом Білорусі у його прагненні до демократії. Водночас ЄС вивчить, які практичні наслідки таке рішення режиму Лукашенка матиме для білоруських громадян, що знаходяться на території країн-членів ЄС.
Речниця Єврокомісії з питань внутрішніх справ та міграції Аніта Хіппер (Anitta Hipper), відповідаючи на запитання преси щодо реакції ЄС на ймовірне зростання запитів по політичний притулок від громадян Білорусі, зауважила, що всі такі звернення розглядаються відповідними органами країн-членів виключно в індивідуальному порядку.
«В якості загальної ремарки, хочу зауважити: з паспортом або без нього громадянин Білорусі може подавати запит на отримання притулку в країнах-членах ЄС», - сказала Хіппер.
Як повідомлялося, 4 вересня Лукашенко видав указ, за яким Білорусь припиняє видавати паспорти та інші адміністративні документи своїм громадянам, що постійно проживають за кордоном. Зокрема, видача та обмін біометричного паспорта громадянинові, який постійно проживає за межами Республіки Білорусь, здійснюватимуться виключно в органах внутрішніх справ за місцем останньої реєстрації за місцем проживання або міністерством закордонних справ, але не дипломатичним представництвом чи консульською установою.
Такі правила стосуються різних адміністративних процедур, включаючи укладення угод щодо операцій з нерухомістю та транспортом, надання довідок, витягів та інших адміністративних документів, а також здійснення певних фінансових операцій. Навіть довіреність на здійснення таких операцій громадянин Білорусі зможе оформити лише на території цієї країни.
Уряд Білорусі має адаптувати ці норми в чинному законодавстві країни та почати їх застосування протягом трьох місяців.