Президенти Греції, Італії, Хорватії, Мальти, Португалії та Словенії виступили в четвер із закликом до термінових дій для усунення небезпек, що виникають через кліматичну кризу в Середземному морі.

Як передає Укрінформ, про це повідомляє Ekathimerini.
«Більше немає часу для марнування, більше немає місця для компромісів через політичні чи економічні причини. Обов’язково потрібно діяти... Усі країни Середземномор’я повинні скоординувати зусилля та об’єднатися, щоб зупинити та подолати наслідки кліматичної кризи», – йдеться у спільній заяві глав держав.
Президенти наголосили на важливості конкретної політики та підвищенні обізнаності громадськості щодо екологічної відповідальності заради майбутніх поколінь.
Глави держав закликали Європейський Союз, країни Середземномор’я та міжнародне співтовариство зробити це актуальне питання пріоритетним у своїх політичних програмах.
Як повідомляв Укрінформ, у Всесвітній метеорологічній організації заявили, що світові варто підготуватися і адаптуватися до більш інтенсивної та екстремальної спеки.