Минулий місяць був найтеплішим за всю історію спостережень у світі: середня температура повітря на поверхні склала 15,3°C, що на 0,85°C вище середнього показника за жовтень 1991-2020 років.

Як передає Укрінформ, про це йдеться у пресрелізі Європейського центру з питань зміни клімату Copernicus Climate Change Service (C3S).
«Жовтень 2023 року був найтеплішим за всю історію спостережень у світі: середня температура повітря на поверхні склала 15,3°C, що на 0,85°C вище середнього показника за 1991-2020 роки для жовтня та на 0,4°C вище попереднього найтеплішого жовтня 2019 року», - заявили в C3S.
Минулий місяць загалом був на 1,7 °C теплішим у порівнянні з середнім жовтнем впродовж доіндустріального періоду за 1850-1900 рр., визначеним як базовий період.
«У жовтні 2023 року спостерігалися виняткові температурні аномалії після того, як чотири місяці були побиті глобальні температурні рекорди. Відчуття терміновості амбітних кліматичних дій, які входять до (цьогорічної кліматичної конференції – ред.) COP28, ще ніколи не було таким нагальним», - сказала заступниця директора Центру Саманта Берджесс.
Як повідомляв Укрінформ, учені Європейського центру з питань зміни клімату Copernicus Climate Change Service (C3S) очікують, що 2023 рік «практично напевно» буде найтеплішим за 125 тисяч років.