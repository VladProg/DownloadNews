Наступного року Бельгія, яка розпочала поступове оновлення флоту національних військово-повітряних сил, може передати Україні від 2 до 4 літаків F-16, але остаточне рішення щодо цього ще має ухвалити федеральний уряд країни.

Як повідомляє Укрінформ, про це пише бельгійське видання VRT.
«Віцепрем’єр федерального уряду Бельгії Девід Кларінвал (David Clarinval) в інтерв’ю заявив, що Бельгія може передати Україні від двох до чотирьох бойових літаків F-16 наступного року. Раніше міністерство оборони Бельгії заявляло, що буде неможливим поставляти ці літаки для України,… оскільки вони потрібні для захисту повітряного простору Бельгії та виконання місій в рамках НАТО з патрулювання східних кордонів ЄС у країнах Балтії»», - пише видання.
Як зазначається у публікації, військово-повітряні сили Бельгії наразі мають 45 військових літаків F-16. Всі вони досягнуть граничного терміну використання протягом наступних 5-6 років, та будуть списані. З наступного року Бельгія почне отримувати 4-5 нових винищувачів F-35 щорічно, які мають поступово замінити літаки F-16.
«Це означає, що ті літаки F-16, які все ще матимуть наявні години польоту, можуть поступово вивільнятися, і їх передання Україні є одним із варіантів. Водночас будь-яке рішення щодо цього має приймати федеральний уряд Бельгії», - йдеться у публікації VRT.
Як повідомляв Укрінформ, Нідерланди та Данія очолили так звану літакову коаліцію та оголосили про рішення передати Україні винищувачі F-16. Українські пілоти та інженери уже розпочали навчатися використовувати ці літаки.
Фото: Wikimedia Commons / Thomas Meneguin