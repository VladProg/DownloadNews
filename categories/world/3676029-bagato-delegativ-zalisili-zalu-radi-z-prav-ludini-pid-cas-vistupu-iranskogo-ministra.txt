Під час виступу глави МЗС Ірану Хоссейна-Аміра Абдоллахіана на сесії Ради з прав людини ООН у Женеві багато учасників, переважно представники неурядових організацій, залишили залу.

Про це передає Укрінформ з посиланням американський вебресурс Iran International, що працює на іранську аудиторію.
Зазначається, що багато місць були порожніми через заклики активістів покинути сесію у відповідь на грубі порушення прав людини з боку іранського режиму, особливо під час придушення антиурядових протестів.
Нинішня сесія триватиме понад п'ять тижнів і має на меті розглянути широкий спектр питань щодо прав людини, зокрема переслідування за віросповідання в Ірані.
РПЛ була одним з перших міжнародних органів, що відреагував на хвилю протестів, спричинену загибеллю Махси Аміні, яку затримала поліція за носіння неналежного одягу. У листопаді РПЛ проголосувала за початок незалежного розслідування репресій режиму, унаслідок яких загинуло понад 500 цивільних осіб, у тому числі 70 дітей.