Очільник МВС РФ Володимир Колокольцев, який перебуває під санкціям Заходу через війну Москви проти України, відвідав Саудівську Аравію та провів переговори зі своїм колегою у Королівстві.

Як передає Укрінформ, про це повідомляє Sky News.
Візит Колокольцева до Ер-Ріяда відбувся через кілька днів після того, як Президент України Володимир Зеленський виступив на саміті Ліги арабських держав, який відбувся у п’ятницю у Джидді – портовому місті Саудівської Аравії на Червоному морі.
Як зазначається, візит підкреслює, що Королівство та інші арабські країни Перської затоки підтримують свої відносини з Москвою під час її війни в Україні.
Місцеві ЗМІ повідомили, що Колокольцев зустрівся з міністром внутрішніх справ Саудівської Аравії принцом Абдулазізом бін Саудом.
«Під час зустрічі вони обговорили шляхи посилення співпраці у сфері безпеки між міністерствами внутрішніх справ двох країн, а також низку питань, що становлять спільний інтерес», — йдеться у повідомленні.
Як повідомлялося, Колокольцев перебуває під санкціями США з 2018 року у межах санкцій через діяльність Росії в Сирії та Україні. Міністерство фінансів США повідомляє, що Австралія, Канада, ЄС, Японія, Нова Зеландія та Велика Британія теж запровадили санкції проти Колокольцева. США також відмовилися надати йому візу для участі в саміті начальників поліції ООН у 2022 році, що критикувала Москва.