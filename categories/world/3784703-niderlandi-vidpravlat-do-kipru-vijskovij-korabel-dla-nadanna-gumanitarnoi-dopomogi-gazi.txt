Нідерланди направлять військовий корабель HNLMS Holland до Кіпру, щоб допомогти з наданням гуманітарної підтримки сектору Гази.

Про це міністр оборони Нідерландів Кайса Оллонгрен повідомила у соцмережі Х, передає Укрінформ.
“Доступ до гуманітарної допомоги життєво важливий для людей у Газі. Разом із нашими союзниками Нідерланди готують варіанти (надання допомоги) з моря та з повітря на додачу до сухопутного маршруту. Тож Міноборони направляє HNLMS Holland у Середземне море”, - написала міністр.
Оллонгрен також зазначила, що говорила з кіпрським колегою Міхалісом Гіоргалласом про створення морського коридору.
“Важливо працювати з міжнародними партнерами, щоб гарантувати, що більше гуманітарної допомоги надходитиме до Гази якомога швидше, морським або повітряним шляхом”, - зауважила вона.
За її словами, нідерландські військові також готові евакуювати людей у разі погіршення ситуації на Близькому Сході.
“Вони також можуть відіграти певну роль у наданні гуманітарної підтримки жителям Гази”, - додала Оллонгрен.
Міноборони Нідерландів зазначає, що корабель, як очікується, залишить рідні береги у середині листопада та за півтора тижня прибуде на Кіпр, де вже дислокуються два транспортні літаки С-130 та підрозділ морської піхоти. Один із цих літаків незабаром повернеться у Нідерланди, однак буде готовий до швидкого розгортання у разі потреби.
Другий C-130 та морські піхотинці залишатимуться на Кіпрі, згідно з графіком, до кінця року.
Як повідомляв Укрінформ, пропускний пункт «Рафах» на кордоні між Єгиптом і сектором Гази, через який упродовж останніх днів відбувалася евакуація громадян іноземних держав, у тому числі України й Канади, у середу був закритий з міркувань безпеки.
Фото: Х DefensieMin