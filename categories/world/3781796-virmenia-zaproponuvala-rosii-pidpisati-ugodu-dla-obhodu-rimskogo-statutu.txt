Віце-спікер парламенту республіки Акоп Аршакян заявив, що Вірменія запропонувала РФ підписати міждержавну угоду, яка дозволить оминути вимоги Римського статуту.

Як передає Укрінформ, про це повідомляє Новини-Вірменія.
«За декілька місяців до ратифікації Римського статуту ми запропонували російській стороні підписати двосторонню угоду, щоб наші міждержавні правовідносини не піддавалися будь-яким перевіркам у міжнародних структурах, і щоб ратифікація не вплинула на наші відносини. Відповіді, по суті, ми поки що не отримали. Тим не менш, до набуття чинності Римського статуту ще є достатньо часу», - сказав Аршакян на брифінгу в парламенті.
За його словами, Вірменія юридично може мати угоду, яка унеможливлює застосування рішень міжнародного суду з питань, що стосуються двох країн.
Зазначається, що парламент Вірменії 3 жовтня ратифікував Римський статут Міжнародного кримінального суду (МКС). Після підписання 14 жовтня президентом Вірменії через 60 днів статут набуде чинності.
Влада Вірменії багато разів заявляла, що метою приєднання до МКС є «притягнення керівництва Азербайджану до відповідальності за військові злочини проти Вірменії та Карабаху».
Як повідомляв Укрінформ, 17 березня стало відомо, що судді Міжнародного кримінального суду видали ордер на арешт президента Росії Путіна та російської дитячої омбудсменки Марії Львової-Бєлової.
Палата досудового провадження МКС має докази вчинення ними воєнного злочину, а саме незаконної депортації та переміщення дітей з окупованих територій України до РФ.