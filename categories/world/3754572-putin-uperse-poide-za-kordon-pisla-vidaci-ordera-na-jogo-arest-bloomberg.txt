Президент Росії Володимир Путін погодився здійснити свій перший закордонний візит – до Китаю – після того, як Міжнародний кримінальний суд видав ордер на його арешт за вчинення воєнних злочинів в Україні.

Як передає Укрінформ, про це повідомляє Bloomberg із посиланням на трьох поінформованих осіб.
Кремль готує візит Путіна до Китаю на форум «Один пояс, один шлях», який відбудеться у жовтні. Російський президент прийняв запрошення лідера Китаю Сі Цзіньпіна взяти участь у заході.
За словами двох поінформованих осіб, Путін готовий відвідувати лише ті країни, де його служба безпеки може повністю її гарантувати, і Китай є одним із таких місць.
Після вторгнення в Росії в Україну Путін відвідував лише сусідні країни колишнього СРСР та Іран, йдеться у повідомленні.


Востаннє Путін відвідав Китай у лютому 2022 року – менш ніж за три тижні до того, як він віддав наказ про вторгнення в Україну – під час поїздки на Зимові Олімпійські ігри в Пекіні. Тоді він провів перемовини із Сі Цзіньпіном, на яких обидві сторони оголосили про «безмежне» партнерство.
Як повідомляв Укрінформ, Путін пропустить саміт G20 в Індії наступного місяця. Замість нього на захід поїде міністр закордонних справ РФ Сергій Лавров.