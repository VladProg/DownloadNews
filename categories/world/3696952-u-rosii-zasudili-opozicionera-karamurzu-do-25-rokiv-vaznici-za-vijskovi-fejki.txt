московський міський суд засудив російського опозиційного політика Володимира Кара-Мурзу до 25 років позбавлення волі.

Про це повідомляє Укрінформ з посиланням на "Медіазону", яка веде онлайн-трансляцію судового засідання.
"Політика Володимира Кара-Мурзу засудили до 25 років колонії. Рівно стільки і просив держобвинувач. Суд відправив Володимира Кара-Мурзу на 25 років у колонію за сукупністю вироків за трьома статтями КК — 7 років у справі про "військові фейки", 3 роки у справі про участь у діяльності "небажаної" організації та 18 років у справі про держзраду", – йдеться у повідомленні.
Термін у підсумку склав 25 років, оскільки в рф термін позбавлення волі не може бути більшим за цей строк.
Кара-Мурза провину не визнав. Його адвокати повідомляли, що у політика за рік, який він провів під арештом, різко погіршився стан здоров'я, він схуд у СІЗО на 22 кілограми.
Як повідомлялося, кілька років тому російський режим двічі намагався отруїти Володимира Кара-Мурзу (у 2015 та 2017 роках). Він був доправлений на лікування на Захід і певний час відновлювався у США. Пізніше Кара-Мурза повернувся до росії, щоби продовжувати опозиційну діяльність.
У квітні 2022 року за виступи проти загарбницької війни рф в Україні Кара-Мурза був заарештований. Йому висунули низку обвинувачень. У березні московський міський суд продовжив арешт Кара-Мурзі ще на пів року – до 27 серпня 2023 року.
Уряди та правозахисні організації в усьому світі закликали звільнити опозиціонера.
Як повідомляв Укрінформ, на початку березня уряд США оголосив про запровадження санкцій проти російських посадовців, причетних до ув’язнення та переслідування Кара-Мурзи.