Парламент Швеції схвалив приєднання країни до НАТО і затвердив необхідні для вступу до Північноатлантичного Альянсу законодавчі зміни.

Про це повідомляється на сайті парламенту, передає Укрінформ.
Як зазначається, депутати схвалили приєднання країни до Північноатлантичного договору та Угоди про статус Організації Північноатлантичного договору (НАТО).
Метою прийнятих законодавчих поправок є спрощення для Швеції можливості робити запит щодо військової підтримки з боку НАТО, а також надання національним представникам та міжнародному персоналу належного імунітету та привілеїв.
Як повідомлялось, після початку повномасштабного російського вторгнення в Україну нейтральні Швеція і Фінляндія подали заявку на входження до НАТО. Під час Мадридського саміту у червні 2022 року країни отримали запрошення приєднатися до Альянсу від усіх 30 членів. Водночас у Мадриді був підписаний Тристоронній меморандум, що відобразив занепокоєння Туреччини станом боротьби з тероризмом у Фінляндії та Швеції.
Наразі протоколи про входження до НАТО Фінляндії і Швеції ратифікували 28 країн. Туреччина та Угорщина перебувають на стадії завершення ратифікації.
Прем’єр-міністр Швеції Ульф Крістерссон висловив сподівання на швидку ратифікацію Анкарою протоколу щодо вступу країни в НАТО після виборів, які відбудуться у Туреччині у травні.