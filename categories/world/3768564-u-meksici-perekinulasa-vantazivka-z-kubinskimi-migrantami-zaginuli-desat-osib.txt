Щонайменше 10 кубинських мігрантів загинули і ще 17 отримали серйозні поранення внаслідок аварії вантажівки, що перевозила їх у південному мексиканському штаті Чіапас.

Як передає Укрінформ з посиланням на Reuters, аварія сталася на тихоокеанській ділянці шосе Піхіхіапан – Тонала, яким часто користуються мігранти, котрі перетинають Мексику з Гватемали по дорозі на північ до США.

Водій вантажівки Ford, яка не розрахована на перевезення такої кількості людей, утік з місця події, ідеться в заяві Національного інституту міграції Мексики.
17 постраждалих були доставлені до лікарень. Серед загиблих є дитина.
У грудні 2021 року в цьому самому штаті перекинулася вантажівка, внаслідок чого загинуло щонайменше 54 особи переважно центральноамериканського походження, які в ній їхали.