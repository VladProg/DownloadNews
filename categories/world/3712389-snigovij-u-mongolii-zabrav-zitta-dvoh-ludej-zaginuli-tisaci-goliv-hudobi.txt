Унаслідок потужної снігової бурі на сході Монголії загинули двоє людей і кілька тисяч голів худоби.

Про це повідомляє Сіньхуа, передає Укрінформ.
"Кількість зниклих безвісти під час потужної снігової бурі в аймаках Хентій і Сухе-Батор досягла 127 осіб. Завдяки пошуково-рятувальній операції 125 з них було знайдено живими, двоє - загиблими. Стихія також завдала серйозної шкоди інфраструктурі цих аймаків", - йдеться в повідомленні з посиланням на Головне управління з надзвичайних ситуацій Монголії.
За даними метеорологів, найближчими днями на більшій частині території Монголії утримається вітряна та прохолодна погода з опадами у вигляді мокрого снігу.
З огляду на це рятувальники закликають скотарів-кочовиків бути вкрай обережними під час випасу худоби, а жителів столиці країни, Улан-Батора, не вирушати у далекі поїздки без крайньої потреби протягом найближчих кількох днів.