Парламент Словаччини висловив вотум довіри уряду на чолі з Робертом Фіцо та підтримав його політичну програму.

Про це повідомляє Reuters, передає Укрінформ.
Як зазначається, 78 зі 143 присутніх депутатів проголосували за програму уряду, яка передбачає, зокрема, припинення державної військової допомоги Україні.
Програма передбачає спеціальний податок на прибутки банків і заходи щодо зниження процентних ставок по іпотеці. Вона спрямована на скорочення дефіциту загального державного бюджету до 0,5% ВВП у 2024 році. Країна стикнулася з найбільшим дефіцитом у єврозоні, який цього року оцінюється у майже 7% ВВП.
Програма також містила передвиборчу обіцянку Фіцо припинити офіційну військову допомогу Україні і домагатися припинення військових дій, визнаючи міжнародні кордони України.
Також підтверджується протидія скасуванню національного права вето держав-членів Європейського Союзу або переходу до голосування більшістю у переважній кількості сфер.
Опозиція голосувала проти програми, пославшись на напади Фіцо на незалежні ЗМІ та звільнення високопосадовців поліції, які розслідували справи щодо членів нової коаліції стосовно хабарництва.
Як повідомлялося, наприкінці жовтня новий прем’єр-міністр Словаччини Роберт Фіцо заявив, що його уряд припиняє військову допомогу Україні. Водночас Словаччина обіцяє продовжити надсилати Україні гуманітарну допомогу.