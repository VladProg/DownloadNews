Ухвалення парламентом Уганди нового законодавства, спрямованого проти лесбійок, геїв і бісексуалів, є «руйнівним» і може «звести нанівець досягнення багатьох останніх років» у країні, заявив у середу Верховний комісар ООН з прав людини Фолькер Тюрк.

Як передає Укрінформ з посиланням на пресслужбу ООН, він закликав президента Уганди Йовері Мусевені не підписувати цей закон, інакше представники ЛГБТ-спільноти в Уганді стануть злочинцями просто «за те, що вони існують, за те, що вони такі, які вони є».
Тюрк попередив, що закон призведе до систематичних порушень прав людини.
За його словами, законопроєкт змішує відносини за згодою, які «ніколи не повинні криміналізуватися», і насильство, яке потребує вжиття заходів для його припинення, «зокрема щодо дітей, незалежно від статі чи сексуальної орієнтації злочинця».
На переконання Верховного комісара ООН, таке законодавство «масово відвертатиме увагу від вжиття необхідних заходів для припинення сексуального насильства».
Державний секретар США Ентоні Блінкен також розкритикував документ.
«Закон проти гомосексуалізму, ухвалений учора парламентом Уганди, підірве фундаментальні права людини всіх угандійців і може звести нанівець досягнення у боротьбі з ВІЛ/СНІДом, – написав він у Твіттері. – Ми закликаємо уряд Уганди рішуче переглянути підхід до імплементації цього закону».

Як повідомлялось, постпред США при ООН Лінда Томас-Грінфілд цього тижня двічі розмовляла з Мусевені, аби висловити «глибоке занепокоєння» з приводу цього документа.
Ухвалений парламентом Уганди у вівторок законопроєкт пропонує смертну кару за злочин «гомосексуалізм за обтяжливих обставин» і тривалі терміни ув'язнення за пов'язані з ним злочини.
Кожен, хто просто визнає себе геєм, вважатиметься порушником закону, тоді як друзі, родина та інші члени суспільства будуть зобов'язані повідомляти владі про всіх осіб, котрі перебувають в одностатевих стосунках.
Фото: Volodymyr Gryniuk