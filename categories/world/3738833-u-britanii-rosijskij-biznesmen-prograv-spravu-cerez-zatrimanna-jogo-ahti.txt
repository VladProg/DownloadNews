Російський бізнесмен Сергій Науменко програв судовий позов проти Великої Британії через затримання його супер’яхти вартістю $50 мільйонів.

Як передає Укрінформ, про це повідомляє Reuters.
Майже 59-метрову яхту «Фі» (Phi) Науменка затримали у Лондоні у зв’язку із санкціями британського уряду проти РФ у березні минулого року. Тоді було вперше застосовано правила для затримання судна.
Науменко, який володіє судном через компанію, зареєстровану в країні Сент-Кітс і Невіс карибських островів, подав позов до суду проти Міністерства транспорту Великої Британії, стверджуючи, що яхта була затримана з «неправомірною метою».
Британське міністерство обґрунтувало затримання яхти тим, що вона була призначена для здійснення тиску на заможних росіян після повномасштабного вторгнення РФ в Україну.
Сам Науменко заявив, що став мішенню лише тому, що був заможним росіянином, незважаючи на те, що не мав жодного стосунку до російської політики.
Однак у п’ятницю його позов було відхилено Високим судом Лондона, а суддя Росс Кренстон відкинув твердження бізнесмена про неправомірне затримання судна.
За словами адвоката Науменка, його клієнт розчарований винесеним рішенням і розглядає варіант подачі апеляції.
Представник Міністерства транспорту Сполученого Королівства заявив, що відомство й надалі «боротиметься з тими, хто отримує вигоду від режиму Путіна і його незаконної війни в Україні».
Як повідомляв Укрінформ, Велика Британія виключила російського мільярдера Олега Тінькова зі свого санкційного списку.
Фото: Dan Kitwood/Getty Images