За інформацією Міжнародної організації з міграції ООН (МОМ), щонайменше 73 мігранти вважаються мертвими та зниклими безвісти після корабельної аварії біля узбережжя Лівії у вівторок.

Як передає Укрінформ, про це повідомляє BBC.
Лише семеро людей залишилися живими після того, як судно затонуло, проте вони знаходяться у лікарні у дуже важкому стані.
Наразі лівійському Червоному Півмісяцю та поліції вдалося знайти тіла 11 загиблих.
Човен прямував до Європи маршрутом, який МОМ назвала “найсмертоноснішим міграційним морським переходом світу”.
Речниця МОМ Сафа Мсехлі назвала ситуацію нестерпною.
“Пані Мсехлі сказала що варто докласти більших зусиль, щоб збільшити можливості пошуку та порятунку, встановити чіткі та безпечні механізми висадки так само як і безпечні та регулярні шляхи міграції, зменшивши кількість небезпечних подорожей”, - йдеться у повідомленні.
Цього року під час небезпечної подорожі Середземним морем загинули понад 130 людей.
За даними МОМ, минулого року в рамках проєкту “Зниклі мігранти” було зафіксовано понад 1450 смертей.
Як повідомляв Укрінформ, за тиждень близько 630 незаконних мігрантів були перехоплені у морі поблизу узбережжя Лівії та повернуті на берег.
Фото: Getty Images