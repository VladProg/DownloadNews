Уряд Сполучених Штатів оголосив про введення санкцій проти ключових фігур угруповання ХАМАС, а також посередників, які надавали підтримку цій терористичній організації.

Про це йдеться в заяві державного секретаря США Ентоні Блінкена, поширеній у середу, передає Укрінформ.
«Сьогодні Сполучені Штати запроваджують санкції проти десяти ключових членів терористичного угруповання ХАМАС, оперативників і фінансових посередників у Газі та інших місцях»,- йдеться в документі.
Водночас, зазначається, що ці люди «підтримували ХАМАС та інші терористичні організації» й робили можливим реалізацію жорстоких актів тероризму, зокрема, атаки на Ізраїль.
Блінкен підкреслив, що обмеження спрямовані проти терористів та мереж їхньої підтримки, а не проти пересічних палестинців. Він наголосив, що лише ХАМАС несе відповідальність за бійню, вчинену проти народу Ізраїлю.
Водночас держсекретар США підкреслив, що ХАМАС повинен негайно звільнити всіх заручників, які перебувають під вартою.
«Сполучені Штати не обмежуватимуть себе в використанні всіх інструментів, які є в нашому розпорядженні, щоб перешкодити терористичній діяльності ХАМАС»,- підкреслив глава американської дипломатії.
Як повідомляв Укрінформ, у середу держсекретар США поспілкувався телефоном з президентом Палестинської автономії Махмудом Аббасом.