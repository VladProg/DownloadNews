Міністр культури Італії Дженнаро Санджуліано заявив у понеділок, 28 серпня, що уряд втрутиться в ситуацію, щоб вирішити кризу з щурами в історичному Колізеї.

Як передає Укрінформ, про це повідомляє ANSA.
«Це ганьба, що найважливіший археологічний район у світі знаходиться в такому стані: цей район належить не Міністерству культури, а муніципалітету Риму, але питання не в тому, хто відповідальний. Я негайно зателефонував меру Рима і дав зрозуміти, що ситуація нестерпна. Треба зробити більше», - сказав Санджуліано.
Він додав, що був обурений брудною ситуацією в Колізеї після того, як останніми днями в соціальних мережах поширилися відео, на яких видно щурів серед туристів.
Міністр оголосив про скликання переговорів, зазначивши, що уряд готовий «взяти на себе управління цією сферою».
Колізей — амфітеатр, пам'ятка давньоримської архітектури, одна з найграндіозніших та найвідоміших споруд античного світу, що знаходиться у Римі.
Як повідомляв Укрінформ, раніше цього літа вандали втретє за кілька тижнів пошкодили римський Колізей.