Міністр закордонних справ ФРН Анналена Бербок здивована, чому Пекін досі не використав свій вплив на москву з метою змусити президента рф володимира путіна завершити війну.

Про це вона заявила на пресконференції з китайським колегою Цінь Ганом у столиці КНР, де перебуває з візитом, передає кореспондент Укрінформу.
«Нещодавній візит до москви голови КНР Сі Цзіньпіна засвідчив, що жодна інша держава не має більшого впливу на росію, ніж Китай. Рішення, як використати цей вплив, безпосередньо зачіпає інтереси Європи. Але я маю відверто сказати, що мене дивує, чому позиція Китаю досі не містить заклику до російського агресора припинити війну», - сказала Бербок.
Глава МЗС Німеччини наголосила на відповідальності КНР як постійного члену Радбезу ООН.
Вирішальним вона назвала також недопущення постачання озброєнь росії, які дозволять їй продовжувати агресію, а також запобігання тому, щоби товари подвійного призначення були використані для ведення війни. Про все це німецька міністр, за її словами, сказала своїм китайським візаві. Вона впевнена, що «одна людина» може завершити війну хоч завтра.
Своєю чергою міністр закордонних справ КНР заявив, що «ми не постачаємо і не будемо постачати жодної зброї конфліктуючим сторонам. Ми не будемо підливати масла у вогонь». Він зазначив, що роль Китаю щодо України полягає «у сприянні примиренню та у просуванні мирних переговорів».
Також дипломати торкнулися ситуацію навколо Тайваню. Бербок назвала потенційну військову ескалацію «жахливим сценарієм», який призведе до глобальної економічної кризи. Цінь зі свого боку заявив, що Тайвань є територією КНР і вона не віддасть жодного її сантиметру; закинув Заходу підтримку сепаратистів на острові та пообіцяв, що Пекіні не толеруватимуть жодного втручання у внутрішні справи КНР.
Як повідомлялося, Бербок перебуває в КНР з триденним візитом.