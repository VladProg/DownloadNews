Представники Литви бойкотуватимуть зимову сесію Парламентської асамблеї ОБСЄ у Відні після того, як Австрія допустила російську делегацію до участі.

Про це повідомляє Укрінформ із посиланням на Euractiv.
«Остаточне рішення - не їхати… Ми прийняли рішення, і ми єдині, як більшість, так і опозиція (у литовському парламенті), і тут немає різних поглядів», - заявила голова литовської парламентської делегації Вілія Алекнайте-Абрамікене.
У спільній заяві, оприлюдненій після зустрічі у Вільнюсі на початку цього місяця, парламентські делегації країн Північної Європи, Балтії та Польщі заявили, що рф має бути притягнута до відповідальності за свої дії в Україні. Також вони наголосили, що має бути створений міжнародно-правовий механізм для оцінки злочинів агресора.
Також зазначається, що участь росії у засіданні ПА ОБСЄ у Відні буде використана для пропаганди всередині країни та за кордоном і «стане сильним сигналом розчарування для міжнародної спільноти».
Литовські депутати запропонували північним, балтійським і польським колегам приєднатися до бойкоту, якщо рф буде дозволено взяти участь. Однак, як повідомила Алекнайте-Абрамікене, представники інших країн вирішили «боротися з росіянами в одному залі».
Видання The Guardian повідомляє, що очікується, що 18 російських депутатів будуть присутні на зустрічі.
Усі члени російської делегації перебувають у санкційних списках ЄС з початку 2014 року.
Як повідомляв Укрінформ, зимова сесія ПА ОБСЄ у Відні відбудеться 23-24 лютого.