Загибель очільника ПВК «Вагнер» Євгена Пригожина та інших ватажків угруповання матиме глибокий дестабілізуючий вплив на «вагнерівців» через втрату лідерів.

Про це у сомережі Х (колишній Твіттер) повідомило міністерство оборони Британії із посиланням на дані розвідки, передає Укрінформ.
23 серпня 2023 року, рівно через два місяці після заколоту ПВК «Вагнер», пов’язаний із угрупованням бізнес-лайнер Embraer розбився під Твер’ю, між Москвою та Санкт-Петербургом. Російська влада стверджує, що десятеро людей на борту загинули, включно із власником компанії Євгеном Пригожиним.
Ще немає остаточних доказів того, що Пригожин був на борту, і відомо, що він вживає виняткових заходів безпеки. Однак є велика ймовірність того, що він дійсно мертвий, йдеться у зведенні.
«Загибель Пригожина майже напевно матиме глибокий дестабілізуючий вплив на ПВК «Вагнер». Вакуум лідерства у групі «Вагнера» буде посилений повідомленнями про те, що засновник і польовий командир Дмитро Уткін і начальник логістики Валерій Чекалов також загинули», – вважають у міноборони Британії.
У звіті розвідки зазначили, що особисті якості Пригожина, зокрема гіперактивність, виняткова зухвалість, прагнення до результату та надзвичайна жорстокість, пронизували угруповання, і що навряд чи будь-який наступник зможе з ним зрівнятися.
Як повідомляв Укрінформ, у попередньому зведенні британська розвідка повідомила, що нещодавня поява президента РФ Володимира Путіна у Ростові-на-Дону, де розташований штаб командування війни проти України, означає, що він хотів продемонструвати свою владу та показати, що вище військове командування продовжує працювати як зазвичай.