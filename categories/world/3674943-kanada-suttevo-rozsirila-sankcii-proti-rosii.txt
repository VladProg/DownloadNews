У річницю початку повномасштабного російського вторгнення до України, Канада додала майже 200 російських фізичних та юридичних осіб до санкційних списків.

Як повідомляє кореспондент Укрінформу, про це оголосили в офісі прем’єр-міністра Канади Джастіна Трюдо.



“Канада запроваджує нові санкції проти юридичних та фізичних осіб, причетних до війни росії проти України. Ці нові обмежувальні заходи розширяють санкції, запроваджені минулого року”, - йдеться у поширеному пресрелізі.

Зазначається, що нові канадські санкції торкнуться 122 фізичних та 63 юридичних осіб, в тому числі півсотні підприємств оборонної сфери. До санкційного переліку було внесено кілька віцепрем’єр-міністрів та міністрів рф, співробітників офісу президента росії, високопоставлених військових та членів їх родин.

Усе майно та кошти підсанкційних осіб на території Канади заморожується, а їм самим забороняється в’їзд до країни.

Окрім цього Канада закрила експорт до росії певних хімічних елементів, необхідних для виробництва електроніки, й заборонила своїм компаніям та громадянам купляти будь-яке російське озброєння.

Зауважимо, що з урахуванням цього оголошення, з лютого минулого року Канада загалом запровадила санкції проти понад 1800 російських фізичних та юридичних осіб.