Напередодні саміту Ради Європи, який стартує у вівторок у Рейк'явіку, спостерігався сплеск спроб кібератак проти ісландської інфраструктури.

Про це повідомляє Euractiv, передає Укрінформ.
Ісландська команда з кібербезпеки CERT-IS повідомила про незвично велику кількість комп'ютерних атак, спрямованих на ісландські компанії та установи напередодні саміту Ради Європи.
За словами директора CERT-IS Гугмундура Арнараа Сігмундссона, метою цих DDoS-атак не обов'язково є крадіжка даних або руйнування системи, а радше здійснення величезного тиску на системи, що призводить до тимчасового колапсу.
Гугмундур припустив, що ці напади, ймовірно, здійснюють групи, які симпатизують росії, і їхня головна мета – посіяти хаос.
«Це типова картина, яку спостерігають під час подібних міжнародних зустрічей. Перед початком заходу роблять спроби зламати системи, а як тільки зустрічі починаються, атаки посилюються», – сказав він.
Як повідомлялося, 4-й саміт глав держав та урядів Ради Європи відбудеться 16-17 травня 2023 року в столиці Ісландії Рейк’явіку. Саміт буде присвячений основним цінностям Ради Європи та підтримці України через конкретні заходи, спрямовані на досягнення справедливості для жертв російської агресії.
Голова Верховної Ради Руслан Стефанчук заявив: Україна розраховує, що на саміті Ради Європи будуть ухвалені рішення щодо створення спецтрибуналу, механізму компенсацій росією завданих Україні збитків та підтримки Формули миру.