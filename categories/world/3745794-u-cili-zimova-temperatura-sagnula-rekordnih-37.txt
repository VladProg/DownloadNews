Цьогорічною зимою у Чилі було зафіксовано рекордно високу температуру повітря, яка сягнула позначки у 37 градусів за Цельсієм.

Як передає Укрінформ, про це повідомляє Euronews Green.
«Температура 37 градусів посеред зими (у південній півкулі зима з червня по серпень - ред.) це надзвичайно. Це температурна аномалія, яка майже на 15 градусів вище звичайних значень», – сказав кліматолог з Університету Сантьяго Рауль Кордеро.
Він зазначив, що таке підвищення температури є не локальною проблемою, а глобальною.
Перші дні серпня принесли спеку до північної та центральної частини Чилі, тоді як у столиці Сантьяго зимова погода нагадувала весну.
Кліматолог та професор Чилійського університету Консепсьйон Мартін Жак вважає, що зимова спека в країні є «вікном у майбутнє».
«Те, що зараз здається дуже екстремальним, за кілька років може поступово ставати все більш нормальним», – зазначив він.
Учений додав, що попри складність встановлення зв’язку між екстремальними погодними явищами та зміною клімату, температури в деяких частинах Чилі рік за роком б’ють рекорди.
Як повідомляв Укрінформ, у Португалії в понеділок, 7 серпня, зафіксували найвищу температуру повітря цьогоріч - 46,4°C.