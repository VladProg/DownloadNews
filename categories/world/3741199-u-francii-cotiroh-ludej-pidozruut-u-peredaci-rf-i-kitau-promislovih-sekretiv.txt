У Франції чотири працівники компанії-виробника напівпровідників Ommic підозрюються у переданні Китаю та Росії промислових секретів.

Про це повідомляє Le Monde, передає Укрінформ.
Зазначається, що двоє підозрюваних обіймають керівні посади. Одного з них підозрюють у запровадженні низки обхідних схем для постачання мікросхем та інформації про секретні технології до Китаю і Росії. За даними слідства, він розробив «складну схему для передачі забороненого обладнання до Москви і для обходу торгового ембарго, запровадженого щодо країни (Росії – ред.) з моменту вторгнення в Крим, через Китай».
За інформацією ЗМІ, попереднє розслідування Національна антитерористична прокуратура розпочала у листопаді 2022 року.
Судове розслідування провадиться щодо підозри в незаконному експорті, злочинній змові, підробці документів і нецільовому використанні корпоративних активів. Такі злочини караються п'ятнадцятьма роками ув'язнення та штрафом у розмірі 225 000 євро.
Усі четверо підозрюваних перебувають на волі під судовим наглядом.
Як повідомляв Укрінформ, у жовтні Вашингтон з міркувань національної безпеки запровадив експортні обмеження на поставки до Китаю обладнання для виробництва мікросхем від Lam Research та Applied Materials.
Японія запровадила обмеження щодо експорту 23 видів обладнання для виробництва напівпровідників.