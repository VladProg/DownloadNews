Посол Польщі в Україні Бартош Ціхоцький вважає, що хоча до теми розв'язування Росією ядерної війни доводиться ставитися серйозно, не можна піддаватися на цей російський шантаж.

Таку думку дипломат висловив в інтерв'ю ВВС, передає Укрінформ.
Посол зазначив, що російські заяви про те, що Польща могла б стати об’єктом ядерного удару Росії, є «жахливими», а рішення про розміщення тактичної ядерної зброї в Білорусі є «дуже поганими».
«На жаль, ми повинні серйозно розглядати в ХХІ столітті тему ядерної війни, яку може розпочати Росія. Однак якщо піддатися на шантаж – це як у випадку з терористом, з викрадачем людей – тільки заохотить його до наступних погроз і атак… Мені здається, що найкраща відповідь на такий ядерний шантаж – це не давати себе налякати. Тоді, можливо, цей терорист зрозуміє, що його погрози на нас не діють», - сказав Ціхоцький.
Як повідомлялося, прем'єр-міністр Польщі Матеуш Моравецький на тлі загрози розміщення російської ядерної зброї в Білорусі заявив у червні, що Польща готова розмістити у себе ядерну зброю НАТО.