У столиці Китаю через заливні дощі, принесені тайфуном «Доксурі», у неділю скасовані всі спортивні заходи й закрито більшість туристичних місць і парків. Міська влада радить жителям залишатися вдома й не виходити без нагальної потреби.

Про це з посиланням на Головне метеорологічне управління КНР повідомляє китайське видання Global Times, передає Укрінформ.
Тайфун «Доксурі», який напередодні обрушився на східне узбережжя Китаю і завдав лиха більш як 880 тисячам жителів провінції Фуцзянь, продовжує рухатись у північному напрямку до Пекіна та сусідніх зі столичним регіоном міста Тяньцзінь і провінції Хебей.
Як попереджають метеорологи, зливи з кількістю опадів понад 100 мм триватимуть до середини наступного тижня і можуть спричинити повені в місцевих річках, підтоплення будівель і територій та масштабні зсуви ґрунту.
За їхніми прогнозами, зона ризиків, спричинених стихією, може охопити площу понад 220 тисяч квадратних кілометрів і потенційно вплинути на 130 мільйонів людей.
Хоча інтенсивність «Доксурі» продовжує слабшати, синоптики попереджають, що його руйнівний вплив далекий від завершення і, зокрема, в окремих районах регіону Пекін-Тяньцзінь-Хебей кількість опадів може досягати 600 мм.
У Пекіні очікується, що до понеділка загальна кількість опадів коливатиметься від 250 мм до 300 мм, а в деяких південних, західних і центральних районах міста може досягнути 350 мм. Дощ може супроводжуватися сильними поривами вітру.
Міська влада попередила жителів, особливо в гірських районах столичного регіону, що сильні опади можуть призвести до вторинних катастроф, таких як раптові повені, зсуви ґрунту та каменепади.
Через сильний дощ влада Пекіна в неділю закрила кілька громадських парків та історичних місць, а Пекінське муніципальне бюро спорту призупинило всі спортивні заходи в приміщеннях і на відкритому повітрі.
Попереджається про високий ризик різкого підвищення рівня води і в річках на півдні Пекіна та спричинені ними раптові повені й геологічні небезпеки.
Місцеві ЗМІ повідомляють, що департамент боротьби з повенями столиці Китаю мобілізував понад 203 тисячі рятувальників, а з небезпечних районів на ранок неділі евакуйовано більше 3 тисяч жителів.
«Доксурі» - найпотужніший тайфун, який обрушився на Китай цього року. В провінціях, на які обрушилася стихія, закрили школи та підприємства й евакуювали працівників із морських нафтових і газових родовищ.
Відтоді, як у 1951 році в Китаї почали реєструвати такі дані, лише близько десяти тайфунів досягли або пройшли через Пекін. При цьому, один із них у 1956 році завдав найбільшої шкоди, хоча тоді було зафіксовано максимальну кількість опадів 249 мм.
Як повідомляв Укрінформ, тайфун «Доксурі» у п’ятницю обрушився на південь Китаю, принісши зливу та сильні пориви вітру, що призвели до обривів ліній електропередачі, пожеж, повалення дерев.
Фото: Xinhua