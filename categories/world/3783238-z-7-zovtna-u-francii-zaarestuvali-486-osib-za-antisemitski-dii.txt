Від 7 жовтня, початку війни між ХАМАСом та Ізраїлем, у Франції було скоєно 1040 антисемітських актів. 486 осіб заарештовано за антисемітські дії.

Такі цифри міністр внутрішніх справ Франції Жеральд Дарманен оголосив в ефірі телеканалу France 2, передає Укрінформ.
"Будь-який іноземець, який вчиняє антисемітські дії, буде позбавлений посвідки на проживання, поміщений у центр тимчасового утримання і висланий з країни", - сказав міністр, уточнивши, що серед заарештованих зловмисників також 102 іноземні громадяни. Дарманен заявив, що розуміє "занепокоєння французьких євреїв» і запевнив, що для їхнього захисту "задіяні всі засоби".
Префект поліції Парижа Лоран Нуньєс заявив в ефірі BFMTV, що побоюється "сплеску антисемітських актів", кількість яких у столичному регіоні також зростає. 257 злочинів зафіксовано, проведено 90 арештів, зазначив Нуньєс.
Нагадаємо, минулого тижня на фасадах кількох будівель у Парижі, а також у кількох містах в сусідніх департаментах були виявлені зображення зірки Давида, намальовані синім кольором за допомогою трафарету. Антисемітські написи з'явились також біля школи в Страсбурзі. У суботу в Ліоні молода жінка єврейського віросповідання зазнала ножових поранень на порозі власної квартири, що, за словами прокуратури, могло мати антисемітські мотиви
Як повідомлялось, уряд Франції засудив появу зірок Давида на стінах будівель у Парижі та інші антисемітські акти, зазначивши, що всі винні мають бути затримані та суворо покарані.
Фото: Julien Mattia/Le Pictorium/Zuma Press/Shutterstock