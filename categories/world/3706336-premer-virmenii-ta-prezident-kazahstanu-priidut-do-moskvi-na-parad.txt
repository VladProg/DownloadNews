Вірменський прем'єр-міністр Нікол Пашинян і президент Казахстану Касим-Жомарт Токаєв 8-9 травня здійснять робочий візит до москви на запрошення президента росії володимира путіна.

Про це повідомляє Укрінформ з посиланням на пресслужбу прем’єра Вірменії.
У повідомленні відзначається, що візит здійснюється на запрошення путіна. Уточнюється, що Пашинян візьме участь у заходах, присвячених «Перемозі у Великій Вітчизняній війні».
Пізніше прес-секретар казахстанського президента Руслан Желдібай повідомив у своєму Фейсбуці, що лідер Казахстану Касим-Жомарт Токаєв 8–9 травня також здійснить робочий візит до рф. У рамках поїздки він візьме участь у параді Перемоги, а також відвідає Ржевський меморіал у Тверській області та братську могилу у селі Трубине, де похований брат його батька Касим Болтаєв.
Як повідомлялося, раніше свою участь у заходах на честь Дня перемоги в москві підтверджував тільки президент Киргизстану Садир Жапаров.
Також путін запрошував на 9 травня президента Таджикистану Емомалі Рахмона та президента Туркменстану Сердара Бердимухамедова. В цих випадках точної відповіді ще не було.