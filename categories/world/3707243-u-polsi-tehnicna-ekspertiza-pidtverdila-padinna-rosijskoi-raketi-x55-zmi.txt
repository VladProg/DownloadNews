Експерти технічного інституту Повітряних сил Польщі попередньо підтверджують, що у лісі поблизу міста Бидгощ на півночі Польщі виявлено російську ракету X-55.

Про це з посиланням на свої джерела неофіційно повідомляє польське видання RMF24, передає Укрінформ.
Як зазначається, попередні висновки експертів Технічного інституту Повітряних сил Польщі вказують, що у лісі поблизу міста Бидгощ було виявлено крилату ракету X-55, якої немає ані на озброєнні, ані на складах польської армії.

Видання підкреслює: якщо ця інформація підтвердиться, то це означатиме, що ракету було випущено з-за східного кордону (ймовірно, з російського літака з території білорусі).
Як повідомляв Укрінформ, командувач Оперативного командування видів збройних сил Польщі генерал Томаш Пьотровський нещодавно під час пресконференції заявив, що є "певні гіпотези і певні сліди, які можуть бути пов’язані з подією в Замосці біля Бидгоща”. За його словами, виявлений об’єкт можна пов’язати з тим, “що відбувалося у повітряному просторі 16 грудня”, коли здійснювався черговий масований обстріл України.
За інформацією польського видання Onet, однією з головних версій, що розглядає слідство, є падіння ракети X-55, яку було запущено 16 грудня з російського літака, який перебував у повітряному просторі білорусі. Тоді в результаті масованого обстрілу росія запустила по Україні 76 ракет.
За інформацією польських ЗМІ, польські сили ППО відстежували певний об'єкт, який порушив тоді повітряний простір країни, але згодом втратили його з радарів.
Фото: Beniamin Piłat /RMF FM