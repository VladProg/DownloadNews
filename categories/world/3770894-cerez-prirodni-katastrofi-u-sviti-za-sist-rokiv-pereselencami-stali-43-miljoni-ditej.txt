Новий аналіз ЮНІСЕФ свідчить, що пов’язані з погодою стихійні лиха спричинили 43,1 млн внутрішніх переміщень дітей у 44 країнах протягом шести років – це приблизно 20 тис. дітей на день.

Як передає Укрінформ, про це повідомляється у пресрелізі на сайті ЮНСЕФ.
«Для тих (дітей – ред.), які змушені тікати, страх і наслідки можуть бути особливо руйнівними, з хвилюваннями про те, чи повернуться (вони – ред.) додому, чи відновлять навчання, або будуть змушені знову тікати», – сказала виконавча директорка ЮНІСЕФ Кетрін Рассел.
Children Displaced in a Changing Climate – це перший глобальний аналіз кількості дітей, які покинули свої домівки у період з 2016-го по 2021 роки через повені, шторми, посухи та лісові пожежі. Документ також містить прогнози з цього питання на наступні 30 років.
Філіппіни і Китай стали країнами із найбільшою кількістю переміщених дітей внаслідок екстремальних погодних умов, великої чисельності дитячого населення та досягнутого прогресу у галузі раннього запобігання та евакуації.
Водночас відносно чисельності дитячого населення, діти з Домініки та Вануату найбільше постраждали від буревіїв, тоді як діти із Сомалі та Південного Судану найбільше потерпали від повеней, зазначили в ЮНІСЕФ.
Повені та буревії стали причиною 40,9 млн (95%) зареєстрованих випадків переміщення дітей в період з 2016 до 2021 роки. Водночас посухи стали причиною внутрішнього переселення більш ніж 1,3 млн дітей, зокрема Сомалі, Канада, Ізраїль та США опинилися серед найбільш постраждалих. Загалом 810 тис. дітей були переміщені внаслідок лісових пожеж, причому понад третина з них переїхала у 2020 році, йдеться у пресрелізі.
У ЮНІСЕФ, спираючись на поточні кліматичні дані, спрогнозували, що річкові повені можуть призвести до переміщення майже 96 млн дітей упродовж наступних 30 років, тоді як циклонічні вітри та штормові хвилі можуть вплинути на переміщення 10,3 млн та 7,2 млн дітей відповідно.
Раніше в ООН попередили, що екстремальна погода у світі стала «новою нормою» і є наслідком змін клімату, спричинених людиною.
Фото: UNICEF/UN0742088/Condren