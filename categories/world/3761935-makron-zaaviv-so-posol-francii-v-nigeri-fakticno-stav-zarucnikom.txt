Президент Франції Еммануель Макрон звинуватив хунту в Нігері у блокуванні поставок продовольства у французьке посольство, де керівник дипмісії і персонал перебувають фактично у становищі заручників.

Про це французький лідер заявив журналістам у місті Семур-ан-Оксуа, передає Укрінформ із посиланням на France24.
«У нас посол і дипломатичний персонал (у Нігері - ред.) фактично перебувають як заручники у посольстві Франції», – сказав Макрон.
За його словами, військові в Нігері перешкоджають доставці продовольства. Натомість посол не може вийти з диппредставництва, оскільки "він персона нон грата", і не має їжі, йому доступний лише військовий пайок.
Як повідомлялося, 25 серпня хунта, яка захопила владу в Нігері після путчу 26 липня, наказала послу Франції в cтолиці Ніамеї Сільвену Ітте залишити країну впродовж 48 годин, назвавши це відповіддю на дії уряду Франції, які "суперечать інтересам Нігеру". Зокрема, йдеться про відмову посла відповісти на запрошення зустрітися з новим "міністром закордонних справ" Нігеру.
28 серпня президент Макрон заявив, що французький дипломат залишиться у Нігері.