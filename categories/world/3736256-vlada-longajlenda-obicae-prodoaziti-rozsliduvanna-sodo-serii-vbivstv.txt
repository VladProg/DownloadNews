Влада нью-йоркського округу Лонг-Айленд пообіцяла продовжити розслідування серії вбивств на пляжі Гілго-Біч після того, як архітектора Рекса Хоєрманна звинуватили у вбивствах трьох з одинадцяти людей, чиї тіла були виявлені неподалік пляжу.

Як передає Укрінформ, про це повідомляє AP.
59-річного Рекса Хоєрманна звинувачують у вбивстві Меліси Бартелемі, Меган Вотерман та Ембер Костелло понад десять років тому. Він також вважається головним підозрюваним у смерті іншої жінки, Морін Брейнард-Барнс.
Їхні тіла були зв’язані та заховані в густому підліску вздовж віддаленого пляжного шосе через затоку від спільноти Массапека-Парк, де Хойєрман прожив усе своє життя. Втім, слідчі не думають, що одна людина змогла вбити 11 людей.
“Ми збираємося продовжувати працювати, розслідувати та спробувати розставити крапки над “і” для всіх родин жертв”, – сказав окружний прокурор округу Саффолк Рей Тірні.
59-річного Хоєрмана було заарештовано пізно ввечері в четвер, через півтора роки після того, як місцева влада сформувала міжвідомчу робочу групу зі слідчими з ФБР, а також поліцейських управлінь на рівні муніципалітету та штату, спрямовану на розкриття справи. У п’ятницю йому висунули звинувачення.
Хоєрманн вперше опинився серед підозрюваних у березні 2022 року, коли детективи розпочали пошуки його пікапа, в якому, за словами свідка, поїхала одна з загиблих жінок. У березні детективи витягли ДНК Хоєрманна зі сміттєвого бака поруч з його будинком – недоїденого ним шматка піци виявилося достатньо, щоб отримати генетичні дані та порівняти їх із доказами, знайденими на тілі однієї з жертв, повідомила влада.
Хоєрманна помістили до у в’язниці без права на заставу після того, як його адвокат, який виступав від його імені, відмовився визнавати провину в суді в Ріверхеді. Адвокат Хоєрманна, Майкл Браун, зазначив, що його клієнт заявив про свою непричетність до вбивств.
Слідчі продовжують обшукувати будинок Хоєрманна, що розташований приблизно за 25 хвилин їзди від затоки Саут-Ойстер до пляжу Гілго-Біч, де у 2010 – 2011 роках було знайдено тіла 11 молодих жінок. Усі загиблі дівчата були секс-працівницями. Серія вбивств поставила слідство в глухий кут, а гіпотеза про існування серійного вбивці викликала величезний суспільний резонанс.
Фото: KTLA