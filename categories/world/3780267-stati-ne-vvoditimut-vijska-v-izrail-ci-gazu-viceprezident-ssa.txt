Сполучені Штати не будуть вводити свої війська в Ізраїль чи сектор Гази.

Про це заявила віцепрезидент США Камала Гарріс в інтерв'ю CBS News, передає Укрінформ.
«У нас абсолютно немає намірів і планів надсилати бойові війська до Ізраїлю чи Гази, і крапка», - сказала вона.
За словами Гарріс, США надають Ізраїлю обладнання, консультації та дипломатичну підтримку, але не вказують, як вести війну.
«Ізраїль, без сумнівів, має право захищатися. Сказавши це, дуже важливо, щоб не було плутанини між ХАМАС і палестинцями. Палестинці заслуговують на рівні заходи щодо безпеки, самовизначення та гідності. Ми дуже чітко заявили, що правила ведення війни повинні дотримуватися, і що гуманітарна допомога має надходити», — додала вона.
Гарріс зазначила, що США повинні підтримувати Ізраїль та Україну – дві демократії, які піддаються нападу.
«Ми так само віддані Україні, як і завжди, і готові надати їй додаткову допомогу для захисту від неспровокованої агресії з боку Росії. Це рішення не зміниться», - наголосила Гарріс.
Вона також додала, що війна на Близькому Сході не відсунула Україну на задній план.
Як повідомляв Укрінформ, новообраний спікер Палати представників республіканець Майк Джонсон підтвердив, що допомога США Україні та Ізраїлю ухвалюватиметься двома різними законопроєктами, а не одним, як пропонував Білий дім.
Фото: Getty Images