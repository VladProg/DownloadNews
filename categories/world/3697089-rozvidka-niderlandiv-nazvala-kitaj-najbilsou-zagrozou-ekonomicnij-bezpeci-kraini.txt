Розвідувальна служба Нідерландів AIVD у щорічному звіті за 2022 рік назвала Китай найбільшою загрозою економічній безпеці країни.

Про це повідомляє Reuters, передає Укрінформ.
Як йдеться у звіті, попри те, що Нідерланди вважають Китай основним торговим партнером, він намагається незаконно отримати нідерландські та інші західні технології через свої військові амбіції.
«Китайські компанії та інституції інколи є цінними партнерами для нідерландців. У той же час ця країна становить найбільшу загрозу економічній безпеці Нідерландів», - зазначає AIVD.
«Китай використовує як законні інвестиції, корпоративні поглинання та академічну співпрацю, так і незаконне (цифрове) шпигунство, інсайдерів, таємні інвестиції та незаконний експорт. Нідерландські компанії, науково-дослідні заклади і їхні працівники регулярно стають жертвами цього», - йдеться у звіті.
Головною ціллю для Китаю, за даними нідерландської розвідки, є виробник напівпровідникового обладнання ASML, який є головним у світі постачальником літографічних машин, що використовуються для виготовлення комп’ютерних мікросхем і для якого Китай є третім за величиною ринком.
8 березня уряд Нідерландів заявив про намір запровадити обмеження експорту напівпровідникових технологій відповідно до обмежень США, які були введені в дію в жовтні 2022 року і мають на меті перешкодити можливості Китаю виробляти власні напівпровідники.
Технічні деталі такого рішення досі невідомі, але в березні ASML заявила, що очікує нових вимог до ліцензування для деяких своїх передових інструментів.
У лютому AIVD повідомила, що росія шпигувала за вітряними турбінами та інфраструктурою в нідерландському Північному морі з метою можливого саботажу, а в 2022 році уряд Нідерландів видворив 17 росіян, причетних до спецслужб рф.
Як повідомляв Укрінформ, у новій оборонній стратегії США найбільшими загрозами названі росія і Китай.