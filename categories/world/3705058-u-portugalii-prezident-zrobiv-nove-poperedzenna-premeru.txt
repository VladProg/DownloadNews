Президент Португалії Марселу Ребелу де Соуза зробив чергове суворе попередження прем'єр-міністру після того, як суперечка між ними поставила країну на межу повномасштабної політичної кризи.

Як передає Укрінформ, про це повідомляє агенція Reuters.
Втім, президент утримався від використання своїх повноважень для розпуску парламенту.
У телевізійному зверненні президент сказав, що уряду соціалістів потрібно докласти зусиль, щоб зберегти довіру, а Ребелу буде більш наполегливим у своїх відносинах з кабміном, але політичну стабільність потрібно зберегти, щоб допомогти Португалії впоратися з високою інфляцією та відсотковими ставками.
Опозиційні партії в середу закликали президента використати свої повноваження для розпуску парламенту після того, як прем'єр-міністр Антоніу Кошта відхилив пропозицію міністра інфраструктури Жоао Галамби піти у відставку на тлі скандалу, що поглиблюється навколо державної авіакомпанії TAP, образивши, таким чином, президента.
Президент чітко дав зрозуміти, що хоче, щоб Галамба пішов з посади, а також заявив, що не згоден з рішенням прем'єра Кошти, попередньо попередивши, що він може розпустити парламент, якщо уряд втратить довіру.
Зазначається, що ймовірна політична криза ускладнить розподіл життєво важливих фондів ЄС для відновлення економіки після пандемії COVID-19 у Португалії.