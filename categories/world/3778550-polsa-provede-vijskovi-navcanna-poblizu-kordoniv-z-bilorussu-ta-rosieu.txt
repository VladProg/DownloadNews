Збройні сили Польщі проведуть наприкінці жовтня – на початку листопада у східних воєводствах Польщі тактичні навчання під назвою Żubr-23 (“Зубр-23”).

Метою навчання є зміцнення співпраці військових з цивільною адміністрацією і перевірка боєздатності підрозділів, передає Укрінформ з посиланням на сайт ЗС Польщі.
Як інформується, навчання відбудуться у Вармінсько-Мазурському, Підляському, Мазовецькому та Люблінському на північному сході Польщі.
Зазначається, що в межах навчань відбуватиметься вдосконалення тактичних дій підрозділів військового угруповання “Підляшшя”. Навчання відбуватиметься на полігоні та поза його межами.
Під час навчань армійські підрозділи співпрацюватимуть з органами місцевого самоврядування, воєводськими центрами кризового реагування, лісництвами, поліцією й пожежними службами.
Як повідомлялося, в Польщі в наступному році відбудуться найбільші в Європі навчання сухопутних військ під назвою Dragon-24, в яких візьмуть участь понад 20 тис. військовослужбовців з різних країн НАТО.