Німецький автомобільний концерн Volkswagen Group завершив продаж своїх часток у ТОВ «Фольксваген Груп Рус» місцевому інвестору ТОВ «Арт-Фінанс» за підтримки російського дилера «Авілон».

Про це повідомляє Укрінформ з посиланням на пресреліз VG.
Як зазначається, Volkswagen Group продав свої активи у «Фольксваген Груп Рус», включно з її локальними дочірніми компаніями ТОВ «Фольксваген Компоненти та Сервіси», ТОВ «Сканія Лізинг», ТОВ «Сканія Фінанс», ТОВ «Сканія Страхування».
Таким чином, новий власник придбає всі акції російських дочок. Угоду схвалили російські урядові органи.
Угода включає виробничі потужності у Калузі, структуру імпортера (розповсюдження та післяпродажний бізнес), а також складські та фінансові послуги з усіма пов’язаними працівниками.
Як повідомляв Укрінформ, в середині березня Арбітражний суд Нижегородської області арештував майно Volkswagen AG у Росії за позовом групи ГАЗ про стягнення з німецького автоконцерну 15,6 млрд руб.
Volkswagen був одним із низки іноземних автовиробників, які призупинили свою діяльність на території Росії після того, як демократичні країни запровадили жорсткі санкції проти РФ після вторгнення в Україну.
Завод німецького виробника потужністю 225 тис. автомобілів на рік розташований у Калузі. До весни 2022 року підприємство випускало автомобілі Volkswagen Polo, Volkswagen Tiguan та Skoda Rapid. Також у Калузі працював завод бензинових двигунів потужністю 150 тис. одиниць продукції на рік. На початку березня 2022-го VW повідомив, що призупинить виробництво автомобілів у Росії.
Крім того, VW з 2012 року вів контрактну збірку на потужностях ГАЗу в Нижньому Новгороді, де до весни 2022-го випускалися Skoda Octavia, Skoda Karoq та Skoda Kodiaq, а також Volkswagen Taos. Влітку VW оголосив про закриття свого нижегородського офісу.