Міністерство оборони США офіційно підтвердило наявність нечисленної групи американських військових в Україні, які підтримують Офіс військових аташе США, забезпечують безпеку посольства в Києві та моніторять оборонну підтримку ЗСУ.

З відповідною заявою виступила в понеділок під час брифінгу заступниця речника Пентагону Сабріна Сінгх, передає власний кореспондент Укрінформу.
«Хочу звернути увагу на те, що ми бачили в публікаціях преси і що вимагає від нас викладення фактів стосовно військової присутності США в Україні. Ми публічно заявляли раніше, що в Україні присутні невеликі військові підрозділи США для надання критично важливої підтримки посольства США», - зауважила представниця Пентагону.
Вона підкреслила, що американські військові не беруть участі у бойових діях в Україні. За її словами, їхні обов’язки включають підтримку Офісу аташе з питань оборони, американських програм оборонної підтримки, проведення моніторингу з американського боку, а також підтримку безпеки посольства США.
Як повідомлялося, у публікаціях американських ЗМІ, пов’язаних із витоком секретних документів із Пентагону, йшлося про наявність в Україні військових США. При цьому медіа звертали увагу на заяви президента Байдена, що в Україні немає розгорнутих американських військ.
Фото: flickr