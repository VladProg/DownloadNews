Вселенський Патріархат вважає повернення юрисдикції Литовській церкві підтримкою процесу відновлення історичної справедливості.

Про це йдеться в заяві Вселенського патріарха Варфоломія за результатами зустрічі з прем'єром Литви Інгрідою Шимоніте.
“Як зазначено в Угоді про співпрацю, ми підтримуємо прагнення як групи литовських православних священників, так і вірян, котрі представляють різні етнічні громади Литви, слідувати своїй совісті та відновити історичну справедливість, сповідуючи свою віру в церкві під юрисдикцією Вселенського патріархату”, - сказав Варфоломій.
При цьому вказується, що Вселенський патріархат розширює свою духовну присутність у Литві.
“Вселенський патріархат жертовно пропонує себе на служіння православним вірним у вашій країні, розширюючи свою духовну присутність у Литві", - наголосив патріарх.
Інгріда Шимоніте своєю чергою нагадала, що починаючи з 13-го сторіччя православні Литви були частиною Київської православної митрополії, підпорядкованої Константинопольському патріарху. Тільки наприкінці 17-го століття московський патріарх, отримавши право лише висвячувати обраного митрополита Київського, вирішив повністю заволодіти митрополією, а з ним і литовською православною громадою.
Як повідомляв Укрінформ, п'ятеро священників, позбавлених сану судом Віленсько-Литовської єпархії (де-факто - за антивоєнну позицію та критику патріарха кирила через підтримку ним російської агресії в Україні), приєдналися до звернення різних православних груп Литви до Константинопольського патріархату з проханням відновити у країні його юрисдикцію. Відповідний лист у травні 2022 року підписала прем'єр-міністр Литви Інгріда Шимоніте.
Фото: ec-patr.org