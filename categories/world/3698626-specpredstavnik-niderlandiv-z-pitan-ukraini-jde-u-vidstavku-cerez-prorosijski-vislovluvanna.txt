Спецпредставник уряду Нідерландів з питань України Рон ван Дартел йде з посади, на якій пропрацював менш як місяць, через проросійські висловлювання.

Про це повідомляє NOS, передає Укрінформ.
“Менш ніж через місяць після призначення спецпредставник уряду Нідерландів подав у відставку. Рон ван Дартел зробив заяви про Україну та росію, які не сприйняли багато людей”, - йдеться у повідомленні.
Зокрема, як зазначається, в одному з інтерв’ю ван Дартел заявив, що “українці – це теж росіяни”. Ці слова обурили багатьох людей.
Рон ван Дартел наприкінці березня був призначений спеціальним представником з питань України для налагодження зв'язків між бізнесом та різними інституціями щодо реконструкції та відновлення України.
Раніше Рон ван Дартел був послом у росії, Сербії, Польщі, а також представляв Нідерланди в ОБСЄ.
Як повідомляв Укрінформ, Нідерланди у 2023 році виділять на підтримку України €2,5 мільярда.
Фото: EPA