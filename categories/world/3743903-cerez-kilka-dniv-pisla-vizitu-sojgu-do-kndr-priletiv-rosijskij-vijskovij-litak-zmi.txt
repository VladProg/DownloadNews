Російський військовий літак здійснив неоголошений рейс до Пхеньяна цього тижня, через кілька днів після візиту міністра оборони РФ Сергія Шойгу та переговорів з лідером Північної Кореї Кім Чен Ином.

Як передає Укрінформ, про це повідомляє NK News із посиланням на власний аналіз даних відстеження польотів і супутникових знімків.
Російські та північнокорейські державні ЗМІ ще не повідомляли про цей рейс.
Аналітики припустили, що Кім Чен Ин і Шойгу могли укласти угоди щодо поставок зброї КНДР до РФ.
За даними сайту відстеження польотів Flightradar24, Іл-62М ВПС Росії з реєстраційним номером RA-86559 вилетів з Москви в Пхеньян 1 серпня і прибув після 8 години ранку за китайським часом.

Аналіз NK News супутникових знімків Planet Labs показує літак, який за зовнішнім виглядом і розмірами збігається з Іл-62 перед терміналом міжнародного аеропорту Пхеньяна об 11:28 ранку 2 серпня.

Російський літак знаходився на землі близько 36 годин до вильоту.
Зазначається, що йдеться про літак для VIP-пасажирів, який використовується для військових делегацій, він раніше доставляв заступника міністра оборони Росії Олександра Фоміна та команду до Пхеньяна для військових переговорів у липні 2019 року.
Враховуючи тип літака, цей рейс навряд чи передбачав отримання або доставку основних систем озброєння, хоча не можна виключити певну форму передачі товарів або платежів.
Як повідомляв Укрінформ, міністр оборони Росії Сергій Шойгу супроводжував лідера Північної Кореї Кім Чен Ина на оборонній виставці, де були представлені балістичні ракети КНДР.