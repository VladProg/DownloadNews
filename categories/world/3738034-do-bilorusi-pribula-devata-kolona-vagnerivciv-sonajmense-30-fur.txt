На трасі в Білорусі помітили вже дев'яту колону найманців з ПВК «Вагнер», яка складається виключно з вантажних автомобілів.

Про це повідомляє Беларускі Гаюн, передає Укрінформ.
«Дев’ята колона найманців Пригожина зараз рухається трасою М5 від Бобруйська у напрямку Осиповичів. Ця колона, попередньо, складається виключно з фур у кількості мінімум 30 одиниць. Деякі фури рухаються одразу з двома причепами. Більшість вантажівок у колоні їде без номерних знаків», - ідеться в повідомленні.


Як зазначається, в останні дні деякі фури, що їхали в колонах з іншими машинами ПВК «Вагнер», згодом поверталися до РФ. Це може свідчити про те, що фури, розвантажуються у таборі в селі Цель і повертаються до РФ – у тому числі по наступну партію вантажу.
Що саме перевозиться у фурах - невідомо, зауважує паблік.
«Усі вони криті та різних кольорів. Там може перевозитися все, що завгодно: особисті речі, обладнання/частини колишнього табору ПВК у Молькино або їх спорядження, зброя, боєприпаси», - додає Беларускі Гаюн.
Як повідомляв Укрінформ, до Білорусі вже прибули вісім колон бойовиків ПВК «Вагнер».
Раніше з’явилася інформація, що влада Білорусі дозволила «вагнерівцям» розташуватися табором у селі Цель Могильовської області, де облаштовані намети майже для 9 тисяч осіб.
Речник ДПСУ Андрій Демченко в ефірі телемарафону «Єдині новини» заявив, що розвідка України пильно стежить за групами людей, які переміщаються з РФ до Білорусі.