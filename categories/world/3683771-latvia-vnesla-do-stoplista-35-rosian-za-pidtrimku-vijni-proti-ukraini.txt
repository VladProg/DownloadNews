Міністр закордонних справ Латвії Едгарс Рінкевичс ухвалив рішення додати до списку небажаних для Латвійської Республіки осіб 35 персон, які підтримали агресію росії проти України.

Як передає Укрінформ, про це повідомило МЗС Латвії.
Зазначається, що рішення ухвалено відповідно до ч. 2 ст. 61 Закону про імміграцію та передбачає заборону на в’їзд цих осіб до країни на невизначений термін.
«Латвія рішуче засуджує неспровоковану та невиправдану війну росії в Україні, яка триває вже більше року і в якій через жорстокі дії російських збройних сил щодня гинуть українські мирні жителі та солдати Збройних сил. Підтримка звірств, скоєних кремлівським режимом, означає співвідповідальність за скоєні злочини, тому в'їзд таких осіб до Латвії неприпустимий», - підкреслюється в повідомленні.
У стоп-листі вказані артисти, журналісти, блогери, громадські діячі. Першим в ньому позначений співак Ярослав Дронов (Шаман), виконавець пісні «Я – русский», яка стала одним із символів російської агресії проти України.
Як повідомляв Укрінформ, напередодні у четвер глава МЗС Латвії Едгарс Рінкевичс на переговорах в Ризі з генеральним секретарем Ради Європи Марією Пейчинович-Бурич зазначив, що громадяни росії не повинні працювати в установах Ради Європи.