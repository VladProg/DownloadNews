Ісламська Республіка Іран і Мальдівська Республіка оголосили про відновлення дипломатичних відносин після семирічної перерви

Як передає Укрінформ, про це повідомляє Сіньхуа.
Відповідну заяву оприлюднило МЗС Ірану після зустрічі його глави Хосейна Аміра Абдоллахіяна та державного міністра із закордонних справ Мальдівів Ахмеда Халіла на полях 78-ї сесії Генеральної Асамблеї ООН у Нью-Йорку.
Зазначається, що рішення було прийнято «відповідно до інтересів і сподівань обох країн».
«У травні 2016 року Мальдіви, які підтримують Саудівську Аравію, розірвали відносини з Іраном після рішення Ер-Ріяда розірвати зв'язки з Тегераном у січні того ж року», - йдеться в повідомленні.
Як зауважує Сіньхуа, нинішнє рішення є частиною хвилі нормалізації відносин Ірану з іншими державами. Вона почалася в березні, коли Тегеран та Ер-Ріяд досягли угоди за посередництва Пекіна про відновлення дипвідносин та відкриття посольств і місій.
Фото: Getty Images