Прем'єр-міністерку Естонії Каю Каллас переобрали на посаду лідера правлячої Партії реформ.

Про це повідомляє ERR, передає Укрінформ.
Як зазначається, 18 листопада в Естонській академії музики та театру в Таллінні пройшов з'їзд Партії реформ, на якому обирали голову та членів правління політичної сили.
За місце у правлінні політичної сили боролися 35 осіб, але на посаду голови партії було висунуто кандидатуру лише прем'єр-міністерки Каї Каллас.
Каллас набрала 636 голосів. У виборах голови Партії реформ взяв участь 931 член політсили. Це означає, що 295 людей залишили свої бюлетені порожніми.
У 2018 році Каллас отримала 1067 голосів, а у 2020 році – 984.
Вибори проходили за допомогою електронного голосування з 9 до 16 листопада.
До правління Партії реформ входять 17 членів, включаючи голову партії.
Як повідомляв Укрінформ, прем'єр-міністр Естонії Кая Каллас заявила, що зацікавлена в тому, щоб обійняти посаду генерального секретаря НАТО.
Фото: Siim Lõvi/ERR