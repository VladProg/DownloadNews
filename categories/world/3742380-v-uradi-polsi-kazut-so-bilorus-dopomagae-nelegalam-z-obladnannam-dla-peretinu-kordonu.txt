Білоруські силовики доправляють до кордону з Польщею не лише мігрантів із третіх країн, а й обладнання для перетину загороджень.

Про це повідомив урядовий уповноважений з питань безпеки інформаційного простору Польщі Станіслав Жарин, передає Укрінформ із посиланням на Польське радіо.

«На кордоні з Білоруссю все ще небезпечно. На польські патрулі нападають агресивно налаштовані іноземці. Кожен день офіцери та солдати зазнають агресії», - написав Жарин у Твіттері.

За його словами, білоруські служби доправляють до кордону з Польщею не тільки мігрантів, а й «обладнання для перетину кордону (драбини, різальні інструменти) та нападу на поляків (каміння, цегла, бруківка)».

«Гібридна операція з використанням мігрантів триває. На Польщу триває атака, ці дії є частиною російського плану дестабілізації Європи, зокрема східного флангу НАТО», - зазначив урядовий уповноважений.

Він також навів дані прикордонної служби про те, що в суботу з Білорусі до Польщі намагався нелегально потрапити 91 іноземець. Серед них - громадяни Індії, Непалу, Ірану, Ліберії та Сомалі.
Загалом, уточнює Польське радіо, від початку року прикордонники РП зафіксували понад 16 тисяч спроб незаконного перетину кордону з боку Білорусі.
Як повідомлялося, Польща та Литва розглядають можливість закриття кордонів з Білоруссю через занепокоєння щодо присутності в цій країні найманців російської ПВК «Вагнер».