У столиці Судану Хартумі мародери розграбували офісні приміщення Всесвітньої продовольчої програми ООН.

Як передає власний кореспондент Укрінформу в Нью-Йорку, про це заявив заступник речника генерального секретаря ООН Фархан Гак.
За словами Гака, загалом з перших днів бойових дій 15 квітня у Судані викрадено близько 17 тис. тонн продовольства щонайменше на 13 млн доларів. Таким чином, мародерство позбавляє цивільне населення життєво необхідної допомоги.
«Більшість, якщо не всі, агентства ООН і наші гуманітарні партнери, постраждали від широкомасштабного мародерства», – зазначив Гак, зауваживши, що під час останнього нападу запаси продовольства не постраждали. Натомість були викрадені переважно офісне та комп’ютерне обладнання.
«Генеральний секретар вкотре наголошує, що сторони повинні захищати й поважати гуманітарних працівників та цивільні об'єкти, зокрема лікарні, щоб дати можливість рятувати життя», – сказав заступник речника.
Водночас, додав він, ООН і партнери працюють над розширенням гуманітарних операцій та над поліпшенням мережі розподілу допомоги по всьому Судану. Йдеться, зокрема, про забезпечення населення предметами гігієни, медпрепаратами, водою.
На прохання Укрінформу прокоментувати в цьому контексті ракетний обстріл росією складів Товариства Червоного Хреста в Одеській області, Гак сказав, що ООН закликає «всі сторони, у тому числі російську федерацію, уникати будь-яких обстрілів цивільних і гуманітарних об'єктів».
«І, звичайно ж, тут доречні висловлювання генерального секретаря у заяві щодо Судану – про те, що цивільне населення і цивільна інфраструктура мають бути захищені заради порятунку людських життів», – резюмував Гак.
Нагадаємо 15 квітня в Судані спалахнули бойові між армією та Силами швидкого реагування. Загинули щонайменше 400 цивільних осіб.
За сприяння США в Саудівській Аравії розпочалися переговори між сторонами конфлікту щодо досягнення тривалого перемир’я.
Як повідомляв Укрінформ, на Одещині внаслідок ракетного удару російської армії 8 травня повністю зруйновано склад з гуманітарною допомогою від Товариства Червоного Хреста України.
Фото: Stringer/EPA