Європейський Союз має підтримувати Україну та українців, які через війну їдуть до Європи, але Євросоюз також має вживати заходів, щоб пом'якшити соціальні та економічні наслідки війни в ЄС.

Як повідомляє кореспондент Укрінформу, про це депутат Європейського парламенту Маргаріда Маркес (S&D, Португалія), віцеголова бюджетного комітету сказала під час прессемінару, який проводив Європарламент до річниці з початку повномасштабної війни росії проти України.
“Європейський Союз повинен підтримувати Україну і людей з України, які приїжджають до Європи. Однак також Європейський Союз повинен вжити заходів, аби пом'якшити соціальні та економічні наслідки війни в Європейському Союзі”, - сказала Маркес.
А також зазначила, що війна росії в Україні та санкції проти росії також впливають на інші країни світу, збільшуючи їх державний борг і ставлячи менш розвинені країни в складну ситуацію.
Зокрема, в Африці, де державні борги зростають, а бідність стає все більшою і значнішою проблемою.
“Отже, над чим ми працювали. По перше - це пом'якшення економічних та соціальних наслідків для Європейського Союзу. Першим завданням було переконати уряд, переконати комісію надати державам-членам можливість змінити чи адаптувати свої національні плани по відновленню та стійкості економіки. Бо, як ми знаємо, попередні національні плани мали адресувати наслідки ковіду, а наразі потрібно було адаптувати національні плани, щоб інтегрувати також виклики пов’язані з війною. Це дійсно важливо. Зараз країни-члени ЄС адаптують свої національні плани, тому що виник новий виклик, але ми не можемо не адресувати попередні пріоритетні завдання Європи, такі, як зміна клімату, цифрова трансформація або соціальний вплив ковіду. Це те, над чим ми працюємо”, - розповіла вона.
А ще підкреслила, що дуже важливо побороти енергетичну бідність, дати країнам-членам можливість сприяти популяризації відновлюваних джерел енергії та зеленої енергії, консолідувати внутрішній енергетичний ринок, а також сприяти енергетичній автономії Європейського Союзу.
“Саме тому REPowerEU є дуже важливим і є конкретним інструментом, створеним Європейським Союзом”, - зазнаичла вона.
Варто зазначити, що REPowerEU – це пропозиція Європейської комісії припинити залежність від російського викопного палива до 2030 року у відповідь на російське вторгнення в Україну в 2022 році.
“Завдяки RepowerEU і всьому, що було зроблено, ми диверсифікували наші ресурси. Якщо на початку 2022 року 40% спожитого газу було з росії, то зараз це 9%, якщо бути точним, наприкінці 2022 року”, - сказав у свою чергу Крістіан-Сільвіу Бушої (ЄНП, Румунія), голова Комітету з промисловості, досліджень та енергетики.
Він також зазначив, що REPowerEU - це не лише дуже потужна стратегія, спрямована на заборону і покрокову відмову від російського імпорту та направлена на повну енергетичну незалежність Європи від росії, але це також хороша стратегія для досягнення кліматичних цілей.
Як повідомлялось, у новій енергетичній стратегії ЄС REPowerEU передбачаються заходи, спрямовані на поступову відмову Європи від імпорту російських викопних енергоносіїв, включаючи вугілля, нафту й газ.
Енергетична незалежність ЄС досягатиметься, зокрема, шляхом диверсифікації шляхів постачання енергоресурсів від надійних постачальників, у тому числі шляхом збільшення поставок скрапленого газу зі США.
Двома магістральними напрямами цієї роботи є підвищення енергоефективності та заощадження енергії, а також реалізація Зеленого курсу та збільшення частки поновлюваних джерел в енергетичному балансі ЄС.