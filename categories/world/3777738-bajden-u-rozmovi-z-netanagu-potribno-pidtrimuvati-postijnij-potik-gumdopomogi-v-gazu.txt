Президент США Джо Байден у розмові з прем’єр-міністром Ізраїлю Беньяміном Нетаньягу підкреслив важливість забезпечення постійного потоку гуманітарної допомоги в сектор Гази, а також обговорив розгортання нових сил США в регіоні.

Про це йдеться в офіційному повідомленні Білого дому, оприлюдненому за результатами переговорів, які відбулися в понеділок, передає Укрінформ.
«Президент (Байден – ред.) наголосив на необхідності підтримувати постійний потік терміново необхідної гуманітарної допомоги в Газу»,- зауважується в документі.
Крім того, глава Білого дому поінформував прем’єр-міністра про підтримку Ізраїлю з боку США, а також поточні зусилля зі стримування в регіоні, в тому числі розгортання нових американських сил.
Байден також привітав звільнення нових заручників із Гази та підкреслив відданість Сполучених Штатів добитися визволення інших людей, захоплених ХАМАСом.
Як повідомляв Укрінформ, понад 300 зірок Голлівуду й шоубізнесу високо оцінили зусилля Байдена, спрямовані на вирішення ситуації на Близькому Сході, та закликали його не зупинятися, поки не будуть звільнені всі заручники.