Через безпілотник уперше обмежили польоти у всіх чотирьох основних аеропортах московського регіону — Внуково, Домодєдово, Шереметьєво та Жуковському.

Як передає Укрінформ, про це повідомляється в Телеграм-каналі Росавіації.
В повідомленні не вказується причина обмежень - поява безпілотника, лише йдеться про «забезпечення безпеки польотів». Далі уточнюється, що о 4:30 московського часу (збігається з київським) обмеження на прийом та відправлення рейсів було знято.
Під час обмежень сім рейсів відправили на запасні аеродроми: три - до Нижнього Новгорода, три - до Санкт-Петербурга і один — до Мінська. Після скасування обмежень пасажирів доставили до аеропортів призначення, заявила Росавіація.
Російський Forbes стверджує, що це перший випадок, коли через безпілотник закрили всі чотири основні аеропорти московського регіону. Раніше найчастіше припиняв роботу Внуково, але в ніч проти 10 серпня разом з ним закривали Домодєдово. Обидва аеропорти розташовані на півдні Москви.
Сили ППО збили безпілотник під час прольоту на Москву в ніч проти 18 серпня, заявили раніше мер міста Сергій Собянін та російське міноборони. Дрон упав на території Експоцентру на Краснопресненській набережній, поряд із комплексом Москва-Сіті. Частково обвалилася зовнішня стіна одного з павільйонів Експоцентру, писав ТАСС із посиланням на джерело в екстрених службах. За інформацією міноборони, апарат упав на нежитлову будівлю в районі Краснопресненської набережної. Це сталося «після впливу щодо нього засобів ураження ППО».
Як повідомлялося, тиждень тому, 11 серпня, безпілотник був збитий у районі Карамишевської набережної на заході Москви.
Після початку Росією повномасштабної війни проти України в РФ регулярно відбуваються атаки БПЛА.
Фото: ASTRA