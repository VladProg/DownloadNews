ЄС має залишатися згуртованим і рішучим в продовженні підтримки України, а намагання деяких європейських політиків загравати з Москвою є хибними.

Про це заявив перед початком засідання в Брюсселі Раді ЄС президент Литви Гітанас Науседа, повідомляє кореспондент Укрінформу.
«Мій меседж сьогодні: продовжувати підтримувати Україну, навіть попри те, що в нас є інші гарячі точки в інших геополітичних регіонах. Ми повинні бути послідовними, і в нас немає права на втому від війни», - сказав Науседа.
Він вважає це особливо важливим зараз, коли «окремі країни започатковують якісь особливі види дипломатії з режимом, чия армія здійснює звірства, вбиває людей на території України». У цьому контексті президент Литви назвав більш ніж дивним «фліртування» з кремлівським режимом угорського прем’єра Віктора Орбана.
«Якщо Україна програє, хоча я виключаю таку можливість, ми отримаємо абсолютно інший статус-кво в нашому регіоні, крихкою буде безпека кожного з нас, всього ЄС», - пояснив Науседа, чому дії Орбана надсилають дуже хибний сигнал. Коментуючи відмову угорця вибачатися, литовський лідер зауважив: «Ми не в дитячому садочку».
На цьому критичному етапі війни необхідно залишатися згуртованими, а не проводити окремі політики 27 країн-членів ЄС, підкреслив політик.
Він наголосив також на важливості макро-фінансової допомоги України та позитивно оцінив 50-мільярдний фонд для України, але зауважив, що вважає цю суму недостатньою.
Науседа також згадав 12-й пакет санкцій і підкреслив необхідність знайти компроміс щодо обмежувальних заходів проти «Росатому» та дронових й інших технологій тощо.
Як повідомлялося, в наступні чотири роки Євросоюз має намір надати 50 млрд євро допомоги Україні, про що заявила президентка Єврокомісії Урсула фон дер Ляєн.
Фото: EPA/UPG