США заявляють, що Росія фінансує тривалу, добре оплачувану дезінформаційну кампанію в Латинській Америці, зокрема наповнює ЗМІ пропагандою та фейковими новинами, спрямованими на послаблення підтримки України.

Про це йдеться у заяві, опублікованій на сайті Державного департаменту США, повідомляє Укрінформ.
Зазначається, що російські Агентство соціального проєктування (АСП), Інститут розвитку інтернету та "Структура" координували розробку кампанії інформаційних маніпуляцій, спрямованої на Латинську Америку, яка повинна просувати стратегічні інтереси Росії шляхом відкритої та прихованої співпраці з місцевими ЗМІ та впливовими особами для поширення дезінформації.
"Це фірми, що надають "вплив за винагороду", з потужними технічними можливостями, досвідом експлуатації відкритих інформаційних середовищ та історією розповсюдження дезінформації та пропаганди для досягнення цілей Росії у сфері зовнішнього впливу", - наголошується в заяві.
Зазначається, що Росія використовує медіа-контакти в Аргентині, Болівії, Чилі, Колумбії, Кубі, Мексиці, Венесуелі, Бразилії, Еквадорі, Панамі, Парагваї, Перу та Уругваї для поширення своєї пропаганди, щоб послабити підтримку боротьби України проти російського вторгнення і підживлювати антиамериканські та антинатівські погляди.
Команди в Росії створюють контент, який надсилається "підготовленим" журналістам у Латинській Америці "для перегляду, редагування і, зрештою, публікації в ЗМІ", заявили в Державному департаменті США.
Основними джерелами, які поширюють ці матеріали, Держдепартамент назвав іспаномовні інтернет-видання Pressenza, на сайті якого зазначено, що воно було засноване в Мілані, Італія, в 2009 році, а з 2014 року зареєстроване в Еквадорі, і чилійське El Ciudadano.
Посольства Росії в Латинській Америці та фінансовані державою ЗМІ координують зусилля, спрямовані на посилення прокремлівських меседжів, поширення антиамериканських наративів і розвиток партнерства між російськими державними ЗМІ та місцевими ЗМІ, посольствами третіх країн у регіоні, які сприймаються як промосковські, та місцевими журналістами, повідомили у Держдепі США.
Як зазначає Reuters, 20 жовтня США оприлюднили розсекречену оцінку розвідки, надіслану урядам понад 100 країн, в якій йдеться про те, що Москва використовує шпигунів, соціальні мережі та російські державні ЗМІ, щоб підірвати віру громадськості в чесність демократичних виборів.
Європейський Союз запровадив санкції проти Агентства соціального проєктування та "Структури" у липні, звинувативши їх у поширенні пропаганди на підтримку війни Росії проти України.
Як повідомляв Укрінформ, Росія поширює пропаганду щодо війни проти України у популярних відеоіграх та дискусійних групах.