Аргументи Росії щодо низького показника постачання зерна в країни Африки є безпідставними, оскільки окрім прямого постачання збіжжя, нужденні країни Африки та Азії отримують перероблену в третіх країнах продукцію.

Про це в коментарі Укрінформу сказав Надзвичайний та Повноважний Посол України в Туреччині Василь Боднар.
«Давайте краще подивимося на реальну ситуацію в країнах Африки, чи відчувають вони гострий голод і недостачу зерна. Ні, не відчувають. Тому що міжнародний ринок реагує відповідним чином. Українське зерно, яке потрапляє до Туреччини чи Іспанії, проходить в цих країнах переробку і також йде на ринок країн Африки. Ці процеси відбувалися таким чином і раніше (до 2022 року - ред.). Тому і зараз частина надходить безпосередньо у вигляді зерна, наприклад, в такі країни як Єгипет, Марокко, інші країни, а частина з третіх країн у вигляді борошна, макаронних виробів і т.п.», - сказав Боднар.
Дипломат нагадав, що коли у липні минулого року було підписано «зернову угоду» і кораблі із зерном почали рух з українських портів, ціни на міжнародних ринках впали і це також сприяло насиченню продовольством ринку країн Африки, у т.ч. за рахунок певних програм ООН, постачання зерна напряму і постачання продукції після переробки в третіх країнах.
«Якщо подивитися на структуру економіки більшості країн Африки, то у них дуже мало потужностей, аби переробляти зерно. Ми мали таку історію з однією з країн, якій запропонували поставити декілька тисяч тонн зерна, але вони відмовилися якраз через те, що не мають потужностей для переробки. Тоді ми залучили міжнародних партнерів, які здійснили перевезення і переробку та постачання в цю країну готових виробів із зерна», - розповів дипломат.
Посол України в Туреччині радить не піддаватися маніпуляціям Росії, а дивитися на загальну тенденцію у світі та аналізувати те, наскільки ринок Африки задоволений зерновою продукцією та продукцією з переробки зерна, враховуючи реальні дефіцит та потребу в допомозі країнам, які відчувають голод.
«Значний вплив на ці процеси має середня світова ціна на зернові. Поки зараз йдуть жнива й інші країни постачають на ринок, дефіциту не відчувається, але найближчим часом, він стане відчутним, бо українське зерно не йде на світові ринки в тих обсягах, які потрібні. Світ це відчує найближчими місяцями і це буде нова загроза світовій продовольчій безпеці, спровокована Росією», - сказав Боднар.
Посол України в Туреччині нагадав також про постачання зерна до країн Африки та Азії, які стикаються з проблемами голоду, в рамках гуманітарної продовольчої програми Grain from Ukraine, ініційованої Президентом Зеленським за участі ООН та країн світу.
«По Grain from Ukraine ми постачаємо наше зерно за свій кошт та кошти країн-донорів на переробку в треті країни і далі воно йде в найбільш потребуючі країни - Ємен, Сомалі, Кенію та інші. Так само насичення африканського ринку відбувається завдяки переробці зерна в третіх країнах. Головне, аби Африка не голодувала і не відчувала підняття цін, спровоковане блокуванням Росією наших портів», - сказав Боднар.
Як повідомляв Укрінформ, вчора в Сочі відбулася зустріч президентів Туреччини та Росії, головною темою якої було відновлення дії Чорноморської зернової ініціативи. Згоди по цьому питанню досягнуто не було. Президент Росії на пресконференції за результатами перемовин висунув безпідставні звинувачення в тому, що більша частина збіжжя «зерновим коридором» не йшла в країни Африки.