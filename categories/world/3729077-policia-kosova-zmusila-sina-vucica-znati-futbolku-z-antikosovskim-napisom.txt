Сина сербського президента Александара Вучича Данила зупинили під час перебування у Косово й зобов’язали зняти футболку з «антикосовським написом».

Як передає Укрінформ, про це пише косовське видання RTV Dukađini.

Стверджується, що поліцейські Косова затримали авто із сином президента Сербії, який був одягнений у футболку з написом «Здаватись не варіант». Правоохоронці попросили зняти футболку, назвавши напис «провокаційним».

On his way back to neighbouring #Serbia, Danilo Vucic, Serbian President's son was stopped by #Kosovo Police, just outside Prishtina, his nationalist T-Shirt "Surrender is not an option" stripped away. pic.twitter.com/kHWfbZYgfL
— Xhemajl Rexha (@xhemajl_rexha) June 28, 2023

За даними місцевих ЗМІ, Данила Вучича також бачили в місті Грачаниця в Косові в православному монастирі з нагоди святкування Видовдана – головного свята Сербії – без футболки з антикосовським написом.
На інцидент із Вучичем-молодшим уже відреагував президент Сербії, пише Kurir. За словами Александра Вучича, його сина тричі "зупиняли, обшукували й цькували".
"Вітаю (прем’єр-міністра Косова. – Ред.) Курті з такою сміливістю. У моїй присутності він не такий відважний, коли відправляє інших заробляти на інших дітях, та нехай, хай продовжує", – заявив він.
Як повідомлялося, у Косово тривають сутички між місцевою поліцією та учасниками акцій, які протестують проти приходу до влади мерів, що є етнічними албанцями, у районах проживання сербського населення.