У Пакистані сталося два вибухи на складі боєприпасів для боротьби з тероризмом, внаслідок чого загинуло 13 людей.

Як передає Укрінформ, про це повідомляє Reuters.
Пакистанська поліція в понеділок, 25 квітня, повідомила про вибухи на антитерористичному складі боєприпасів, що знаходиться на північному заході країни. Відомо про 13 загиблих та 50 поранених.
"Вибухи прогриміли в офісі контртерористичного управління в північно-західній долині Сват, яка раніше тривалий час контролювалася ісламістськими бойовиками, перш ніж вони були витіснені в ході військової операції в 2009 році", - заявив начальник поліції провінції Ахтар Хаят.
Його прессекретар сказав у опублікованій пізніше заяві, що боєприпаси загорілися, "найімовірніше, через електричне коротке замикання". Доказів нападу ззовні поки що не виявлено".

За словами Хаята, більшість загиблих під час вибухів були співробітниками поліції, які займалися боротьбою з тероризмом. Також загинули жінка з дитиною, які проходили повз будівлю.
Начальник регіонального відділу боротьби з тероризмом Сохаїл Халід повідомив журналістам, що вибухи не були схожі на напад терориста-смертника або інший терористичний акт.
"Там був склад, де зберігалася велика кількість зброї... Ми вважаємо, що там міг статися вибух через необережність. Розглядаємо всі можливі варіанти", - сказав він.
Як повідомляв Укрінформ, Іран налагодив маршрут масового постачання росії боєприпасів для війни проти України Каспійським морем.
Фото: АА