У Білорусі в понеділок розпочинається командно-штабне навчання з 6-ю окремою гвардійською механізованою бригадою на полігоні "Гожський" та ділянках місцевості у Гродненській області, яка межує з кордонами Польщі та Литви.

Про це повідомило міністерство оборони Білорусі в Телеграмі, передає Укрінформ.
Зазначається, що в ході навчання будуть відпрацьовані питання управління підрозділами під час ведення бойових дій.

"Під час підготовки активно використовувався досвід "спеціальної військової операції", а саме: широке застосування безпілотних літальних апаратів; тісна взаємодія танкових та мотострілкових підрозділів з підрозділами інших родів військ", - йдеться у повідомленні.
Також будуть відпрацьовані питання тактичної медицини, у тому числі евакуації умовно поранених.
Як повідомлялося, 1 серпня два білоруські гелікоптери, які проводили навчання поблизу кордону, порушили повітряний простір Польщі.
Міністр національної оборони Польщі Маріуш Блащак скликав Комітет з питань національної безпеки і оборони. Він розпорядився збільшити кількість військових на кордоні та виділити додаткові сили та засоби, зокрема бойові гелікоптери. Про інцидент повідомили в НАТО.
У Міноборони також нагадали, що останнім часом Москва та Білорусь активізували гібридну діяльність проти Польщі.
Голова Комітету національної безпеки та оборони Сейму Литви Лаурінас Кащюнас заявив, що закриття деяких пунктів пропуску на кордоні з Білоруссю – "лише питання часу".
Фото: Міноборони Білорусі