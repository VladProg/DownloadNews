Китай, Іран та Росія причетні до іноземного втручання у справи Нової Зеландії.

Про це заявила у п'ятницю Служба розвідки та безпеки Нової Зеландії після публікації першої доповіді з оцінкою загроз, передає Укрінформ із посиланням на АР.
У звіті зазначається, що найпомітнішим прикладом іноземного втручання є постійна робота з китайськими громадами у Новій Зеландії, яку проводять люди, пов'язані з розвідувальним підрозділом Компартії Китаю. У доповіді вказується, що новозеландська розвідслужба знає і стурбована діяльністю китайської розвідки у Новій Зеландії, яка націлена проти країни.
Також наголошується, що Іран займається втручанням у життя суспільства, спостерігаючи за іранськими громадами та групами дисидентів у Новій Зеландії.
Розвідка також пов'язала російську війну в Україні з низкою проблем, включаючи посилення геополітичної конкуренції, порушення ланцюжків поставок і шпигунство за іншими країнами та поширення дезінформації.
«Міжнародні кампанії Росії з поширення дезінформації не спрямовані безпосередньо на Нову Зеландію, але впливають на погляди деяких новозеландців», – йдеться у доповіді.
Усередині країни розвідка виявила, що насильницький екстремізм продовжує становити загрозу. У звіті зазначається, що в Новій Зеландії, ймовірно, були деякі люди, які мали намір і могли здійснити внутрішні терористичні атаки, хоча розвідслужбі не було відомо про якісь конкретні плани.
«Ми продовжуємо спостерігати провокаційну лексику та насильницькі образи в Інтернеті, націлені на широке коло людей із уже маргіналізованих спільнот», — йдеться у звіті.
Як повідомляв Укрінформ, Агентство внутрішньої безпеки Польщі затримало в країні 16 осіб, пов’язаних з російською розвідкою.