Австрія підтримуватиме усіма можливими способами Україну на її шляху до членства в ЄС.

Як передає кореспондент Укрінформу, про це заявив федеральний президент Австрії Александер Ван дер Беллен у четвер у Відні під час спільної пресконференції з президентом Польщі Анджеєм Дудою.
"Ми також вітаємо бажання України та Молдови приєднатися до ЄС. Це підбадьорює, і це добре для усіх нас. Ми будемо підтримувати також ці дві країни на їх шляху до Євросоюзу усіма можливими способами", - сказав Ван дер Беллен.
Він зазначив, що Австрія також підтримує членство в ЄС країн Західних Балкан.
За словами австрійського президента, під час зустрічі з польським колегою було обговорено триваючу війну рф проти України та спільні заходи ЄС на підтримку України.
"І ми займаємо тут єдину позицію, що ми, як Союз, і надалі повинні стояти спільно, згуртовано та солідарно на стороні незалежної України", - наголосив він.
Як повідомляв Укрінформ, раніше президентка Європейського парламенту Роберта Мецола висловила сподівання, що переговори про членство України в Євросоюзі розпочнуться вже цього року.