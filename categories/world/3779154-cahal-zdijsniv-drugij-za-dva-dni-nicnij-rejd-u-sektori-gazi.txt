Армія оборони Ізраїлю (ЦАХАЛ) заявила про здійснення другого за дві доби нічного рейду в секторі Гази.

Як передає Укрінформ, про це повідомляє Times of Israel.
За словами ізраїльських військових, бронетехніка, танки й піхота завдали ударів по оперативниках і об’єктах ХАМАС у секторі Гази.
Також ізраїльські безпілотники та бойові гелікоптери забезпечували повітряне прикриття.
Зазначається, що нічний рейд був проведений поблизу району Шуджайя, що на півночі сектору Гази.
У ЦАХАЛ заявили, що артилерійські та авіаційні удари були нанесені по об'єктах, що належать терористичному угрупуванню ХАМАС, включаючи пункти запуску протитанкових керованих ракет і командні центри.
Через декілька годин усі ізраїльські війська залишили цей район, постраждалих немає.
Як повідомляв Укрінформ, учора армія оборони Ізраїлю заявила про проведення вночі «цілеспрямованого рейду» у північній частині сектору Гази з використанням піхоти та танків.