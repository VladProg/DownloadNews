У Туреччині станом на 08:00 15 травня за місцевим часом (однаковий з київським) відкрито та внесено дані з 98,82% виборчих скринь. Лідирує чинний президент Реджеп Таїп Ердоган, але не перемагає у першому турі.

Про це повідомляє Укрінформ з посиланням на дані Вищої виборчої ради, які отримує агентство “Анадолу” в онлайн-режимі.
Так, за підрахунком голосів на ранок лідирує президент Туреччини Реджеп Таїп Ердоган з результатом 49,35%. За лідера опозиції Кемаля Киличдароглу проголосували 45,00% виборців, за кандидата від правого Альянсу предків Сінана Огана - 5,22%.
Президент Ердоган перемагає як і раніше в 51 провінції (здебільшого це центральна та північна частина країни, частково південні, східні та західні провінції). Лідер опозиції Киличдароглу здобуває перемогу в 30 провінціях (на сході, заході та частково на півдні). Столична провінція Анкара та найбільш чисельний за кількістю населення Стамбул і далі демонструють більшу підтримку Киличдароглу.
Загалом відкрито 201 807 виборчих скринь. Активність виборців - 88,84%. Загалом проголосувало 53 991 254 людини, визнано дійсними та зараховано голосів 52 969 895.
Триває підрахунок голосів по бюлетеням, отриманим із закордонних виборчих дільниць. Ще залишається ймовірність визначення переможця у першому турі президентських виборів. Якщо жоден з кандидатів не набере сьогодні 50% і один голос, президентські перегони продовжаться у другому турі, який відбудеться 28 травня.
Стосовно розкладу сил по проходженню в парламент, Партія справедливості та розвитку (AKP, правляча) набирає 35,42%, опозиційна Республіканська партія набирає (СHP) - 25,4%. Також 7% бар'єр долають Партія націоналістичного руху (MHP) - 10,05%; Хороша партія - 9,79%; Зелена ліва партія - 8,79%.
Як повідомляв Укрінформ, у ніч підрахунку голосів президент Ердоган у виступі перед виборцями не виключив проведення другого туру. Кандидат від опозиції Туреччини Кемаль Киличдароглу заявив про підтримку другого туру виборів та свій намір перемогти в ньому.