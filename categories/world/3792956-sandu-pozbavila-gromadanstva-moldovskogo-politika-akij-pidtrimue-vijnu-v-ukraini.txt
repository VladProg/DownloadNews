Президент Молдови Мая Санду позбавила громадянства голову Партії регіонів країни та голову Конгресу молдовських діаспор у Росії Олександра Калініна, який підтримує війну в Україні.

Як передає Укрінформ з посиланням на NewsMaker, відповідний указ було опубліковано на офіційному сайті президента Молдови.
Олександр Калінін став головою Партії регіонів Молдови у 2016 році. 2020 року він збирав підписи на підтримку своєї кандидатури на президентських виборах, але пізніше з власної ініціативи відмовився від цього.
Як пише видання, Калінін підтримує розв’язану Росією війну в Україні. На численних фото та відео у своїх соцмережах він з'являється у військовій формі, із символікою Z, яку російська армія використовує у війні в Україні та яка заборонена у Молдові. Також молдовський політик проводить акції на підтримку російських солдатів — збирає взуття та теплий одяг. Зібрані та куплені речі Калінін сам розвозить окупованими населеними пунктами Луганської області України.



Як повідомлялося, у травні Європейський Союз і Канада включили Калініна до списків санкцій за спроби дестабілізувати ситуацію в Молдові.
Фото: tv8.md