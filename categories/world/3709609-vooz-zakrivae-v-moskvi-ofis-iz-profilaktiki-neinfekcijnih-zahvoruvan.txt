Європейський офіс ВООЗ із профілактики та боротьби з неінфекційними захворюваннями у москві буде закритий.

Як повідомляє Міністерство охорони здоров'я, за відповідне рішення 15 травня під час спеціальної сесії Європейського регіонального комітету Всесвітньої організації охорони здоров'я проголосувала абсолютна більшість держав-членів.
«Сьогодні 28 країн європейського регіону ВООЗ приймають жертв війни в Україні. Понад 40 країн тимчасово приймають біженців з України. Це більшість. Завдяки цій потужній підтримці ми продовжуємо боротися та приймати надважливі рішення. Такі, як сьогодні. Я хочу подякувати партнерам за політичну і фінансову підтримку питання закриття офісу ВООЗ з неінфекційних хвороб в москві та делегування його функцій офісу в Копенгагені. Окрема подяка урядам країн, які підтвердили свої фінансові внески, завдяки чому було досягнуто повного фінансування на два наступні роки", - зазначив міністр охорони здоров'я України Віктор Ляшко під час виступу на спеціальній сесії Регіонального Комітету ВООЗ.

Віктор Ляшко Фото: МОЗ

Він зазначив, що таке рішення демонструє єдине бачення європейського регіону і закриття офісу в москві є першим успішним прикладом виходу представництва міжнародної організації з рф.
Міністр додав, що Україна готова значно посилити свою залученість до роботи офісу в новому статусі та докласти всіх зусиль, щоби досвід, отриманий системою охорони здоров’я в Україні та нашими героїчними медичними працівниками протягом війни та в процесі відновлення, був також успішно трансформований в глобальні рішення з протидії неінфекційним захворюванням.
Як повідомлялося, в травні минулого року Україна подала до Європейського регіонального бюро ВООЗ запит щодо переміщення Європейського офісу ВООЗ з москви за межі рф, який підписали 38 держав. ВООЗ підтримала резолюцію, пообіцявши вивчити таку можливість, а також відмовитись від проведення семінарів, конференцій та інших заходів у рф.
Фото: Fabrice Coffrini / Contributor / Getty Images