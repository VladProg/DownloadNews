Рада телебачення і радіо (СТР) Молдови оштрафувала дві компанії, що надають послуги кабельного телебачення в Гагаузії, на загальну суму 290 тис. леїв через трансляцію російських каналів.

Про це повідомляє News.maker, передає Укрінформ.
Регулятор оштрафував компанії після того, як провів моніторинг і з'ясував, що Oguzsatlink і Ilk Halk Televizionu ретранслюють кілька інформаційних російських каналів, зокрема "Первый канал" і РБК.
Обидві компанії отримали штраф по 100 тис. леїв. СТР також оштрафував на 30 тис. леїв кожну компанію за відсутність ліцензії. Додатково Ilk Halk Televizionu оштрафували на 30 тис. леїв за роботу без ліцензії належного їй місцевого телеканала "Первый народный".
У СТР зазначили, що раніше вже штрафували кабельних операторів, але, за даними регулятора, компанії ще не отримали поштою попередні рішення СТР і дані моніторингів.
Після початку війни в Україні в Молдові законодавчо заборонили показ інформаційно-аналітичних програм із Росії. Однак на практиці в Гагаузії продовжують транслювати російські телеканали з новинними та аналітичними програмами.
Як повідомляв Укрінформ, у Молдові заблокують 22 інтернет-портали з Росії та один, заснований у рамках СНД.