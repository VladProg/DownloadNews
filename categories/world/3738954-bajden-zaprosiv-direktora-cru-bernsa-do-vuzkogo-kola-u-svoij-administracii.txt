Президент США Джо Байден оголосив 21 липня, що запросив директора Центрального розвідувального управління Вільяма Бернса до складу свого кабінету.

Як передає Укрінформ із посиланням на Радіо Свобода, це здебільшого символічна посада, яка визнає значнішу роль очільника ЦРУ в адміністрації.
Байден похвалив Бернса за те, що той надав йому «чіткий, зрозумілий аналіз, який надає пріоритет безпеці американського народу».
«Під його керівництвом ЦРУ надає чіткий довгостроковий підхід до головних викликів національній безпеці нашої країни – від боротьби з жорстокою агресією Росії проти України до керування відповідальною конкуренцією з Китайською Народною Республікою, до розгляду можливостей і ризиків нових технологій», – сказав Байден.
Як відзначає AFP, дії Байдена означають, що Бернс працюватиме в кабінеті пліч-о-пліч зі своєю безпосередньою керівницею, директоркою національної розвідки Авріл Гейнс, а також усіма міністрами.
У заяві після рішення президента США Бернс сказав, що для нього це велика честь і що запрошення Байдена «визнає істотний внесок у національну безпеку, який ЦРУ робить щодня».
Нагадаємо: 67-річний Вільям Бернс – кар’єрний дипломат, який був послом у Росії. Він очолив ЦРУ у 2021 році. Після російського вторгнення в Україну він взяв на себе провідну роль у підтримці відносин між Вашингтоном і Москвою. За кілька тижнів до вторгнення він прилетів до Москви, щоб попередити російських офіційних осіб, що Сполучені Штати знають про плани вторгнення, і попередив про відповідь Заходу.