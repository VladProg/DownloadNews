Ватажок терористичної ПВК «Вагнер» Євген Пригожин став керівником нещодавно створеної компанії «Конкорд Менеджмент і Консалтинг», зареєстрованої в Могильовській області Республіки Білорусь.

Як передає Укрінформ, про це повідомило білоруське видання Reform.by.
Журналісти Reform.by знайшли інформацію про нову посаду Пригожина в Єдиному реєстрі юридичних осіб та індивідуальних підприємців білоруського Мін'юсту.
Реєстрація «Конкорд Менеджмент і Консалтинг» зі статутним фондом приблизно 80 доларів США відбулася 19 липня 2023 року.
Адреса реєстрації товариства з обмеженою відповідальністю – с. Цель, вул. Східна, будинок 2а. У селі Цель розташований наметний табір, де наразі перебувають найманці Пригожина.
Основним видом діяльності компанії лідера «вагнерівців» є «Управління нерухомою власністю».
100-відсотковий власник білоруської компанії - російське ТОВ «Конкорд Менеджмент і Консалтинг», яке існує в Росії з 2003 року і налічує 31 співробітника.
Гендиректором компанії зазначений Пригожин.
Як повідомляв Укрінформ, до Білорусі вже прибули щонайменше вісім колон бойовиків ПВК «Вагнер».