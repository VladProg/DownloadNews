У Сицилійській протоці поблизу Італії затонуло чергове судно з мігрантами, загинула 41 людина.

Як передає Укрінформ, про це повідомляє ANSA.
Четверо пасажирів судна, які вижили, були врятовані балкером Rimona, після чого доставлені судном берегової охорони на італійській острів Лампедуза у середу.
Врятовані розповіли, що серед жертв трагедії були троє дітей. Однак ні балкер, ні катер берегової охорони не натрапили на жодне з тіл загиблих.
Вважається, що ті, хто вижив, прибули з Кот-д’Івуару та Гвінеї, і пробули у воді більше доби до їхнього порятунку. Човен, який затонув, відплив зі Сфакса у Тунісі, йдеться у повідомленні.
Як повідомляв Укрінформ, поблизу італійського острова Лампедуза вранці у неділю зазнали аварій два судна з нелегальними мігрантами, щонайменше дві людини загинули. Близько 30 людей зникли безвісти.


Фото: ANSA