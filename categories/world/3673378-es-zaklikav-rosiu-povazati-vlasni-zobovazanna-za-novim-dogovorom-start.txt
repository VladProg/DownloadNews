Європейський Союз висловив жаль з приводу рішення росії призупинити участь у Новому договорі START (СНО-3, Договір про обмеження стратегічних наступальних озброєнь) та закликав кремль поважати власні зобов’язання за цим договором у сфері контролю над ядерними озброєннями.

Як повідомляє Укрінформ, про це йдеться у заяві високого представника ЄС Жозепа Борреля, повний текст якої оприлюднений на сайті Європейської служби зовнішніх дій.
«ЄС висловлює жаль з приводу оголошення президентом путіним про припинення виконання росією зобов’язань відповідно до Нового договору START. ЄС закликає росію виконати власні зобов’язання, шляхом сприяння інспекціям на російській території, відповідно до Нового договору START, та брати участь у роботі структури з імплементації цього договору, - у двосторонній консультативній комісії, відповідно до часових рамок, що встановлюються договором», - йдеться у заяві.
Як зазначається у документі, ЄС надає великого значення Новому договору START та вважає його критично важливим внеском в міжнародну та у Європейську безпеку. Скорочення розгорнутих стратегічних ядерних арсеналів відповідно до Нового договору START забезпечується застосуванням потужного механізму верифікації та є внеском в імплементацію Статті VI Договору про нерозповсюдження ядерної зброї, шляхом загального зменшення глобальних запасів розгорнутої ядерної зброї.
«За рахунок підвищення передбачуваності та взаємної довіри між двома найбільшими ядерними державами, цей договір обмежує стратегічну конкуренцію та підвищує стратегічну стабільність. Призупинення дії договору або завершення його терміну дії без укладання наступної угоди підриватиме архітектуру європейської безпеки та суттєво відкине назад міжнародні зусилля з контролю над озброєннями. Це не відповідає інтересам жодної з держав-учасниць Нового договору START, як і інтересам будь-якої іншої країни», - йдеться у документі.
Як повідомлялося, 21 лютого президент рф путін оголосив про призупинення участі росії у Новому договорі START.
СНО-3, також відомий як New START, був підписаний у Празі навесні 2010 року на 10 років, термін його дії вичерпувався 5 лютого 2021 року. У 2021 році США і росія домовилися про продовження дії цього Договору на наступні п’ять років.
Відповідно до СНО-3, кожна зі сторін-учасниць зобов’язується скоротити до фіксованої кількості 1550 одиниць кількість ядерних боєзарядів та до 700 одиниць – кількість розгорнутих засобів їх застосування, включаючи міжконтинентальні ракети, підводні човни та стратегічні бомбардувальники.