Китай після протесту Японії скасував плани проводити розвідку покладів природного газу поблизу спірних островів у Східно-Китайському морі.

Про це з посиланням на японське МЗС повідомляє NHK, передає Укрінформ.
У дипломатичному відомстві стверджують, що оголошення про проведення з четверга по суботу досліджень і розвідки покладів вуглеводнів поблизу спірних островів Сенкаку, які в Китаї називають Дяоюйдао, з’явилося на веб-сайті Адміністрації морської безпеки КНР у середу.
Токіо дипломатичними каналами одразу ж висловив протест китайській стороні, оскільки вказана зона діяльності знаходиться у виключній економічній зоні Японії.
Наступного дня від Пекіна надійшла відповідь, у якій зазначалося, що повідомлення про геологорозвідувальні роботи зроблене помилково і Китай взагалі не має планів проводити таку діяльність поблизу спірних островів.
У японському міністерстві зазначили, що продовжуватимуть уважно стежити за ситуацією та рішуче реагувати в разі потреби.
Група безлюдних островів Сенкаку/Дяоюйдао в Східно-Китайському морі, площа острівної частини яких становить лише 7 км², є предметом тривалої суперечки між Японією, Китаєм і Тайванем.
Японія, яка наразі їх контролює, відкидає будь-які претензії і стверджує, що ці острови є невід’ємною частиною її території з точки зору історії та міжнародного права.
Як повідомлялося, наприкінці серпня китайський державний «Картографічний сервіс стандартних карт» оприлюднив комплект географічних карт на 2023 рік, на яких спірні території на кордоні з Індією, майже 90% акваторії Південно-Китайського моря, Тайвань та острови Дяоюйдао позначено китайськими.
На карті також вперше вказано належною Китаю територію Росії – Великий Уссурійський острів на річці Амур, який наразі розділений між двома країнами лінією державного кордону.
Більшість країн, чиї території Китай позначив своїми, одразу ж висловили дипломатичні демарші китайській стороні, окрім Росії, яка не відреагувала жодним чином.