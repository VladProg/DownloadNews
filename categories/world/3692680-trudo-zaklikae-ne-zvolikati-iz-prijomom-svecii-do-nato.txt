Туреччині слід якомога швидше схвалити заявку Швеції на вступ до НАТО.

Як повідомляє кореспондент Укрінформу, про це заявив прем’єр-міністр Канади Джастін Трюдо, коментуючи офіційний вступ до НАТО Фінляндії.

“Членство Фінляндії у НАТО зміцнює Альянс та сприяє нашій спільній безпеці. Канада також повністю підтримує прийом до НАТО Швеції. Канада закликає решту союзників по НАТО якомога швидше завершити процес прийому Швеції, оскільки це ще більше зміцнить Альянс та підвищить безпеку наших жителів”, - сказав Трюдо.

Він нагадав, що Канада стала першою країною-членом НАТО, яка ратифікувала протокол про приєднання Фінляндії до Північноатлантичного альянсу.
“Ми із нетерпінням очікуємо на можливість більш тісно співпрацювати із Фінляндією та усіх союзниками заради підтримки заснованого на правилах міжнародного порядку та реагування на сучасні й майбутні безпекові виклики”, - зазначив прем’єр-міністр.

Як повідомляв Укрінформ, Фінляндія 4 квітня офіційно стала членом НАТО.

У відповідь на агресію росії проти України Фінляндія і Швеція подали заявки на членство в НАТО. Під час Мадридського саміту у червні 2022 року обидві країни отримали запрошення приєднатися до Альянсу. Фінляндія завершила процедуру вступу, тоді як Швеція продовжує переговори з Туреччиною щодо ратифікації протоколу про входження.

Проведення саміту НАТО заплановане на 11-12 липня у Вільнюсі.