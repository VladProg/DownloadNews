Уряд Латвії найближчим часом попросить шість тисяч російських громадян залишити країну, вже готуються відповідні листи.

Як передає Укрінформ, про це повідомляє LSM.
«Шість тисяч громадян РФ наступного місяця мають отримати лист від Управління у справах громадянства та міграції (УДГМ) з проханням залишити Латвію», – повідомив голова Комісії латвійського Сейму з питань громадянства, міграції та згуртування суспільства Інгмарса Лідакі.
Лідакі уточнив, що йдеться про тих, хто навіть не спробував пройти перевірку на отримання статусу постійного мешканця ЄС.
«Десь 5−6 тисяч, за моїми прогнозами. Це люди, які не виявили жодного бажання ні складати іспит, ні отримати тимчасову посвідку на проживання», - сказав він.
У МВС Латвії підтвердили, що готують листи, за попередніми даними, для шести тисяч росіян.
«Якщо у людини немає права перебувати в країні, то потрібно виїжджати до країни, де у людини є право на перебування. Час для виїзду — три місяці. Він дається для того, щоб людина могла виїхати без поспіху», — сказав заступник держсекретаря МВС Вілніс Вітоліньш.
Як повідомлялося, новопризначений посол Латвії в НАТО, колишній посол у РФ Маріс Рієкстінш заявив, що західний світ, зокрема Латвія, мають готуватися до тривалої агресивної політики Москви.
Фото: LETA, Lita Krone