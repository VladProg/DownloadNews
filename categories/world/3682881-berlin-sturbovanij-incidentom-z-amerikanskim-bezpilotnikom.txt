Офіційний Берлін стурбований інцидентом з американським безпілотником над Чорним морем, що стався у вівторок.

Таку позицію озвучила в середу на брифінгу речниця федерального уряду Крістіне Гоффманн, повідомляє кореспондент Укрінформу.
«Ми поділяємо думку про необхідність обережності, про те, що ми всі робимо все можливе, щоб ця війна не поширювалася далі і обмежилася тим, що само по собі є жахливим. У цілому ситуація дає підстави для занепокоєння. Все інше було б наївним», - сказала Гоффманн.
Вона зазначила що в Берліні взяли до відома повідомлення про інцидент у міжнародному повітряному просторі над Чорним морем. Федеральний уряд, зауважила його представниця, не має при цьому власних даних про те, що сталося.
Речниця МЗС Андреа Зассе додала, що німецька сторона була поінформована про інцидент по каналах НАТО.
Раніше цього дня федеральний президент ФРН Франк-Вальтер Штайнмаєр під час відвідання авіабази НАТО в Естонії закликав дочекатися висновків розслідування, яке наразі триває, і не робити поспішних висновків.
Як повідомлялось, американський безпілотник MQ-9, що виконував 14 березня розвідувальну місію у міжнародному повітряному просторі над Чорним морем, впав в результаті зіткнення з російськими винищувачами Су-27, які намагалися його перехопити. У Пентагоні назвали дії росіян непрофесійними.
Росія звинувачення заперечує.