Уряд Данії представить закон, який заборонятиме спалювання примірників Корану в громадських місцях, що є частиною зусиль скандинавської країни з деескалації зростаючої напруги з кількома мусульманськими країнами.

Про це заявив міністр юстиції Данії Петер Гуммельгор на пресконференції, передає Укрінформ з посиланням на Reuters.
«Уряд запропонує закон, який забороняє неналежне поводження з предметами, які мають важливе релігійне значення для релігійної громади. Таким чином, пропозиція передбачатиме покарання за, наприклад, публічне спалення Корану, Біблії чи Тори», — заявив міністр.
Останніми тижнями в Данії та Швеції відбулася серія протестів, на яких примірники Корану спалювали або іншим чином пошкоджували, що викликало обурення в мусульманських країнах, які вимагали від урядів Північних країн припинити підпали.
Як повідомляв Укрінформ, тимчасового повіреного посольства Данії в Туреччині втретє за останній тиждень викликали до Міністерства закордонних справ через новий випадок спалення Корану у Копенгагені.
Крім цього, раніше Міністерство закордонних справ Ірану викликало тимчасово повірених у справах Швеції та Данії в Тегерані, щоб висловити протест проти спалення та пошкодження примірників Корану демонстрантами у двох країнах.
У Швеції та Данії неодноразово відбувалися акції зі спалення примірників Корану. Низка країн, таких як Катар, Йорданія, Марокко, Туреччина, ОАЕ, Іран, Ірак і Ємен, висловили протести у відповідь.