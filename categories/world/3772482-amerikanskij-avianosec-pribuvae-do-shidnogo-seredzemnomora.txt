Ударна авіаносна група ВМС США на чолі із флагманом авіаносцем Gerald R. Ford прибуває до Східного Середземномор'я.

Про це повідомляє Центральне командування збройних сил США, передає Укрінформ.
"Прибуття у регіон цих високопотужних сил є потужним сигналом стримування на випадок, якщо будь-яка ворожа Ізраїлю сторона спробує скористатися цією ситуацією", - заявив командувач Центрального командування ЗС США генерал Майкл "Ерік" Курілла.
До складу групи входять авіаносець Gerald R. Ford з 8 ескадрильями ударної і допоміжної авіації, крейсер класу "Тікондерога" Normandy, есмінці класу "Арлі Берк" - Thomas Hudner, Ramage, Carney та Roosevelt.
Разом із групою прибувають штурмові літаки і літаки підтримки.
Як повідомляв Укрінформ, раніше міністр оборони Ллойд Остін заявляв, що США переводять одну зі своїх авіаносних груп до Східного Середземномор’я на тлі загострення конфлікту між Ізраїлем та ХАМАСом.
Він також підтвердив зобов'язання Сполучених Штатів прискорити надання засобів протиповітряної оборони та боєприпасів, яких Ізраїль потребує для посилення захисту.