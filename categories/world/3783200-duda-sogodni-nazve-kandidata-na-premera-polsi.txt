Президент Польщі Анджей Дуда визначився з кандидатурою прем’єр-міністра країни й озвучить її сьогодні ввечері під час телевізійного звернення до польського народу.

Про це в соцмережі X написав голова політичного кабінету президента РП Марцін Масталерек, передає Укрінформ.
“Після консультацій і глибоких роздумів президент Анджей Дуда вже ухвалив рішення щодо так званого першого кроку (щодо озвучення кандидатури прем'єра - ред.). Це рішення остаточне, тому я рекомендую тим, хто хоче звернутися до президента, спокійно подивитися вечірню промову”, - написав Масталерек.
Як повідомляв Укрінформ, 15 жовтня у Польщі відбулися парламентські вибори. За офіційними результатами, на виборах до Сейму (нижня палата парламенту), перемогла правляча Об’єднана правиця Ярослава Качинського, однак вона фактично не має шансів на створення правлячої більшості і формування уряду країни. Натомість можливість сформувати коаліцію мають три опозиційні партії – "Громадянська коаліція" Туска, коаліція "Третій шлях" і "Нова лівиця", які разом мають 248 депутатських мандатів при необхідному мінімумі в 231 депутатський голос.
Після проведення консультацій з лідерами партій, які потрапили до парламенту, Дуда заявив, що станом на сьогодні є два серйозні кандидати на посаду прем’єр-міністра Польщі – Дональд Туск і Матеуш Моравецький.
Опозиційні сили закликають президента, аби він не витрачав часу і відразу доручив формування уряду Туску, а не Моравецькому. Своєю чергою чинний прем'єр РП зазначив, що у випадку надання йому права першим сформувати уряд він спробує це зробити.
Фото: Przemysław Keler, KPRP