Агенція внутрішньої безпеки (ABW) Польщі затримала у Нижньосілезькому воєводстві на південному заході країни 18-річного юнака, який планував скоїти теракт поблизу однієї з держустанов з використанням "поясу шахіда".

Особа наприкінці минулого року прийняла іслам, спілкувалася з людьми, які можуть мати відношення до ІДІЛ, а також збирала матеріали для створення "поясу шахіда", передає Укрінформ із посиланням на PAP.
Польська спецслужба затримала юнака 16 червня.
“Підозрюваний підтримував постійні контакти з людьми, які називали себе представниками терористичної організації Ісламська держава. Затриманий діяв з ними спільно”, - повідомили в ABW.
Після затримання спецслужба провела обшуки в особи вдома і виявила там ознаки підготовки до злочину. Зокрема, юнак збирав інформацію і складові елементи для виготовлення "поясу шахіда", за допомогою якого планував вчинити теракт.
Зазначається, що наприкінці 2022 року юнак прийняв іслам. У своїй діяльності він надихався діяльністю ІДІЛ і наслідував приклад ватажків терористичних організацій, таких як Усама бен Ладен, Абубакр Аль-Багдаді, Анвар Аль-Авлакі.
Польська прокуратура висунула юнакові обвинувачення щодо участі в організованому злочинному угрупованні з метою вчинення терористичного злочину та у підготовці до вчинення дій, що загрожують життю чи здоров’ю багатьох людей або майну, із застосуванням вибухових речовин.
За поданням прокуратури суд арештував особу на три місяці. Йому загрожує до 10-ти років ув’язнення.
У Польщі не виключають подальших затримань у цій справі.
Як повідомлялося, Сполучені Штати Америки знищили одного з ватажків ІДІЛ у Сирії попри перешкоджання з боку РФ.