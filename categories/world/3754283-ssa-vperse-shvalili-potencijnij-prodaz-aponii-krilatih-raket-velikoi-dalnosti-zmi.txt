Уряд США вперше схвалив потенційний продаж Японії крилатих ракет повітряного базування великої дальності та відповідного обладнання на суму понад $100 мільйонів.

Про це повідомляє NHK, передає Укрінформ.
Американський уряд у понеділок повідомив Конгрес, що планує продати Японії ракети з дальністю дії понад 900 кілометрів класу «повітря-поверхня», що встановлюються на винищувачі й відомі як JASSM-ER. Це вперше, коли Вашингтон погодився продати Токіо ракети великої дальності.
У повідомленні йдеться, що Японія звернулась до Сполучених Штатів із проханням придбати до 50 ракет JASSM-ER за орієнтовною вартістю $104 мільйони.
У Вашингтоні вважають, що такий продаж ракет підтримає цілі зовнішньої політики й національної безпеки Сполучених Штатів шляхом покращення безпеки головного союзника, оскільки покращить здатність Японії протистояти поточним і майбутнім загрозам.
Як повідомляв Укрінформ, чотири країни – Японія, США, Австралія та Філіппіни – провели спільні військово-морські навчання в Південнокитайському морі.
Метою навчань було посилення співпраці в напрямку реалізації вільного і відкритого Індо-Тихоокеанського регіону, чого прагне Токіо, протидіючи впливу Китаю.


Фото: РАР