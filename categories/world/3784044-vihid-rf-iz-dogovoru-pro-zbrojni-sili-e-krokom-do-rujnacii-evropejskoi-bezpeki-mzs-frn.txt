Призупинення дії Договору про звичайні збройні сили в Європі (ДЗЗСЄ) є ще одним кроком, зробленим Росією на шляху руйнування європейської безпекової архітектури.

Так відреагували в Міністерстві закордонних справ ФРН на вихід РФ з ДЗЗСЄ та, як наслідок, призупинення з боку НАТО дії Договору, передає Укрінформ.
«Вихід Росії з Договору про звичайні збройні сили в Європі 7 листопада набув юридичної сили. Таким чином, Росія руйнує ще одну опору нашої європейської безпеки та архітектури контролю над озброєннями, яка була спрямована на обмеження звичайних озброєнь у Європі», - заявили в німецькому зовнішньополітичному відомстві.
Через вихід Росії подальша імплементація ДЗЗСЄ втратить більшість переваг політики безпеки та політики контролю над озброєннями, оскільки головна мета Договору - забезпечення збалансованого потенціалу звичайних сил у Європі – не може бути досягнута без участі Росії, йдеться у заяві.
Як наслідок, Федеральний уряд у тісній координації зі своїми союзниками по НАТО вирішив призупинити дію ДЗЗСЄ Федеративною Республікою Німеччина. При цьому Німеччина та її союзники прямо не виходять з ДЗЗСЄ; у разі кардинальної зміни поведінки Росії залишається можливим поновлення імплементації документа, зауважили в МЗС.
«Федеральний уряд, як і його союзники по НАТО, залишається відданим безпеці Європи. Це також включає один із центральних принципів Договору ЗЗСЄ, а саме ефективний контроль над озброєннями звичайних збройних сил в Європі. Тому Німеччина готова продовжувати певні заходи ДЗЗСЄ, такі як обмін даними, із зацікавленими європейськими державами. Крім того, федеральний уряд має намір продовжувати дотримуватися національних верхніх обмежень для систем озброєнь, які охоплюються ДЗЗСЄ», - заявили у МЗС ФРН.
Договір ЗЗСЄ є обов’язковим міжнародно-правовим договором, укладеним у 1990 році між тодішніми державами-членами НАТО та Варшавського договору. Мета його полягала у створенні безпечного та стабільного балансу звичайних сил в Європі та усуненні можливості проведення раптових атак та широкомасштабних наступальних операцій. З цією метою було обмежено кількість важких систем звичайного озброєння (основних бойових танків, бойових броньованих машин, артилерійських систем, бойових літаків та ударних гелікоптерів тощо) та чисельність особового складу, налагоджено обмін інформацією з режимом комплексної перевірки.
У відповідь на вихід Росії та в тісній координації з країнами-членами НАТО федеральний уряд 7 листопада 2023 року вирішив призупинити договір.