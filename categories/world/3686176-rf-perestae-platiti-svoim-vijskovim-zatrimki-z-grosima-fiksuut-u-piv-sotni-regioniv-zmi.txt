У російських соцмережах у березні почали масово з'являтися скарги на затримку виплат військовим - ідеться щонайменше про 52 регіони рф, а також тимчасово окупований Крим.

Про це повідомляє Укрінформ із посиланням на видання «Верстка», яке підрахувало статистку записів на цю тему.
Серед тих, хто не отримує грошей, - мобілізовані, контрактники, добровольці, повідомляє «Верстка» з посиланням на співрозмовників з різних регіонів рф. Ідеться про зарплати, надбавки до них та соціальні виплати.
За інформацією видання, масові затримки з виплатами почалися саме 2023 року, торік такі випадки були поодинокими.
Зазначається, що на думку голови організації допомоги військовослужбовцям "Союз комітетів солдатських матерів" Валентини Мельникової, затримки виплат пояснюються колапсом, з яким стикнулася армійська бюрократія через велику кількість задіяних військових.
Як повідомлялося, від початку повномасштабного вторгнення в Україну гарнізонні військові суди в росії ухвалили вироки у 247 справах про самовільне залишення частини, дезертирство та невиконання наказів, ще майже 300 справ розглядаються.