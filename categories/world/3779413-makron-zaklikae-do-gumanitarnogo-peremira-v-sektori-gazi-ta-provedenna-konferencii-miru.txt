Президент Франції Емманюель Макрон наполягає на гуманітарному перемир’ї та прагне негайно евакуювати близько 170 французьких громадян з сектора Гази.

Про це французький лідер сказав на пресконференції в Брюсселі після закінчення саміту ЄС, повідомляє кореспондент Укрінформу.
"Ми повністю визнаємо право і законне бажання боротися з тероризмом. Ми готові допомагати. Але ми вважаємо, що повна блокада, невибіркові бомбардування і, тим більше, перспектива масованої наземної операції навряд чи забезпечать необхідний захист цивільного населення", - пояснив президент. На його думку, "гуманітарне перемир'я зараз корисне для того, щоб мати можливість захистити тих, хто знаходиться на землі".
Франція продовжить надавати усю можливу гуманітарну допомогу палестинцям, і саме зараз займається створенням так званого "морського коридору" до Гази, ведучи переговори з Кіпром та Грецією.
На думку Макрона, необхідно також запускати процес підготовки до проведення конференції миру, тому він "спрямовує всі свої сили" на те, щоб переконати в цьому міжнародну спільноту.
Макрон підкреслив, що європейські громадяни опинились у великій кризі, бо війна на Близькому Сході веде до розколу суспільств.
"Ми - країна Європи з найбільшими як єврейською, так і арабською громадами. Якщо ми імпортуємо конфлікт, ми безглуздо розділимо себе. Важливо, щоб ми зберегли нашу єдність", - сказав Макрон, відповідаючи на запитання про заборону багатьох пропалестинських мітингів в країні.
Як повідомлялось, Франція вже відправила у Газу понад 50 тонн гуманітарної допомоги, туди також прямує плавучий шпиталь «Тоннер».
Нагадаємо на зустрічі в Брюсселі у форматі Європейської ради глави держав та урядів засудили ХАМАС та водночас заявили, що наполягають на гуманітарній допомозі для Палестини.
Фото: EPA