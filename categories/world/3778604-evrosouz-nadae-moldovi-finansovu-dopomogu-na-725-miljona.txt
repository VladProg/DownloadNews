Єврокомісія оголосила сьогодні про рішення виділити Молдові €72,5 мільйона для підтримки економіки цієї країни, яка була важко уражена наслідками військової агресії Росії проти України.

Як повідомляє Укрінформ, така інформація оприлюднена сьогодні на сайті Європейської комісії.
«Європейська комісія надасть €72,5 мільйона фінансової допомоги для Республіки Молдова, в рамках триваючої операції з макрофінансової підтримки країни. Сьогодні Молдова отримала кредит на 50 мільйонів, і додаткові €22,5 мільйона в грантах надійдуть в країну до кінця місяця», - йдеться у повідомленні.
Як зазначає Єврокомісія, ця допомога має на меті підтримати економіку Молдови, яка була важко вражена наслідками російського вторгнення в Україну, та все ще долає виклики у сфері енергетичної безпеки. Цей фінансовий внесок ЄС допоможе Молдові покрити частину фінансових потреб у 2023 році, підтримати макрофінансову стабільність та продовжувати реформи, в контексті триваючих програм МВФ для Молдови, та допоможе країні на шляху європейської інтеграції.
Як зазначається, операція ЄС з надання макрофінансової допомоги для Молдови в цілому передбачає виділення €295 мільйонів, включаючи €220 мільйонів в формі кредитів, та €75 мільйонів у формі субсидій.
В рамках цієї ініціативи до кінця жовтня Молдова отримає допомогу на загальну суму €172,5 мільйона. Подальші виплати будуть залежати від прогресу у виконанні умов, що пов’язані із прогресом у просуванні необхідних реформ.
Як повідомлялося, з початку російського вторгнення в Україну Молдова виявляє дієву солідарність з Україною, та приймає десятки тисяч українських біженців. Наслідком такої принципової позиції Молдови стало зростання тиску з боку Росії, зокрема, у сфері енергопостачання, а також спроби проросійських сил підірвати політичну стабільність в країні.
У червні 2022 року Молдова, разом з Україною, отримала статус країни-кандидата на членство в ЄС. Єврокомісія здійснює послідовні кроки із підтримки політичної та економічної стабільності в країні, яка опинилася в епіцентрі масштабних геополітичних зсувів, що пов’язані із російською агресією проти України.