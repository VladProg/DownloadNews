Унаслідок падіння військового літака Л-39 поблизу аеродрому у Краснодарському краї РФ загинув один із членів екіпажу.

Як повідомляє Укрінформ, про це пише ТАРС із посиланням на заяву міноборони РФ.

“В Краснодарському краї під час виконання планового навчально-тренувального польоту під час заходження на посадку зазнав аварії навчальний літак Л-39 навчального авіаційного полку”, - заявили у міноборони.

Зазначається, що “руйнувань та постраждалих на землі немає”.
“За попередніми даними з місця події, один із членів екіпажу загинув”, - йдеться у повідомленні.

У російському оборонному відомстві уточнили, що літак впав “у межах аеропорту”.
“Причина аварії встановлюється”, - підсумували у міноборони.

Нагадаємо: раніше з’явилася інформація про двох загиблих та кількох постраждалих унаслідок вибухів на нафтовому родовищі у Тюменській області.