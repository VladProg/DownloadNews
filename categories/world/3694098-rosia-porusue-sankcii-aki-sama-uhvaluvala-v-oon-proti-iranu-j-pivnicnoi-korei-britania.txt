Велика Британія звинуватила росію в порушенні санкцій Радбезу ООН, які москва сама погоджувала та голосувала в Раді безпеки, пов’язані зі збройним ембарго для Ірану й Північної Кореї.

Про це заявила в понеділок представниця делегації Сполученого Королівства при ООН Матільда О’Келлі, передає власний кореспондент Укрінформу.
«Рішення росії розв’язати незаконну війну проти ні в чому не винної країни несе в собі загрози фундаментальним принципам Ради безпеки. І в той час, як росія отримує зброю для своєї війни, вона порушує ті самі санкції ООН, які вона ухвалювала проти таких держав, як Іран і Північна Корея», - зауважила британська дипломатка.
Вона наголосила, що широкі наслідки російської війни серйозно вплинули також на продовольчі ціни й сировину, що створює ризики для появи нових конфліктів.
У цьому зв’язку представниця Британії виступила із закликом до інших країн відмовитися від допомоги російським військовим та пов’язаним із ними силам.
«Озброєння держави-агресора підживлює глобальну нестабільність», - зауважила О’Келлі.
Водночас, за її словами, щоби захистити принципи статуту ООН, держави світу мають допомогти Україні захистити свій суверенітет і територіальну цілісність.
Як повідомляв Укрінформ, росія, яка у квітні головує в Раді безпеки ООН, в понеділок скликала засідання на тему ризиків від порушення договорів про експорт озброєнь та військового обладнання.