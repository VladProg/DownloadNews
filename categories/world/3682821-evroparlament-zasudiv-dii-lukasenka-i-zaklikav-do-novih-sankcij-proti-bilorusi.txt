Європарламент сьогодні під час пленарного засідання у Страсбурзі більшістю голосів прийняв резолюцію, яка засуджує репресії лукашенка проти громадянського суспільства білорусі та закликає до посилення санкцій проти білоруського режиму.

Як повідомляє Укрінформ, відповідна інформація оприлюднена на сайті Європарламенту.
«У середу Європарламент ухвалив резолюцію, яка засуджує систематичні репресії, які білоруський режим продовжує проти власного народу та для подавлення його голосів, включаючи шляхом проведення політично мотивованих демонстративних судів, що відбуваються за зачиненими дверима, - ці дії депутати засудили як грубе порушення прав людини», - йдеться у повідомленні.
Зокрема, Європарламент рішуче засудив нещодавнє засудження до тривалого ув’язнення журналіста Анджея Почобута, лауреата Нобелівської премії миру Алеся Бєляцького та інших активістів. На переконання депутатів, такі вироки демонструють спроби режиму подавляти будь-яку громадянську активність із захисту прав людини та діяльність незалежних медіа в цій країні.
Депутати також засудили заочний вирок та тривале ув’язнення білоруським судом лідерки білоруської опозиції в екзилі Світлани Тихановської та інших дійових осіб опозиційної Координаційної Ради, яка сприяла демократичній зміні влади в білорусі після сфальшованих президентських виборів 2020 року.
Резолюція закликає до звільнення всіх політичних в’язнів, що утримуються за гратами режимом лукашенка.
«Європейський Парламент підтвердив своє рішуче засудження залучення білорусі до війни росії проти України, та нагадав, що білоруський режим є поплічником російської держави, яка є спонсором тероризму», - йдеться у документі.
У цьому контексті депутати висловили «розчарування» тим фактом, що білорусь не була включена до 10-го пакету санкцій ЄС проти росії, та закликали включити до санкційного переліку виробників білоруського поташу, які є головним джерелом надходжень для режиму лукашенка. Вони закликали посилити вже існуючі санкції проти офіційних осіб білорусі та включити до них суддів, прокурорів, співробітників правоохоронних органів та пенітенціарної системи, які залучені до репресій проти громадянського суспільства.
Європейські політики наголосили на неприйнятності атак та переслідування проти білоруських профспілок, а також утиски режиму проти національних меншин, включаючи закриття шкіл та знищення їх культурної спадщини.
«Резолюція також підкреслює необхідність проведення широкого розслідування злочинів, що були скоєні режимом лукашенка проти народу білорусі, та закликає країни ЄС активно апелювати до принципу універсальної юрисдикції, й підготувати судові провадження проти офіційних осіб білорусі», - наголошується у повідомленні.
Водночас члени Європарламенту привітали відкриття в Брюсселі «Місії для демократичної білорусі», закликали Європейську Комісію підтримати цю опозиційну структуру, як і інші «народні посольства» білорусі. Депутати висловилися за продовження та зміцнення зв’язків між Європарламентом та демократичними силами білорусі.
Як повідомлялося, після сфальшованих виборів 2020 року режим лукашенка жорстоко подавив демонстрації мирного протесту, за прямого долучення силовиків та пропагандистів кремля. Режим спровокував штучну міграційну кризу на кордонах з країнами ЄС та активно сприяв агресії росії проти України, зокрема, надав країні-агресору можливість провести наступ на Україну з території білорусі та розміщувати там свої війська та сили.