Сполучені Штати оголосили про виділення 245 мільйонів доларів на додаткову підтримку народу Судану та сусідніх країн, що потерпають від наслідків гуманітарної кризи, яка триває.

Як передає Укрінформ, про це повідомляє Держдепартамент США.
Ці кошти включають майже 143 мільйони доларів від Бюро у справах населення, біженців та міграції Державного департаменту США та 103 мільйони доларів додаткової гуманітарної допомоги від Бюро з гуманітарної допомоги Агентства США з міжнародного розвитку.
"Завдяки цьому фінансуванню наші гуманітарні партнери зможуть реагувати на нові потреби, що виникають у зв'язку з поточним конфліктом, який призвів до переміщення приблизно 840 000 людей всередині країни і змусив ще 250 000 покинути свої домівки з 15 квітня", - йдеться в повідомленні.
Гуманітарну допомогу отримають Судан, Чад, Єгипет, Південний Судан і Центральноафриканська Республіка. Загальний обсяг допомоги цим країнам у 2023 фінансовому році вже становить 880 млн доларів.
Кошти будуть спрямовані на потреби в забезпеченні продовольством, водою, медичною допомогою та іншою життєво необхідною допомогою внутрішньо переміщених осіб, біженців та інших людей, які гостро цього потребують унаслідок конфлікту.
Як повідомляв Укрінформ, план гуманітарного реагування Організації Об'єднаних Націй передбачає виділення 2,56 мільярда доларів на допомогу постраждалим унаслідок кризи в Судані.
Фото: AA