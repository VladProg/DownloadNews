Міністр оборони Італії Гвідо Крозетто вважає, що потрібно посадити Україну та рф за стіл переговорів, а Китай міг би бути посередником.

Про це повідомляє видання Libero Quotidiano, передає Укрінформ.
За словами міністра, Італія в контексті війни в Україні рухається двома основними напрямками, і перший - це допомога: "Ми повинні гарантувати право України захищатися". Та з іншого боку, існує "постійне та щоденне зобов'язання сісти за стіл переговорів".
"Тому що зараз єдине, що ми можемо зробити, - це не закінчити війну, а зупинити конфлікт та спробувати посадити за один стіл двох співрозмовників, які не розмовляють один з одним та не мають нічого спільного", - заявив Крозетто.
Він сподівається на більшу роль країн Європи у намаганні "залити вогонь".
"Всі чудово підливають бензину у вогонь, але немає жодного пожежника. Нам потрібні пожежники у світі, в якому ООН, яка має виконувати цю функцію, втратила її. Тому що Рада Безпеки заблокована такими постійними членами, як росія, Китай", - сказав Крозетто.
На його думку, для встановлення миру "потрібен інший співрозмовник".
"Чи може це бути Китай? Він має бути співрозмовником за столом мирних перемовин. Це одне з питань, яке ми повинні поставити собі в Італії та в Європі", - сказав Крозетто.
Як повідомлялося, державний радник і міністр закордонних справ КНР Цінь Ган заявив, що Китай займає неупереджену позицію стосовно «кризи в Україні» і прагне зменшення градуса протистояння та переговорів для її політичного врегулювання.
Високий представник ЄС Жозеп Боррель раніше наголошував, що Європейський Союз не зможе розвивати «нормальні відносини» з Китаєм, якщо Пекін не скористається своїм впливом на росію, аби переконати її вивести війська з України та закінчити війну.
Фото: EPA-EFE/Takashi Aoyama / POOL