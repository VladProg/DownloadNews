Адміністрація США працює над можливістю проведення телефонних переговорів президента Джо Байдена з лідером Китаю Сі Цзіньпінем.

Про це повідомив на пресбрифінгу координатор з питань стратегічних комунікацій Білого дому Джон Кірбі, передає власний кореспондент Укрінформу.
«Байден хоче ще раз поговорити з президентом Сі. І він це зробить. І ми зробимо це у найзручніший час», - сказав представник Білого дому.
При цьому він зауважив, що поки не може назвати дати такої розмови.
«Але важливо, щоб ми підтримували ці лінії зв’язку відкритими, особливо зараз, коли напруга є настільки високою», - підкреслив Кірбі.
У цьому контексті представник Білого дому нагадав, що держсекретар Ентоні Блінкен відклав візит до Китаю після того, як над США було виявлено шпигунську повітряну кулю. За його словами, у Вашингтоні все ж таки хотіли б реалізувати цей візит.
Окрім того, Кірбі повідомив, що зараз ведеться робота, аби глава мінфіну Джанет Єллен і міністр торгівлі Джина Раймондо відвідали Китай з метою обговорення економічних питань.
Як повідомляв Укрінформ, Сполучені Штати закликали китайського лідера Сі Цзіньпіна використати свій вплив на путіна й натиснути на нього задля завершення війни в Україні з дотриманням суверенітету й територіальної цілісності нашої держави.
Фото: Білий дім