У Швейцарії пройшли одні з найбільших військових навчань за останні три десятиліття, в ході яких було відпрацьовано відбиття нападу вигаданого ворога.

Про це повідомляє Reuters, передає Укрінформ.
Загалом у навчаннях взяли участь чотири тисячі військовослужбовців, які проходили тренування в чотирьох кантонах протягом дев'яти днів. Навчання відбулися в той час, коли роль країни в європейській обороні опинилася в центрі уваги на тлі закликів допомогти Україні у боротьбі з російським вторгненням.
Зазначається, що навчання LUX 23, заплановані з 2021 року, не були організовані у відповідь на вторгнення росії в Україну у лютому минулого року, але швейцарські військові кажуть, що воно зробило їх ще більш актуальними.
«Готовність наших партнерів і розуміння населення щодо такого роду навчань значно змінилися. Це, звичайно, безпосередньо пов'язано з війною в Україні», – сказав Матіас Тушер, командувач 1-го територіального дивізіону Швейцарії.
Як пише агентство, громадський і міжнародний тиск на Швейцарію з метою скасування заборони на експорт зброї в зони бойових дій зростає, але деякі політичні фракції побоюються, що це означатиме кінець її зовнішньополітичної традиції нейтралітету.
Як повідомлялося, у Британії проходять навчання понад дві тисячі українських військових.
Фото: menafn