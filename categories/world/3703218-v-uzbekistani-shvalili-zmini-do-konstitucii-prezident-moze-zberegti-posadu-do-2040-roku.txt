В Узбекистані на референдумі щодо внесення поправок до Конституції більшість громадян проголосували за зміни до Основного закону країни, які дозволять президенту Шавкату Мірзійоєву залишатися при владі до 2040 року.

Про це повідомляє Радіо Озодлік, передає Укрінформ.
За попередніми даними, за зміну Основного закону проголосували 90,21 відсотка тих, хто взяв участь у референдумі за новою редакцією Конституції Узбекистану, проти – 9,35 відсотка.
За словами голови Центральної виборчої комісії Зайніддіна Нізомходжаєва, всього проголосували 16 мільйонів 673 189 осіб, або 84,54 відсотка із 19 мільйонів 722 809 зареєстрованих виборців. Наразі недійсними визнано 0,49 відсотка бюлетенів.
Голова ЦВК заявив, що референдум пройшов відповідно до міжнародних стандартів та законодавства Узбекистану.
За словами Нізомходжаєва, конкретні недоліки, що не впливають на остаточний результат референдуму, були своєчасно виявлені та усунуті, у тому числі за допомогою засобів масової інформації та уваги громадськості, а серйозні порушення розслідуватимуться Центральною виборчою комісією спільно з відповідальними відомствами.
Як повідомлялося, 30 квітня в Узбекистані пройшло голосування за зміни до Конституції, які обіцяють громадянам країни посилення соціального захисту в обмін на обнулення терміну повноважень президента Шавката Мірзійоєва, що дозволить йому залишатися на посаді до 2040 року.