Чеська розвідка вважає, що РФ спробує перешкодити затвердженню угоди про співпрацю у сфері безпеки між США та Чехією.

Як передає Укрінформ, про це повідомляє Euractiv.
"Росія, ймовірно, намагатиметься перешкодити затвердженню угоди про співпрацю у галузі безпеки між США та Чехією", - заявив директор Служби безпеки Чехії Міхал Коуделка на конференції в нижній палаті чеського парламенту в понеділок.
Оборонну угоду, що має на меті посилити співпрацю двох країн, нещодавно підписали міністри оборони США та Чехії у Вашингтоні. Однак документ іще потребує схвалення чеського парламенту.
«Можна припустити, що росіяни будуть використовувати всі свої засоби, зокрема жорстку дезінформацію, навіть особистого або інтимного характеру, п'яту колону в нашій країні і так далі, щоб перешкодити затвердженню цієї угоди", – сказав Коуделка.
Коуделка переконаний, що необхідно розрізняти звичайні політичні дебати, та дезінформаційні атаки проросійських акторів проти реалізації угоди.
Кілька інших європейських держав також підписали двосторонні угоди про співпрацю в галузі безпеки зі США. Наприклад, у Словаччині угода стала об’єктом дезінформаційної кампанії та викликала різку критику з боку опозиційних партій та громадськості.
Коуделка застеріг від такого типу дезінформації, що може знизити морально-психологічний дух суспільства та порушити єдність НАТО. На його думку, у майбутньому можна очікувати все більш витонченого поширення дезінформації.
«Росіяни можуть контролювати наш телефонний зв’язок. У них є достатні технічні засоби для цього, які знаходяться у приміщенні посольства РФ у Празі», – зазначив Коуделка.
Як повідомлялося, наразі спостерігається розгортання Росією потужної інформаційної кампанії, спрямованої насамперед на ЄС та США, з метою посіяти на Заході зневіру в перемогу України.
Фото: Shutterstock