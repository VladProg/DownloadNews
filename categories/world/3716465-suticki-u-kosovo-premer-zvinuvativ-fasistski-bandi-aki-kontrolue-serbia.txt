Голова уряду Косово Альбін Курті заявив, що покладає відповідальність за сутички у муніципалітетах на півночі Косова на радикальних сербів, яких, за його словами, контролюють з Белграда.

Як передає Укрінформ, про це пише The Guardian.
Прем’єр-міністр Косово звинуватив у насильстві на півночі країни «фашистські банди», контрольовані урядом сусідньої Сербії та сказав, що він відхилив прохання США перемістити новообраних мерів-албанців до інших приміщень.
Понад 30 миротворців НАТО отримали поранення під час зіткнень у понеділок, що спонукало альянс оголосити про те, що він надішле до країни ще 700 військових. У зв'язку з цими подіями президент Сербії Александар Вучич привів армію своєї країни в стан підвищеної бойової готовності.
У миротворчій місії НАТО KFOR заявили, що італійські та угорські миротворці зазнали неспровокованих нападів та отримали травми з переломами та опіками.
«Вчорашній день був дуже важким, нам дуже пощастило, що ніхто не загинув», — сказав Guardian телефоном з Приштини у вівторок прем’єр-міністр Косово Альбін Курті. Він зазначив, що "кілька" миротворців НАТО все ще перебувають у лікарні.
Прем’єр-міністр Косова також розкритикував реакцію державного секретаря США Ентоні Блінкена, який висловив невдоволення тим, що у Косові вирішили будь-що забезпечити доступ новообраних мерів до адміністративних будівель, які заблокували місцеві серби, незважаючи на наполегливі поради західних союзників – і що це призвело до зайвого загострення ситуації.
Курті назвав цю заяву "умиротворенням" президента Сербії Вучича.
"Думаю, це не просто несправедливо, неправильно та болюче для нас, але це і дуже наївно… Можливо, пан Блінкен колись пояснить це детальніше, та це явно не допомогло у цій ситуації", – сказав він у коментарі The Guardian.
Як повідомлялося, у Косово два дні тому розпочалися зіткнення між місцевою поліцією та учасниками акцій, котрі протестують проти приходу до влади мерів, що є етнічними албанцями, у районах проживання сербського населення.
Раніше повідомлялося про 25 миротворців НАТО, які постраждали під час зіткнень із протестувальниками у Косово.
Фото: Georgi Licovski/EPA