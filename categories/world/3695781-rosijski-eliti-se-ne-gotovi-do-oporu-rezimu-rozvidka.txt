російські еліти розуміють, що рф не зможе перемогти у війні проти України, але все ще сподіваються на "нічию" і не готові до опору правлячому режиму.

Про це представник Головного управління розвідки Міністерства оборони Андрій Юсов сказав в ефірі каналу “Україна 24”, передає Укрінформ із посиланням на ГУР.
“На успіх там уже давно ніхто не сподівається, окрім, можливо, кількох зовсім хворих людей. Є розуміння фатальної безнадійності. Сподіваються у кращому випадку на якусь патову ситуацію чи нічию, коли вдасться зберегти свої власні інтереси. Але те, що це стратегічна поразка для російського військово-політичного керівництва, бізнес-еліти – це вже давно зрозуміло”, – сказав представник ГУР.
Представник воєнної розвідки додав, що впливові люди в росії поки що не готові до опору правлячому режиму.
“Розуміння є, а готовності до опору немає. Максимум поки що – здебільшого готовність до спроб захисту своїх персональних інтересів в обмін на якусь інформацію чи взаємодію. Це вже є. Ну і я думаю, далі буде готовність і до більш рішучих дій”, – заявив Юсов.
Як повідомляв Укрінформ, керівник ГУР Міноборони України Кирило Буданов у інтерв’ю американському телеканалу ABC News заявив, що нині настав момент для розвалу російської федерації як країни.