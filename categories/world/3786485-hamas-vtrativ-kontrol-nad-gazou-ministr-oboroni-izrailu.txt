Міністр оборони Ізраїлю Йоав Галант заявив, що ХАМАС втратив контроль над сектором Гази, а ЦАХАЛ рухається до повного захоплення міста.

Про це повідомляє Yedioth Ahronoth, передає Укрінформ.
"Немає жодної сили ХАМАС, здатної зупинити ЦАХАЛ. ЦАХАЛ просувається до кожної точки. Організація ХАМАС втратила контроль над Газою. Терористи тікають на південь. Цивільне населення грабує бази ХАМАС. У них немає довіри до уряду", - сказав Галант.
Він додав, що ізраїльські війська наступають "згідно з планами і виконують завдання точно, на ураження".
Тим часом солдати ЦАХАЛ з бригади "Голані" поділилися в понеділок фото, на якому зображений ізраїльський прапор всередині будівлі парламенту ХАМАС у Газі.
На фото видно, як команда солдатів розмахує ізраїльськими прапорами в будівлі законодавчої ради терористичної організації.
Будівля Палестинської законодавчої ради в Газі слугує лише депутатам ХАМАСу з моменту захоплення сектору терористичним угрупуванням у 2007 році.
Як повідомляв Укрінформ, в Армії оборони Ізраїлю заявили, що з початку наземного наступу завдали близько 4300 ударів по об’єктах ХАМАС у секторі Гази.
У ЦАХАЛі також заявили про ліквідацію у секторі Гази кількох командирів ХАМАС внаслідок авіаударів.
Фото: АА