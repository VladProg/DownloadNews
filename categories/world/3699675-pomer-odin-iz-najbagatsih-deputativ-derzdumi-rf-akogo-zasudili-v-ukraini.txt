У росії у віці 77 років помер депутат держдуми рф Микола Борцов, якого минулого року засудили за посягання на територіальну цілісність і недоторканність України.

Як передає Укрінформ, про це повідомляє РБК.
Про смерть Борцова повідомив губернатор Липецької області Ігор Артамонов. Проте причину смерті він не уточнив. Борцова поховають у москві.
Зазначається, що Борцов, який народився 8 травня 1945 року, був депутатом держдуми рф з 2003 року, входив до фракції "єдина росія".
Декілька років входив до списку найбагатших парламентаріїв, які задекларували найвищі доходи. У 2021 році посідав 194 місце у списку заможних росіян за версією Forbes, журнал оцінив його статки в 550 млн дол.
Як повідомляв Укрінформ, наприкінці березня минулого року Офіс генерального прокурора заявив, що за посягання на територіальну цілісність і недоторканність України засудили 20 депутатів державної думи російської федерації. Кожного з них засуджено до 15 років позбавлення волі з конфіскацією майна.
Незадовго до повномасштабного вторгнення, 15 лютого 2022 року, російські депутати підтримали постанову щодо звернення до президента рф з проханням розглянути питання щодо визнання псевдореспублік «днр» і «лнр» як самостійних, суверенних і незалежних держав.
У переліку засуджених вказаний Борцов Микола Іванович, 08.05.1945 р.н.