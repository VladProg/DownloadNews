Президент РФ Володимир Путін повідомив, що збройні сили Росії отримали необхідний наказ щодо "нейтралізації тих, хто організував заколот".

Як передає Укрінформ, про це повідомляє пропагандистське інформаційне агентство ТАСС у Телеграмі.


Зокрема, Путін назвав ситуацію зі збройним заколотом "ударом у спину країні та народу" - відступництвом.


"Росію заколотом намагаються штовхати до поразки та капітуляції. Дії проти бунтівників будуть жорсткими... Росія жорстко реагуватиме на зраду. Заколотники зазнають неминучого покарання", - заявив він.
При цьому Путін визнав, що у Ростові-на-Дону практично заблоковано роботу органів цивільного та військового управління, тому ситуація «залишається складною».
Як повідомляв Укрінформ, за даними російських пропагандистських ресурсів, мер Москви Сергій Собянін заявив, що у зв’язку з діями ПВК "Вагнер" в місті проводяться "антитерористичні заходи", запроваджено додатковий контроль на дорогах.
За словами президентського речника Дмитра Пєскова, силовики цілодобово доповідають президенту РФ Володимиру Путіну про заходи, які вони вживають у зв'язку діями "вагнерівців".
У російських Телеграм-каналах поширюються відео про захоплення "вагнерівцями" адміністративних будівель та військових будівель у Ростові, які були здані без бою.
Повідомляється про рух колон ПВК до Воронежа.
ФСБ Росії відкрило кримінальну справу проти Пригожина через заклик до збройного заколоту.