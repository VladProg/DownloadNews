Компанія BAE Systems отримала від британського міністерства оборони нові замовлення на виробництво та поставку боєприпасів вартістю 130 мільйонів фунтів стерлінгів ($162 мільйони) в межах програми створення резерву на тлі війни в Україні.

Про це повідомляє Укрінформ з посиланням на заяву компанії.
У липні Британія вже підписала контракт на постачання боєприпасів на суму 280 мільйонів фунтів стерлінгів ($349 млн) з BAE, найбільшою британською оборонною компанією, перш ніж у вівторок вона скористалася опціоном збільшити постачання ще на 130 мільйонів фунтів. Наразі загальна вартість контракту оцінюється в 410 мільйонів фунтів (понад $510 млн).
Повне замовлення з оборонним обладнанням і підтримкою буде виконано на заводах BAE Systems у Вашингтоні (графство Тайн енд Уїр) і Гласкоді (Південний Уельс). Загалом у рамках контракту буде створено понад 200 нових робочих місць на півночі Англії та в Південному Уельсі, що збільшить штат компанії, який налічує 1200 осіб, які працюють у сфері виробництва боєприпасів у Великій Британії.

«Оскільки Сполучене Королівство продовжує підтримувати опір України незаконному вторгненню Росії, нам життєво важливо нарощувати наше суверенне виробництво боєприпасів. Цей контракт сприятиме подальшому збільшенню запасів боєприпасів, підтримці нашої оборонної промисловості та підтримки сотень висококваліфікованих робочих місць у Сполученому Королівстві», – наголосив міністр оборонних закупівель Джеймс Картлідж.
На основі існуючої 15-річної партнерської угоди вартістю 2,4 млрд фунтів стерлінгів, нові замовлення значно збільшать виробничі потужності критично важливих оборонних запасів 155-мм артилерійських снарядів, 30-мм снарядів середнього калібру і стрілецьких боєприпасів калібру 5,56 мм. Крім збільшення запасів важких боєприпасів британської армії, вони дозволять удосконалити новітні системи озброєння армії і задовольнити зростаючий попит на боєприпаси для стрілецької зброї.
Як повідомляв Укрінформ, у серпні Президент Володимир Зеленський зустрівся у Києві із представниками транснаціональної компанії BAE Systems, яка веде діяльність у галузях виробництва зброї, безпеки та аерокосмічній сфері.
За підсумками зустрічі в присутності Президента та гендиректора BAE Systems було підписано Угоду про співпрацю з локалізації виробництва озброєнь BAE Systems між Міністерством з питань стратегічних галузей промисловості України та BAE Systems.
Також було підписано Рамкову угоду про співпрацю щодо ремонту, запасних частин та виробництва нових легких гармат L119 між Міністерством оборони України та BAE Systems.
BAE Systems plc – британське транснаціональне підприємство, що спеціалізується на оборонній та аерокосмічній галузях, а також на інформаційній безпеці. Штаб-квартира розташована в Лондоні.


Фото: Facebook/BAE Systems