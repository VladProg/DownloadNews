Президент Росії Володимир Путін на зустрічі з самопроголошеним президентом Білорусі Александром Лукашенком у Сочі заявив, що тактичну ядерну зброю до Білорусі доставлять після 7-8 липня.

Про це повідомляє Укрінформ із посиланням на Телеграм-канал російського держінформагентства, в якому розміщено відео зустрічі.

«Щодо найчутливіших питань, про які ми з вами домовлялися, все йде за планом… Як ви знаєте, 7-8 липня закінчується підготовка відповідних споруд, і відразу ж почнемо заходи, пов'язані з розміщенням на вашій території відповідних видів озброєнь», – сказав Путін.
Як повідомляв Укрінформ, наприкінці березня Путін повідомив про домовленість із Лукашенком про розміщення тактичної ядерної зброї в республіці. Тоді Путін заявив, що Білорусі передано ракетний комплекс «Іскандер», який може бути носієм тактичної ядерної зброї.
25 травня міністри оборони Росії та Білорусі підписали документи про розміщення тактичної ядерної зброї на білоруській території. Того ж дня Лукашенко заявив, що ядерну зброю РФ уже почали перекидати у Білорусь.