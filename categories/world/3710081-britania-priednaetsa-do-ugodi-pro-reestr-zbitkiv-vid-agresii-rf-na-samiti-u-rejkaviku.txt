Велика Британія приєднається до угоди про створення Міжнародного реєстру збитків, завданих агресією Росії проти України, на саміті Ради Європи у Рейк'явіку 16-17 травня.

Як передає Укрінформ, про це повідомляється на сайті британського уряду.
"У рамках цього заходу (саміту Ради Європи – ред.) прем'єр-міністр підпише угоду про приєднання Великої Британії до Реєстру збитків, щоб забезпечити компенсацію народу України за втрати, завдані в результаті війни Путіна. Це – механізм для фіксації та документування доказів і претензій щодо збитків, втрат або поранень, завданих внаслідок російської агресії проти України", - йдеться у повідомленні.
Зазначається, що цей Реєстр є лише однією з низки міжнародних ініціатив, створених для забезпечення відповідальності за злочини, скоєні в Україні, включно з очолюваною Британією передачі справи до Міжнародного кримінального суду.
Також повідомляється, що британський прем’єр Ріші Сунак використовуватиме свою участь у саміті для взаємодії з іншими лідерами з метою посилення колективної відповіді на російську війну проти України.
Як повідомляв Укрінформ, у столиці Ісландії у вівторок розпочинається дводенний саміт глав держав і урядів 46 країн-членів Ради Європи, під час якого має бути підписано договір, що дасть офіційний запуск Міжнародного реєстру збитків. Які країни відразу приєднаються до договору, наразі невідомо.
Генеральна асамблея ООН 14 листопада 2022 року ухвалила проєкт резолюції щодо створення механізму компенсації Україні збитків, спричинених війною, яку розв’язала і досі веде Росія проти України.