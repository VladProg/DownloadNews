Найвище керівництво росії схвалило агресивні дії російських військових винищувачів Су-27 проти американського військового безпілотника MQ-9 Reaper над Чорним морем, у результаті чого той був пошкоджений.

Про це повідомляє NBC із посиланням на трьох офіційних осіб США, знайомих із розвідданими, передає Укрінформ.
Це був «намір російського керівництва бути агресивним у перехопленні», сказав один із чиновників.
За словами іншого, він не отримав ознак того, що наказ віддав сам президент рф володимир путін. Інші офіційні особи відмовилися надати деталі, зазначивши лише, що наказ був відданий на «найвищому рівні».
За даними телеканалу, троє представників Пентагону та один представник адміністрації президента США Джо Байдена заявили, що росіяни вже досягли району, де впав MQ-9 Reaper.
росіяни активно шукають уламки за допомогою кораблів і літаків, але США не бачать жодних ознак того, що вони змогли їх знайти, заявили чиновники. Один чиновник сказав, що велика частина уламків затонула у Чорному морі.
За словами трьох американських чиновників, знайомих із розвідданими, США навряд чи намагатимуться відновити залишки розбитого безпілотника.
Як повідомляв Укрінформ, 14 березня два російські літаки Су-27 здійснили небезпечне та непрофесійне перехоплення безпілотного дрона MQ-9 Розвідувального управління ВПС США.
Унаслідок цього американська сторона втратила управління безпілотником і затопила його у Чорному морі.
Держдепартамент США офіційно передав росії рішучий протест через незаконні дії в міжнародному повітряному просторі над Чорним морем.
російське міністерство оборони стверджує, що дрон упав через «різке маневрування». Наразі російська сторона намагається дістати уламки, які впали в море.
Європейське командування США (USEUCOM) у Штутгарті оприлюднило відео, яке підтверджує, що літак рф Су-27 здійснював небезпечне та непрофесійне перехоплення дрона MQ-9 у міжнародному повітряному просторі над Чорним морем 14 березня.