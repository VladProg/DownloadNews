В Афганістані рух «Талібан» видав наказ, який забороняє афганкам, які є співробітницями ООН, продовжувати роботу в установах організації.

Про це заявив речник генсека ООН Стефан Дюжаррік на брифінгу, передає Укрінформ з посиланням на UN News.
«Наші колеги на місцях у місії ООН в Афганістані отримали інформацію про наказ від де-факто влади, який забороняє жінкам-національним співробітницям ООН працювати», — сказав Дюжаррік.
За його словами, такі накази порушують фундаментальні права жінок і посягають на принцип недискримінації.
«Жінки мають важливе значення для забезпечення продовження місій ООН на місцях в Афганістані», – підкреслив речник генсека.
Він зазначив, що в ООН вивчають, як це рішення вплине на місії організації в країні, оскільки наказ поширюється на весь Афганістан. Представники ООН мають намір зустрітися з владою у Кабулі у середу, щоб з'ясувати ситуацію.
Як повідомляв Укрінформ, кероване "Талібаном" Міністерство вищої освіти наказало університетам Афганістану не допускати жінок до вступних іспитів.
Фото: UNOCHA/Charlotte Cans