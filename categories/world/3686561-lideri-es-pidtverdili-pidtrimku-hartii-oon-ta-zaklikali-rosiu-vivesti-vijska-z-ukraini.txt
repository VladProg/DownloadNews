Під час зустрічі з генеральним секретарем ООН перед початком Європейської ради лідери країн ЄС підтвердили свою підтримку положенням та принципам Хартії ООН та звернулися до російського керівництва із вимогою негайно та безумовно вивести свої війська з усієї території України.

Як повідомляє Укрінформ, така інформація оприлюднена 23 березня на сайті Європейської ради.
«Члени Європейської ради підтвердили повну підтримку Хартії Об’єднаних Націй та її принципів у часи, коли вони порушуються агресивною війною росії проти України, що була засуджена Генеральною асамблеєю ООН. Вони зберігають рішучість у вирішенні глобальних наслідків російської агресії та підтверджують вимогу до російської федерації негайно, повністю та безумовно вивести всі свої сили з території України в межах її міжнародно визнаних кордонів», – йдеться у документі.
Як зазначається, сторони також обговорили реалізацію Чорноморської зернової ініціативи, яка залишається важливим інструментом для підтримання глобальної продовольчої безпеки.
Лідери ЄС підтвердили готовність надалі надавати політичну, фінансову та матеріальну допомогу системі Об’єднаних Націй і підтримувати ініціативи генерального секретаря ООН із модернізації Об’єднаних Націй та у «глобальних реформах» управління цією організацією.
Сторони домовилися нарощувати зусилля у збереженні довкілля та у боротьбі проти кліматичних змін, спільно вирішувати завдання щодо досягнення Цілей сталого розвитку ООН, включаючи підтримку стабільності в країнах, що розвиваються.
«Європейський Союз і ООН будуть надалі поглиблювати відносини», – йдеться у документі.
Як повідомлялося, сьогодні у Брюсселі розпочався дводенний саміт ЄС, першим питанням якого був розгляд ситуації в Україні. Перед початком Європейської ради лідери ЄС провели зустріч з генеральним секретарем ООН Антоніу Гутеррешем.