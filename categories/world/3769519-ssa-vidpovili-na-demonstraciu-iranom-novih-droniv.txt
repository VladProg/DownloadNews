Будь-які нові системи озброєнь в руках іранського режиму нестимуть більше руйнувань та хаосу в країнах та регіонах, де Іран хоче відігравати свою роль. США також залучать усі можливі способи, щоби притягнути Тегеран до відповідальності.

Про це заявив у вівторок під час пресбрифінгу в Вашингтоні заступник речника Держдепартаменту США Ведант Пател, передає власний кореспондент Укрінформу.
«Ми продовжимо використовувати всі наявні інструменти, щоби притягнути іранський режим до відповідальності. І ми будемо робити це в тісній взаємодії з нашими союзниками й партнерами»,- зауважив представник Держдепу.
Він додав, що використання іранської зброї, якою б вона не була, безумовно створює додаткові ризики у розхитуванні ситуації в інших регіонах, де долучений Іран.
У цьому зв’язку Пател нагадав, що впродовж останніх двох років адміністрація США звертала увагу зокрема, на поглиблення військового партнерства між іранським режимом і Російською Федерацією.
Тож, за його словами, будь-яка нова потенційно нова система озброєнь в руках Тегерана збільшує потенційний ризик дестабілізації в країнах і регіонах поза межами Ірану.
Як повідомлялося, іранський режим заявив про розробку нових ударних дронів, які мають посилені характеристики швидкості й нижчої помітності, ніж безпілотники Shahed-136, відомі по їх застосуванню РФ по містах України.