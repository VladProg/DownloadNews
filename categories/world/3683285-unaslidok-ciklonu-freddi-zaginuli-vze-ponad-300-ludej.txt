Кількість загиблих від тропічного циклону “Фредді” у південній частині Африки перевищила 300 осіб.

Як передає Укрінформ, про це повідомляє Reuters.
Щонайменше 53 людини загинули у провінції Замбезія у Мозамбіку, повідомила місцева влада пізно ввечері у середу. Оновлена статистика жертв більш ніж удвічі перевищує попередню кількість.
У Малаві повідомляють про 225 загиблих та сотні поранених. Деякі з людей досі вважаються зниклими безвісти.
Президент Малаві Лазарус Чаквера оголосив 14-денну національну жалобу та закликав до міжнародної підтримки зусиль із надання допомоги. Він повідомив, що понад 80 тисяч людей наразі переміщені.
Під час першого шторму стихія забрала життя 27 людей на Мадагаскарі та у Мозамбіку.
За прогнозами агентства ООН у справах дітей ЮНІСЕФ, кількість жертв стихії продовжує зростати.
Як повідомляв Укрінформ, циклон “Фредді” вдруге за місяць обрушився на суходіл і вдарив по центральній частині Республіки Мозамбік, ставши найтривалішим та найсильнішим тропічним штормом у Південній півкулі.
Фото: postsen.com