Джерело у російських спецслужбах повідомило, що російські заколотники ПВК «Вагнера» зайняли військові об'єкти у Воронежі.

Як передає Укрінформ, про це повідомляє Reuters.
«Одне із джерел російської служби безпеки повідомило, що бойовики «Вагнера» також взяли під свій контроль військові об'єкти в місті Воронеже, які знаходяться приблизно за 500 км на південь від Москви», - йдеться у повідомленні.
За даними джерела ВВС, близького до центрального апарату ФСБ, ПВК «Вагнера» зайняла «всі ключові об'єкти» у Воронежі. "Все як у Ростові", - зазначив він. За його словами, поки що конкретного плану придушення заколоту ФСБ не має.
Водночас губернатор Воронезької області Олександр Гусєв спростував повідомлення про просування військової техніки у регіоні, назвавши це «інформаційним провокаціями» тих, хто «зацікавлений у дестабілізації ситуації в країні та регіоні».
До того Телеграм-канал «Разгрузка Вагнера» опублікував кількахвилинне відео, в якому Євген Пригожин в Ростові-на-Дону розмовляє із заступником міністра оборони Росії Юнус-Беком Євкуровим і генералом Володимиром Алексєєвим, який напередодні звертався до вагнерівців із закликом зупинитися і називав те, що відбувається, спробою державного перевороту. При цьому заявлено, що вагнерівці захопили штаб Південного військового округу в Ростові.
Як повідомляв Укрінформ, за даними російських пропагандистських ресурсів, мер Москви Сергій Собянін заявив, що у зв’язку з діями ПВК "Вагнер" в місті проводяться "антитерористичні заходи", запроваджено додатковий контроль на дорогах.
За словами президентського речника Дмитра Пєскова, силовики цілодобово доповідають президенту РФ Володимиру Путіну про заходи, які вони вживають у зв'язку діями "вагнерівців".
У російських Телеграм-каналах поширюються відео про захоплення "вагнерівцями" адміністративних будівель та військових будівель у Ростові, які були здані без бою.
Повідомляється про рух колон ПВК до Воронежа.
ФСБ Росії відкрило кримінальну справу проти Пригожина через заклик до збройного заколоту.