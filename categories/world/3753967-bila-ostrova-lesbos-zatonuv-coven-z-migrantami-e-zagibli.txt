Щонайменше четверо мігрантів загинули після того, як їхній човен затонув поблизу грецького острова Лесбос у східній частині Егейського моря.

Як передає Укрінформ, про це повідомляє Ekathimerini із посиланням на ERT.
Зазначається, що 19 інших пасажирів судна вижили і згодом були врятовані співробітниками берегової охорони Греції. Їх доставили до порту Мітіліни.
Наразі поблизу Лесбос триває пошукова операція.
Понад чотирнадцять тисяч осіб прибули до Греції як сухопутними, так і морськими шляхами протягом цього року, що становить приблизно 10% від загального числа успішних перетинів Середземного моря, свідчать дані ООН.
Загальна кількість прибуттів до Греції у 2022 році склала 19 000 осіб.
Як повідомляв Укрінформ, 13 серпня берегова охорона Греції врятувала біля острова Лесбос 48 мігрантів, які намагалися нелегально потрапити в країну на надувному човні.