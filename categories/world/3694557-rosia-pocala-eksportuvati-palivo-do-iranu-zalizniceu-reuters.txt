росія цьогоріч вперше почала експорт палива до Ірану залізницею після того, як традиційні покупці відмовилися від торгівлі з москвою.

Про це повідомляє Reuters із посиланням на три галузеві джерела та дані про експорт, передає Укрінформ.
За даними джерел, восени минулого року віцепрем'єр-міністр рф олександр новак оголосив про початок своп-поставок нафтопродуктів з Іраном, але фактичні поставки почалися тільки цього року.
У лютому та березні росія поставила до Ірану до 30 тисяч тонн бензину і дизельного палива, повідомили Reuters два обізнані джерела. Третє джерело підтвердило факт торгівлі, але не змогло підтвердити обсяги.
Усі обсяги були поставлені залізницею з росії через Казахстан і Туркменістан. Одне з джерел повідомило, що деякі партії бензину були відправлені з Ірану до сусідніх країн, зокрема до Іраку, вантажівками.
Іран є виробником нафти і має власні нафтопереробні заводи, однак останнім часом його споживання перевищує внутрішнє виробництво палива, особливо у північних провінціях.
росія постачала невеликі обсяги палива до Ірану танкерами через Каспійське море, як це було у 2018 році, повідомили два трейдери.
російські нафтові компанії наразі зацікавлені в експорті дизельного палива і бензину до Ірану залізницею, оскільки експорт морським транспортом стикається з високими фрахтовими ставками і ціновим обмеженням, встановленим країнами G7.
Як зазначається, росія та Іран, які перебувають під санкціями Заходу, налагоджують тісніші стосунки, щоб підтримати свої економіки та підірвати санкції, які обидві країни вважають невиправданими.
Агентство зазначає, що західні санкції щодо російських нафтопродуктів через повномасштабне вторгнення рф в Україну переформатували світові ринки палива: танкери стали ходити довшими маршрутами, а постачальники обирають екзотичні напрямки і способи транспортування.