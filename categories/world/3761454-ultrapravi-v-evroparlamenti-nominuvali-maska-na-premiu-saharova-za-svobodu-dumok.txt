Ультраправа група «Ідентичність і демократія» (ID) в Європарламенті висунула главу SpaceX і Tesla Ілона Маска на премію Сахарова за свободу думок.

Як передає Укрінформ, про це Politico підтвердили в самій групі.
Група, до якої входять члени Європейського парламенту, пов’язані з Марін Ле Пен із Франції та Маттео Сальвіні з Італії, висунула Маска за публікацію так званих Twitter Files, які складалися з окремих внутрішніх документів, де йшлося про те, як платформа соціальних мереж обробляла запити на видалення політичних публікацій.
В ID вважають, що дії Маска означають «захист принципу свободи слова».
Зазначається, що три найбільші групи в Європарламенті — правоцентристська EPP, лівоцентристська S&D і ліберальна Renew — запропонували на премію Махсу Аміні, молоду іранку, смерть якої від рук поліції викликала протести та рух за права жінок по всьому Ірану.
«Зелені» висунули угандійську кліматичну активістку Ванессу Накате, тоді як права група ECR висунула Ніно Ломджарія, громадську захисницю Грузії, яка протистояла втручанню Росії.
«Ліві» запропонували трьох активісток, які виступають за права жінок.
Премія Сахарова за свободу думки — щорічна відзнака Європейського парламенту, започаткована 1988 року. Нагорода вручається за досягнення у таких сферах: захист прав людини та її основних свобод; розвиток демократії та обстоювання верховенства права; повага до міжнародного законодавства; захист прав меншин.
У грошовому вимірі премія Сахарова становить 50 тисяч євро.
Торік в Європарламенті відбулася церемонія вручення премії Сахарова за свободу думки, яку було присуджено народу України в особі Президента, обраних лідерів та громадянського суспільства.