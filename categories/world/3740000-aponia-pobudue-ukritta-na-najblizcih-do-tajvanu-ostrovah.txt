Уряд Японії планує збудувати у південній префектурі Окінава мережу укриттів та бомбосховищ на випадок надзвичайної ситуації чи збройного конфлікту навколо сусіднього Тайваню, який Китай вважає своєю територією і прагне поставити під контроль Пекіна.

Про це з посиланням на джерела в кабінеті міністрів країни повідомляє Kyodo, передає Укрінформ.
Очікується, що укриття збудують на островах південно-західного ланцюга Нансей, найближчі з яких Йонаґуні та Ішігакі знаходиться на відстані трохи більш як 200 км і 300 км від Тайваню відповідно.
З проханням до центрального уряду про підтримку будівництва укриттів звернулись мери місцевих муніципалітетів під час відвідання цих островів головним секретарем кабінету міністрів Хірокадзу Мацуно.
Місцева влада також виступила з ініціативою розширення портів для розміщення великотоннажних кораблів та будівництва підземних паркінгів, які могли б служити місцями для екстреної евакуації жителів.
Як повідомляв Укрінформ, парламент Японії прийняв закон про створення спеціального фонду, в якому будуть акумулюватись кошти для покриття запропонованого урядом масштабного збільшення витрат на посилення захисту країни від загроз з боку сусідніх держав.