Міністр закордонних справ Німеччини Анналена Бербок 12 квітня вирушає в турне, під час якого відвідає Китай, Південну Корею та Японію, де обговорюватиме, зокрема, російську агресію проти України.

Про це повідомила речниця МЗС ФРН Андреа Зассе на брифінгу, повідомляє кореспондент Укрінформу.
За словами Зассе, під час візиту в Китай Бербок зустрінеться з китайським колегою Цін Ганом і членом Держради, ексміністром Ван Ї. У центрі стратегічного діалогу будуть двосторонні відносини, ситуація в Азіатсько-Тихоокеанському регіоні, зокрема в Тайванській протоці, війна рф проти України, ситуація з правами людини в КНР, кліматична криза тощо.
У Республіці Корея 15 квітня Бербок проведе переговори у Сеулі та відвідає демілітаризовану зону.
Наступного дня в Японії вона візьме участь у зустрічі глав МЗС G7 і проведе двосторонні переговори. Упродовж 3 днів міністри обговорять війну рф проти України, відносини з Китаєм, ситуацію в Афганістані та Ірані, інші геостратегічні проблеми.
Візити в КНР і Корею будуть для Бербок першими за час роботи на посаді міністра.
Фото: GETTY IMAGES