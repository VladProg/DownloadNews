Високий представник ЄС Жозеп Боррель назвав воєнним злочином останній ракетний удар Москви, від якого сильно постраждав історичний центр Одеси.

Як передає Укрінформ, про це він повідомив у Твіттері.
"Постійний ракетний терор проти Одеси, міста, що перебуває під захистом ЮНЕСКО, – це ще один воєнний злочин Кремля. Також зруйновано головний православний собор міста - об’єкт світової культурної спадщини. Росія вже пошкодила сотні об’єктів культурної спадщини, намагаючись знищити Україну", - написав Боррель.
Як повідомляв Укрінформ, за даними оперативного командування "Південь", під час ракетної атаки вночі 23 липня ворог вдарив по Одещині щонайменше п'ятьма видами ракет всіх видів базування: "Калібри", "Онікси", Х-22 та "Іскандер-К", а також застосував балістичні "Іскандер-М". Внаслідок чергового нічного ворожого обстрілу одна людина загинула і 22 людини дістали поранення, зокрема чотири дитини.
Великих руйнувань зазнав головний православний храм Одеси – кафедральний Свято-Преображенський собор УПЦ (Московського патріархату).