Президент Джо Байден у п'ятницю призначив жінку – адмірала Лізу Франчетті – на посаду командувача Військово-морських сил США.

Про це передає Укрінформ з посиланням на Reuters.
Рішення президента було несподіваним. Посадовці Пентагону очікували, що цей пост отримає адмірал Семюель Папаро, який очолює військово-морські сили в Тихоокеанському регіоні і знається на китайській проблематиці, хоча Франчетті також була серед кандидатур на нове призначення.
Вона обіймала посаду заступника начальника оперативного управління ВМС, раніше командувала ВМС США в Кореї.

У своїй заяві Байден вказав на 38-річний досвід Франчетті.
«Протягом своєї кар'єри адмірал Франчетті продемонструвала великий досвід як в оперативній, так і в політичній сферах», – сказав він, зазначивши, що вона стала другою жінкою, яка досягла звання чотиризіркового адмірала у ВМС США.
Торік Байден призначив адмірала Лінду Фейган на посаду керівника Берегової охорони США. Франчетті стане першою жінкою, яка ввійде до Об'єднаного комітету начальників штабів – групи восьми вищих військовослужбовців, що консультують президента з військових питань.
Байден також підвищив Папаро, призначивши його командувачем усіх збройних сил США в Тихоокеанському регіоні.
Нагадаємо: кандидатури на вищі військові посади мають бути затверджені Сенатом.