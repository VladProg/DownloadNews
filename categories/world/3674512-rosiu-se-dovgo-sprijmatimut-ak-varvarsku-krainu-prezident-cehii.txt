російський президент володимир путін фатально помилився, вирішивши напасти на Україну, а росіян відтепер вважатимуть нацією варварів і злочинців.

Про це в Твіттері написав обраний президент Чеської Республіки Петр Павел, передає Укрінформ.
«Рік тому путін, а разом з ним і значна частина росіян вірили, що протягом трьох днів Київ впаде, «бандерівський» уряд буде усунено, українська «не/нація» буде «денацифікована» і з вдячністю прийме широкі обійми матінки-росії, а «декадентський» Захід буде лише спостерігати за негараздами. Яка фатальна помилка», - написав ексгенерал НАТО.
Він зазначив, що Україна героїчно захищається, Президент США Джо Байден гуляє по Києву, Президент України Володимир Зеленський має повагу і підтримку всього демократичного світу, який як ніколи згуртований, а росію ще довго сприйматимуть як країну варварів і воєнних злочинців. Небагатьом людям в історії вдавалося зіпсувати так багато, додав Павел.
Як повідомляв Укрінформ, 24 лютого 2022 року росія розпочала новий етап війни проти України – повномасштабний наступ. За рік сили оборони України завдали значних втрат агресору, знищивши майже 147 тисяч російських загарбників.
Фото: Twitter