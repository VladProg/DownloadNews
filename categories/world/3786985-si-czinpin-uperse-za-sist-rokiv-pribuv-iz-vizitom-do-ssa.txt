Президент Китаю Сі Цзіньпін розпочав у вівторок свій перший за шість років візит до Сполучених Штатів.

Як передає Укрінформ із посиланням на Reuters, у середу вранці Сі має зустрітися з президентом США Джо Байденом у невідомому місці на узбережжі затоки Сан-Франциско, а потім взяти участь у щорічному саміті Азійсько-Тихоокеанського економічного співробітництва (АТЕС).

Його зустріч віч-на-віч з Байденом стане першою за останній рік.
У США на злітній смузі у Сан-Франциско китайського лідера зустріли американські посадовці, серед яких міністерка фінансів Джанет Єллен.
У вівторок перед міністрами організації, до якої входить 21 країна, виступив держсекретар Ентоні Блінкен, який наголосив на тому, що «товари, ідеї, люди» мають рухатися «законно і вільно».
Торговий представник США Кетрін Тай, яка разом з Блінкеном відкрила міністерську сесію АТЕС, заявила, що зустріч у Сан-Франциско відбувається в час «великої невизначеності та викликів» для регіону. Вона відзначила зростання геополітичної напруженості, крихкість ланцюгів постачання й загострення кліматичної кризи.
Раніше Байден заявляв, що його метою у переговорах із Сі буде поліпшення відносин із Китаєм. За словами президента, він прагнутиме відновити нормальну комунікацію між двома наддержавами, включаючи контакти між військовими.
Речник Білого дому з питань національної безпеки Джон Кірбі повідомив журналістам, що Байден і Сі також обговорять конфлікт між Ізраїлем і ХАМАС у Газі, а також зусилля США з підтримки України в її боротьбі з російськими окупантами.
Важливе місце на порядку денному займатимуть економічні питання.
До АТЕС, крім Китаю і США, входять, зокрема, Австралія, Канада, Індонезія, Японія, Південна Корея, Малайзія, Нова Зеландія, Тайвань, Таїланд, Мексика, Чилі, Перу та Росія.
Фото: Getty Images