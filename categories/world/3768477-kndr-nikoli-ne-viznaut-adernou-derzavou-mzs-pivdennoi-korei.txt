Міністерство закордонних справ Південної Кореї заявило, що Північна Корея ніколи не буде визнана державою, що володіє ядерною зброєю, прагнення до ядерної зброї призведе лише до нових санкцій проти її режиму.

Як передає Укрінформ, про це повідомляє Yonhap.
«Незалежно від дій і тверджень Північної Кореї, її володіння ядерною зброєю ніколи не буде визнано, а санкції міжнародного співтовариства будуть посилюватися», - заявили в МЗС і додали, що міжнародне співтовариство чітко забороняє Північній Кореї здійснювати ядерні та ракетні розробки.
МЗС Південної Кореї зробило такі коментарі у відповідь на заяву міністра закордонних справ Північної Кореї Чхо Сон Хуея, який стверджував, що володіння КНДР ядерною зброєю є законним проявом суверенітету.
Як повідомляв Укрінформ, парламент КНДР схвалив зміни до конституції, що вносять в її текст згадку про ядерний статус держави.