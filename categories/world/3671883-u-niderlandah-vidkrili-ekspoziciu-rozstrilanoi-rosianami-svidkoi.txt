Сьогодні біля нідерландського міста Гаага відкрилася експозиція розстріляної росіянами машини швидкої допомоги, яка прибула з Харківської області.

Як повідомляє кореспондент Укрінформу в Гаазі, артефакт війни буде виставлено на головних площах близько десяти нідерландських міст.
“Це машина українського виробництва. Вона працювала на Харківщині, місто Чугуїв, і у вересні там був обстріл медичної станції. Постраждали три машини та будівля станції, на щастя без жертв, але три машини було знищено. Одну з цих машин асоціація українців Люксембургу у жовтні привезла до Європи. Вона виставлялася в Люксембурзі, у Страсбурзі, Брюсселі і ми взяли її щоб показати в Нідерландах”, - розповів в коментарі Укрінформу Змітер Железниченко голова відділу комунікацій фонду Zeilen van Vrijheid.

Фото: facebook.com/HelpUkraineNL

Він також наголосив, що такий важливий артефакт війни дозволяє європейцям на власні очі побачити і краще зрозуміти, що таке війна і, що зараз переживають українці.
“До річниці війни ми вирішили показати понівечену війною машину швидкої допомоги на головних площах нідерландських міст. Сьогодні ця виставка відкрилася. І це єдиний випадок, коли ми показуємо машину не на центральній площі в місті, а біля найбільшого торгового центру в Нідерландах, щоб якнайбільше людей могли її побачити, адже у вихідний день там завжди багато людей. Торговий центр розташований біля міста Гаага. Після цього машина швидкої допомоги поїде до інших нідерландських міст і буде показана на головних площах. Зокрема, 24 лютого, у річницю війни, ми плануємо показати машину в Утрехті”, - розповів Железниченко.






У Нідерландах відкрили експозицію розстріляної росіянами «швидкої» Фото: Facebook/Oscar W Mannbro






















А ще підкреслив, що машина швидкої, яка виставляється в Нідерландах українського виробництва.
Він також розповів, що форд Zeilen van Vrijheid допомагає Україні зі швидкими. За рік війни фонд передав Україні понад 130 машин швидкої допомоги з Європи.
“Наш фонд купує машини швидкої допомоги в Європі та доставляє їх до України. Ми відправили за рік 132 машини швидкої допомоги. Це повноцінно укомплектовані робочі машини”, - сказав він.
А також розповів, що наразі кілька нідерландських музеїв зацікавлені показати в себе розбиту війною машину швидкої.
Виставка у Нідерландах проходитиме з 18 лютого по 1 березня в різних містах країни.
Вона називається “Tour De Ambulance” і присвячена річниці початку повномасштабного вторгнення росії в Україну. Головна мета виставки полягає у тому, щоб показати жорстокість та жах війни, як щодня гине багато людей, а також звернути увагу на воєнні злочини росії в Україні.
Як повідомлялося, 24 лютого 2022 року розпочалося повномасштабне вторгнення російської федерації в Україну.