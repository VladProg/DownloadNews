У Молдові за рік після початку повномасштабного вторгнення росії в Україну рівень довіри до президента рф володимира путіна впав на 25%, хоча йому наразі ще продовжує довіряти більш як третина населення.

Про це повідомив голова спільноти розслідувачів WatchDog (Молдова) Валеріу Паша під час міжнародного круглого стола в Укрінформі на тему: «Україна та Молдова. Спільне протистояння російській загрозі».
"Молдовське суспільство дуже змінилося після 24 лютого 2022 року. Ось кілька цифр: рівень довіри до путіна в січні 2022 року був 58%, а зараз 33%. Так, це теж дуже багато, але треба розуміти, що це відбувається в країні, де рівень впливу російської пропаганди дуже високий. Це (пропаганда. - ред.) вимивається роками, це не так швидко відбувається", - сказав Паша.
Він додав, що ставлення до росії змінилося в усьому суспільстві, навіть у найбільш проросійських регіонах. Водночас експерт зазначив, що серед румуномовного населення відбулись набагато більш радикальні зміни, аніж серед нацменшин, у тому числі українців.
Паша констатував, що вплив російської пропаганди в Молдові залишається дуже високим, і заявив, що у цьому напрямку треба посилити роботу, зокрема, використовуючи й український досвід.
За його словами, головною внутрішньою загрозою, яка, по суті, дає змогу російському впливу бути ефективним, є судова система та система прокуратури Молдови.
"І одна, й друга всіма методами протистоять реформам, європейській інтеграції Молдови, саботують будь-які розслідування, у тому числі у сфері національної безпеки", - зауважив голова спільноти розслідувачів WatchDog.
Як повідомлялося, президент Республіки Молдова Мая Санду під час пресконференції за результатами Бучанського саміт висловила підтримку ініціативи зі створення спеціального трибуналу проти росії та готовність допомогти збирати дані щодо вчинених росіянами злочинів проти українців.