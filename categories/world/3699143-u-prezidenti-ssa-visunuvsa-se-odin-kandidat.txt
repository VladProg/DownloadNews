Американський радіоведучий Ларрі Елдер оголосив про початок своєї президентської кампанії і висунув власну кандидатуру на пост президента Сполучених Штатів від Республіканської партії на виборах 2024 року.

Про це повідомляє CNN, передає Укрінформ.
«Я оголошую, що балотуюся на пост президента Сполучених Штатів», - сказав Елдер в ефірі Fox News.
Відповідаючи на запитання, що змусило його висунути свою кандидатуру, Елдер назвав занепокоєння щодо безпеки кордонів США та зауважив, що демократи «роблять Америку системно расистською».
Елдер був головним опонентом від республіканців, які у 2021 році домагалися відставки губернатора Каліфорнії демократа Гевіна Ньюсома через невдоволення його реакцією на пандемію COVID-19, зокрема запровадження у штаті низки обмежень.
Губернаторові вдалося зберегти посаду, але активність Елдера принесла йому широку популярність і підтримку серед виборців Республіканської партії.
Хоча Елдер, будучи прихильником Трампа, підтримав закиди колишнього президента про нібито фальсифікації під час виборів, пізніше визнав, що президент Джо Байден переміг у 2020 році «чесно і відкрито».
Останні кількадесят років Елдер провів у медіаіндустрії, зокрема, в 1993 році був ведучим власного радіошоу «Шоу Ларрі Елдера», пізніше написав кілька книг і вів телешоу. Він також займався юридичною практикою і заснував власну юридичну фірму з працевлаштування Laurence A. Elder & Associates, якою він володів протягом 15 років.
Окрім Елдера, про намір висунути свої кандидатури від Республіканської партії на президентських виборах у 2024 році також заявили губернатор Флориди Рон ДеСантіс і колишній віцепрезидент Майк Пенс.
Як повідомляв Укрінформ, американські ЗМІ поширили інформацію, що чинний глава Білого дому Джо Байден балотуватиметься на другий президентський термін. Водночас виданню NYT Байден сказав, що наразі не готовий офіційно оголосити про свою виборчу кампанію.
Фото: Mario Tama/Getty Images