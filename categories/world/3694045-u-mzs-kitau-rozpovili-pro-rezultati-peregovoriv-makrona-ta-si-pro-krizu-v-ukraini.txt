Голова КНР Сі Цзіньпін та президент Франції Еммануель Макрон домовились продовжувати активний діалог стосовно «кризи в Україні» та відігравати конструктивну роль у сприянні мирним переговорам і її політичному врегулюванню.

Як передає кореспондент Укрінформу, про це сьогодні під час брифінгу заявив речник МЗС КНР Ван Веньбінь, коментуючи результати візиту французького лідера до Китаю.
«Президенти провели поглиблений обмін думками стосовно «кризи в Україні» й домовились активізувати спілкування та відігравати конструктивну роль у сприянні мирним переговорам і політичному врегулюванню кризи», - сказав Ван.
Він також прокоментував заяву президента Бразилії Луїса Інасіо Лула да Сілви, який 11 квітня прибуде до КНР із візитом, про його готовність взяти участь у посередницьких зусиллях для припинення війни в Україні разом із китайською стороною.
За словами речника, позиція Китаю щодо «української кризи» є «послідовною та чіткою», викладена у відомому документі і складається з 12 принципів, які включають повагу до суверенітету всіх країн, відмову від менталітету холодної війни, припинення бойових дій і відновлення мирних переговорів.
«Основна позиція полягає в сприянні переговорам про мир. Китай заохочує та підтримує всі зусилля, які сприяють політичному врегулюванню кризи в Україні, і готовий працювати з Бразилією та іншими членами міжнародного співтовариства, щоб продовжувати відігравати конструктивну роль для політичного врегулювання «кризи в Україні», - зазначив Ван.
Як повідомляв Укрінформ, голова КНР Сі Цзіньпін у ході тристоронньої зустрічі з президентом Європейської комісії Урсулою фон дер Ляєн та президентом Франції Еммануелем Макроном наголосив, що позиція Китаю стосовно «кризи в Україні» зводиться до підтримки переговорів про мир.