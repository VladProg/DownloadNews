У четвер Ryanair оголосив про скорочення свого зимового розкладу через затримки з поставками літаків Boeing, проте компанія запевнила, що її річний прогноз перевезень "наразі не постраждав".

Про це повідомляє Reuters, передає Укрінформ.
Ryanair, який є одним з найбільших клієнтів Boeing, зазначив, що очікував отримати 27 літаків у вересні-грудні.
Однак затримки виробництва на заводі Spirit Fuselage у штаті Канзас, у поєднанні із затримками з ремонтом і доставкою літаків Boeing у Сіетлі, призвели до того, що бюджетна авіакомпанія тепер очікує отримати лише 14 літаків у період з жовтня по грудень.
Скасування рейсів почнеться з кінця жовтня, а пасажирів повідомлять про це електронною поштою протягом найближчих днів.
"На цій ранній стадії ми не очікуємо, що ці затримки поставок суттєво вплинуть на наш річний план перевезень, який становить 183,5 мільйона пасажирів. Але якщо затримки погіршаться або продовжаться в період з січня по березень 2024 року, нам, можливо, доведеться переглянути цю цифру і, можливо, трохи скоригувати її в бік зменшення", - сказав Майкл О'Лірі, генеральний директор групи.
Авіакомпанія очікувала поставки 57 літаків Boeing в період з вересня 2023 року по травень 2024 року і заявила, що працює над прискоренням поставок у період із січня по травень 2024 року, щоб увійти в піковий сезон перевезень влітку 2024 року з усіма літаками, поставленими, як очікувалося.
Як повідомляв Укрінформ, американський виробник літаків Boeing планує скоротити кількість робочих місць у компанії на 2 000 - у секторі фінансів та людських ресурсів - через зосередження на інженерії та виробництві.
Фото: pixabay.com