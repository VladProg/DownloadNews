У Грузії значно зросли обсяги імпорту газу з Росії, хоч основним постачальником залишається Азербайджан.

Про це повідомляє Эхо Кавказа з посиланням на дані Національної служби статистики Грузії, передає Укрінформ.
Згідно зі звітом, мінімальний імпорт газу із Росії був зафіксований 2018 року і становив 7,8 мільйона доларів, тобто менш як 3% від загальних поставок.
У 2021-2022 роках частка імпорту газу з РФ перевищила 20%, тоді як за шість місяців 2023 року сягнула 29,2%.
За даними Грузстату, найбільш помітним збільшення імпорту з РФ до Грузії було наприкінці минулого-початку цього року. Зокрема, у листопаді 2022 року імпорт російського газу становив 20,9 мільйона доларів (40% від загального імпорту), у грудні – 38 мільйонів доларів (45%), у січні та лютому 2023 року – 33,3 мільйона (37%) та 32,9 мільйона (39%) доларів відповідно.
Загальна вартість російського газу, закупленого у період з січня до червня цього року, перевищила 78 мільйонів доларів, що свідчить про ріст на 140% порівняно з першим півріччям минулого року.
Раніше голова Національної комісії з регулювання енергетики та водопостачання Грузії Давид Нарманія заявляв, що ріст імпорту не є тривожним і пов’язаний з транзитом газу до Вірменії.
Як повідомлялося, Державна енергетична компанія Аргентини Enarsa через санкції відмовилася приймати вантаж російського скрапленого природного газу (ЗПГ).