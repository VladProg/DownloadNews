Президент РФ Володимир Путін продовжує покладатись на колишніх бойовиків ПВК «Вагнер» у просуванні інтересів і впливу Росії на Глобальному Півдні.

Про це у соцмережі Х повідомило Міністерство оборони Британії із посиланням на дані розвідки, передає Укрінформ.
Зазначається, що 29 вересня Путін зустрівся з колишнім начальником штабу групи «Вагнера» Андрієм Трошевим і доручив йому контролювати та створювати нові «добровольчі бойові загони». На зустрічі також був заступник міністра оборони РФ Юнус-Бек Євкуров, який нещодавно здійснив турне африканськими державами.
Британські аналітики зазначають, що багато "вагнерівців" вважають Трошева зрадником, бо саме він на початку літа активно агітував їх підписувати контракти з Міноборони, що підштовхнуло засновника ПВК Євгенія Пригожина до заколоту в червні.
У британській розвідці вважають, що президентська підтримка Трошева і Євкурова засвідчує, що Росія продовжує використовувати добровольчі підрозділи та приватні військові компанії, а також планує майбутнє «Вагнера».
«Він (Путін – ред.) готовий спиратися на досвід ветеранів, які можуть продемонструвати свою лояльність державі та постійну участь у Глобальному Півдні, але, ймовірно, під більшим наглядом з боку Кремля», - зазначили британські аналітики.
Як повідомлялося, раніше у Міноборони Британії відзначали, що впродовж останніх тижнів до сотні бійців, які раніше були пов’язані з ПВК «Вагнер», імовірно, почали передислоковуватися в Україну як поодинці, так і невеликими групами, воюючи на боці різних проросійських підрозділів.