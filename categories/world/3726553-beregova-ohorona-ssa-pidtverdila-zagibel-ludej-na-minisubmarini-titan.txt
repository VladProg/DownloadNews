Берегова охорона США офіційно підтвердила, що барокамера комерційної субмарини «Титан», яка досліджувала уламки пасажирського лайнера «Титанік», була знайдена розколотою на великій глибині, що свідчить про загибель екіпажу й пасажирів.

Про це заявив у четвер під час спеціального пресбрифінгу контрадмірал берегової охорони США Джон Маугер, передає власний кореспондент Укрінформу.
«Сьогодні вранці дистанційно керований апарат (ROV) із судна «Horizon Arctic» виявив хвостовий конус підводного апарату «Титан», приблизно в 1600 футах (близько 490 метрів – ред.) від носової частини «Титаніка» на дні моря»,- повідомив представник Берегової охорони США.
За його словами, після цього ROV виявив більше уламків, які належать субмарині «Титан».
«Після консультацій з експертами з об’єднаного командування встановлено, що уламки відповідають катастрофічній руйнації барокамери. Після такого визначення ми негайно повідомили родини»,- зазначив Маугер.
У цьому зв’язку він висловив співчуття родинам загиблих від імені Берегової охорони США і всього Об’єднаного командування.
Як повідомляв Укрінформ, у четвер пошукові команди виявили «поле уламків» на дні океану біля затонулого пасажирського лайнера «Титанік» туристичного човна «Титан». На той момент не було відомо, чи залишилась цілою барокамера, де перебували пасажири.