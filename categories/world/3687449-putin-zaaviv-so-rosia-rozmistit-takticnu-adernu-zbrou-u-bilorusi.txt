росія має намір розмістити на території білорусі тактичну ядерну зброю.

Про це заявив у інтерв'ю на російському ТБ президент рф володимир путін, передає Укрінформ із посиланням на ВВС.
За словами путіна, приводом для цього стало рішення Великої Британії передати Україні снаряди зі збідненим ураном.
“Але навіть поза контекстом цих подій олександр григорович лукашенко давно порушує питання про розміщення на території білорусі російської тактичної ядерної зброї”, - сказав путін.
Він заявив, що росія вже "допомогла переобладнати" кілька білоруських військових літаків для застосування тактичної ядерної зброї та передала мінську ракетні комплекси “Іскандер”, які можуть нести такі заряди.
Крім того, президент росії сказав, що на території білорусі до 1 липня буде завершено спорудження сховища для тактичної ядерної зброї.
Як повідомлялося, цього тижня державний міністр Міністерства оборони Великої Британії баронеса Аннабель Голді заявила, що Лондон передасть Україні бронебійні снаряди зі збідненим ураном.
путін засудив плани Британії відправити такі снаряди в Україну, говорячи про нібито «ядерний компонент», і попередив про помсту.
Натомість Велика Британія звинуватила президента рф у навмисному поширенні неправдивої інформації про рішення Лондона. При цьому зазначалося, що снаряди зі збідненим ураном не мають жодного стосунку до ядерних озброєнь і призначені для боротьби з важкою технікою. До того ж, боєприпаси зі збідненим ураном є на озброєнні самої росії.