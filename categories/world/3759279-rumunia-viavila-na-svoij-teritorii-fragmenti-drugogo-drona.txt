Міністерство оборони Румунії заявило у суботу, що нові фрагменти безпілотника, подібного до тих, які використовували російські військові, були знайдені на території країни. Президент Клаус Йоганніс заявив, що це свідчить про неприйнятне порушення румунського повітряного простору.

Як передає Укрінформ, про це повідомляє Reuters.
«Ідентифікація румунською владою на території Румунії поблизу кордону з Україною нових фрагментів безпілотника… свідчить про неприйнятне порушення повітряного простору Румунії, країни НАТО, з реальними ризиками для безпеки румунських громадян у цьому районі», – сказав Йоганніс.
У своїй заяві лідер Румунії зазначив, що він повідомив генсека НАТО Єнса Столтенберга про виявлені фрагменти другого БпЛА, що впав на території Румунії цього тижня, і що генсек підтвердив повну солідарність Альянсу із Румунією.
Йоганніс також «рішуче засудив» падіння російських безпілотників, спричинене нападами Росії на українські дунайські порти.
Нагадаємо, 6 вересня в Румунії повідомили, що знайшли на своїй території уламки, ймовірно, дрона. Уламки знайшли на березі Дунаю неподалік села Чаталча. Наразі експерти з'ясовують їхнє походження та час, коли вони потрапили до Румунії.
Раніше українська влада заявила, що має докази того, що в ніч на 4 вересня російський дрон впав і вибухнув на території Румунії. Міністерство оборони Румунії та румунський президент спростували цю інформацію.
Міністр закордонних справ Дмитро Кулеба заявив, що Україна має фотодокази падіння дронів типу Shahed на території Румунії під час масованої повітряної атаки Російської Федерації проти Української держави в ніч із 3 на 4 вересня.
Після цього президент Румунії Клаус Йоганніс зажадав провести ретельне розслідування та встановити, якій країні належать знайдені поблизу кордону з Україною уламки, які можуть бути уламками дрона, що впав. Як підкреслив Йоганніс, якщо виявиться, що це уламки російського дрону, «це - серйозне порушення суверенітету і територіальної цілісності країни-члена НАТО».