Поліція затримала колишнього посадовця Білого дому Стюарта Селдовіца, який працював за каденції президента Барака Обами. Його звинувачують у висловлюванні антимусульманських образ щодо продавця їжі у Нью-Йорку.

Як передає Укрінформ, про це повідомляє CNN.
Колишнього чиновника Ради національної безпеки часів Обами заарештували після того, як у соціальних мережах поширилися відеозаписи, як він висловлює ненависть та ісламофобію щодо співробітника кіоску з продуктами у Нью-Йорку, повідомили в місцевій поліції.
64-річного Селдовіца затримали за попередніми звинуваченнями у злочинах на ґрунті ненависті, переслідуванні, домаганнях тощо. Наразі невідомо, за якими статтями його судитимуть.
На відео, які поширилися в соцмережах, видно, як Селдовіц спілкується з продавцем біля кіоску з шаурмою. На відео колишній чиновник висміював іслам, кепкував з чоловіка щодо його статусу громадянина та звинувачував його у підтримці палестинського угруповання ХАМАС.
"Ви підтримуєте вбивство маленьких дітей", — сказав Селдовіц продавцю їжі. Той відповів експосадовцю: "Ви вбиваєте дітей, а не я".
Селдовіц на це сказав: "Якби ми вбили 4000 палестинських дітей, знаєте що? Цього було недостатньо!"
Виправдовуючи себе, Селдовіц стверджував, що продавець спровокував його, висловивши підтримку ХАМАС.
Управління поліції Нью-Йорка повідомило CNN, що їм відомо про це відео, а місцевий дільничний персонал "стежить за ситуацією".
Як повідомляв Укрінформ, раніше президент США Джо Байден у спеціальному зверненні до народу заявив, що терористичну організацію Хамас та президента Росії Володимира Путіна об’єднує спільне прагнення знищити сусідній демократичний режим.
“ХАМАС та Путін представляють різні загрози, але у них є дещо спільне: вони обидвоє хочуть повністю знищити сусідню демократію”, - сказав Байден.
Фото: Insider Paper