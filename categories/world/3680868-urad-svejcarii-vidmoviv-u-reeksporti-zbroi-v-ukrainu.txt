Уряд Швейцарії заявив, що не змінюватиме своєї політики щодо заборони передачі зброї швейцарського виробництва третім країнам, попри тиск з боку європейських країн щодо її експорту в Україну.

Про це повідомляє Reuters, передає Укрінформ.
“Федеральна рада віддана цінностям нейтралітету Швейцарії та продовжуватиме працювати над забезпечення реалізації переваг нейтралітету”, - йдеться у заяві уряду.
Заклики до Швейцарії припинити багатовікову традицію нейтральності зростають як усередині країни, так і за її межами після початку повномасштабного вторгнення рф в Україну.
У січні два парламентські комітети у Швейцарії рекомендували пом’якшити правила. Однак після засідання 10 березня уряд відхилив цей заклик.
При цьому він заявив, що стежитиме за дебатами та зробить додаткову заяву, “якщо буде потрібно”.
Зазначається, що від початку повномасштабного вторгнення Швейцарія отримувала запити від Німеччини, Данії та Іспанії щодо реекспорту швейцарського озброєння в Україну, але всі вони були відхилені.
Проте країна прийняла санкції ЄС та неодноразово закликала до виведення російських військ з України.
Як повідомляв Укрінформ, близько 50% швейцарців підтримують передання Україні третіми країнами боєприпасів швейцарського виробництва.