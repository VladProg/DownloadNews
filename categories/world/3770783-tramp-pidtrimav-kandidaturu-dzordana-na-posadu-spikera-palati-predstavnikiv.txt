Колишній президент США Дональд Трамп підтримав кандидатуру конгресмена від штату Огайо Джима Джордана на посаду спікера Палати представників.

Як передає Укрінформ, про це повідомляє NTD.
«Колишній президент Дональд Трамп підтримав кандидатуру Джима Джордана (штат Огайо) на посаду наступного спікера Палати представників», - йдеться у повідомленні.
Раніше повідомлялося, що Джордан, голова юридичного комітету Палати представників, вважається фаворитом серед республіканців.
Джордан був першим, хто офіційно оголосив про намір стати наступником конгресмена Кевіна Маккарті.
Трамп похвалив Джордана у дописі на своїй платформі соціальних мереж Truth Social.
«Конгресмен Джим Джордан зараз є головою юридичного комітету Палати представників. Як президент, я мав честь вручити Джиму найвищу цивільну нагороду нашої країни — президентську медаль Свободи. Спорт так багато чого навчив його, а Джим був майстром!» – написав колишній президент США.
Як повідомлялося, 3 жовтня Палата представників Конгресу США проголосувала за усунення конгресмена Кевіна Маккарті з посади спікера з результатами 216 - за та 210 - проти. Клопотання про відставку спікера Кевіна Маккарті вніс його однопартієць, представник крайнього правого крила республіканців, конгресмен від штату Флорида Мет Гейтс. Проти звільнення голосувала більшість республіканців, окрім 8-ми представників крайнього правого крила цієї партії, які, власне, й вимагали звільнити спікера. Їхні голоси посилила більшість демократів, які партійною лінією підтримали звільнення республіканського спікера.
Необхідність обрати нового спікера Палати представників США відтерміновує розгляд 12-ти законопроєктів про видатки для фінансування уряду США на наступний рік, а також ймовірний розгляд додаткового фінансування для України.
Фото: ZUMAPRESS.com