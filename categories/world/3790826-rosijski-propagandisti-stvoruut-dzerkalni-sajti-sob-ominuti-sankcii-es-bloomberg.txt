Європейський Союз після вторгнення РФ в Україну наклав санкції на російські пропагандистські ЗМІ - RT і Sputnik, які підтримуються державою, проте пропагандисти намагаються знаходити способи, щоб оминути обмеження.

Про це повідомляє Bloomberg, передає Укрінформ.
Як зазначається, ЄС запровадив санкції проти RT 2 березня 2022 року, заборонивши його контент і призупинивши мовлення на території Союзу. Рішення обгрунтовувалося тим, що Росія "веде систематичну міжнародну кампанію дезінформації, маніпулювання інформацією та перекручування фактів з метою посилення дестабілізації". Та після закриття офісів RT у Франції та Німеччині Росія шукає різні способи оминути санкції, зауважує видання.
Зараз сайт RT недоступний у ЄС, проте є кілька дзеркальних сайтів, де викладають той самий пропагандистський контент. Один із них, згідно з каталогом реєстрації доменів WHOIS, був зареєстрований усього через три дні після оголошення санкцій ліцензіатом RT, АНО "Телекомпанія "Новости". За даними дослідницької групи Reset, загалом RT використовує для пропаганди в ЄС 19 таких сайтів.
У статті зазначається, що Sputnik також працює через дзеркальні сайти.
Єврокомісар Віра Йоурова, яка відповідає за боротьбу з дезінформацією в ЄС, заявляє, що Європейська комісія знає про дзеркальні сайти і працює з країнами-членами з метою ефективного застосування санкцій.
Контент RT поширюється багатьма мовами на різних платформах, і його видалення потребує постійної пильності. Хоча YouTube видаляє акаунти підсанкційних ЗМІ, трансляції RT все ще регулярно перепощують, експерти називають це нескінченною грою в "убити крота", зазначається у статті.
За словами латвійського дипломата Байби Браже, яка до червня була помічником генерального секретаря НАТО з питань публічної дипломатії, Росія продовжує використовувати "регулярні масовані дезінформаційні операції в різних країнах, щоб вплинути на результати виборів і поставити під сумнів їхню чесність".
"Росія приділяє значну увагу нетрадиційним методам ведення війни. Будь-яка західна країна, а також політичні, культурні лідери, журналісти і впливові особи мають знати, що російська воєнна доктрина включає в себе інтерес до них", - сказала Браже.
Як повідомляв Укрінформ, у ЄС назвали соцмережу X найбільшим джерелом російської дезінформації.
Фото: Misha Friedman/Getty Images