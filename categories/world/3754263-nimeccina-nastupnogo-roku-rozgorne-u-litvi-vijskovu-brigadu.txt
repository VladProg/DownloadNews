На початку наступного року Німеччина розпочне розгортати у Литві свою військову бригаду.

Як повідомляє кореспондент Укрінформу, про це заявив начальник штабу оборони Німеччини Карстен Бреуер, пише литовський громадський мовник LRT.

“До кінця цього кварталу у нас буде дорожня карта. Я переконаний, що на початку 2024-го року ми перейдемо у етап втілення”, - розповів Бреуер.

За його словами, ця дорожня карта буде “дуже амбітною” й увесь процес планування завершиться до кінця цього року.
“Наша спільна робоча група працює заради тісної координації між Литвою та Німеччиною. Належить обговорити багато складних тем, утім ми зможемо дотриматися нашого графіку”, - наголосив генерал.

Бреуер додав, що остаточне рішення на постійній основі розмістити у Литві німецьку військову бригаду було ухвалене два місяці тому.
“Не існує інструкцій щодо того, як це втілити, тож нам треба заглибитися у деталі й зробити все з нуля”, - зазначив він.

Нагадаємо: Німеччина з 2017-го року очолює багатонаціональний батальйон у Литві з метою стримування можливої агресії Росії на членів НАТО. Рішення розгорнути у країні бригаду означає щонайменше подвоєння кількості німецьких військових у Литві.
Фото: Bundeswehr