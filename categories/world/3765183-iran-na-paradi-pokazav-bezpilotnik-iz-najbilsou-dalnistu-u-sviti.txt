Іран під час п'ятничного параду представив дрон із «найбільшою дальністю», а також балістичні та гіперзвукові ракети.

Про це повідомляє Daily Sabah, передає Укрінформ.
Парад, приурочений до 43-ї річниці війни з Іраком, транслювався у прямому ефірі. На ньому було презентовано безпілотники Mohajer, Shahed і Arash.

У серпні Іран заявив про створення передового БпЛА Mohajer-10. Він має дальність польоту 2000 кілометрів і може перебувати у повітрі до 24 годин. Корисне навантаження безпілотника може досягати 300 кілограмів, що удвічі перевищує потужність безпілотника Mohajer-6.
Як повідомлялося, у США звинуватили Іран у наданні Росії дронів Mohajer-6 для їх використання у війні проти України. Тегеран це заперечує.
Директор ізраїльської розвідки "Моссад" Давід Барнеа заявляв, що Іран має намір передати Росії ракети малої та великої дальності крім БпЛА.