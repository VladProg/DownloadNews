На кортеж чеченських автомобілів з російськими номерами, який перебував на території Грузії з 22 травня по 3 червня, було накладено близько 40 штрафів за порушення правил дорожнього руху на загальну суму приблизно 3 тис. дол.

Як передає Укрінформ, про це повідомляє видання Новости-Грузия.
У ці вихідні до соціальних мереж потрапили фото- та відеокадри кортежу чорних автомобілів з російськими номерами, які раніше були помічені на сторінці чеченського бізнесмена Асламбека Ахметханова в Інстаграмі. Грузинські ЗМІ називають його людиною з найближчого оточення Рамзана Кадирова, яка пов’язана із кримінальним світом.

Як зазначає видання, на машини було накладено велику кількість штрафів за час перебування у країні. Лише на одну автівку припало 13 штрафів за порушення правил дорожнього руху. Загалом ЗМІ, із посиланням на дані МВС Грузії, нарахували близько 40 штрафів за аналогічні порушення для всього кортежу на суму близько 3 тис. дол.
Судячи з дат порушень, які зафіксовані в документах, чеченські автомобілі перебували у Грузії з 22 травня до 3 червня. Водночас у МВС та Службі держбезпеки Грузії жодних коментарів щодо штрафів та того, чий кортеж був у країні у вказаний період, надано не було.
В грузинській опозиції говорять «про підрив безпеки країни» і про те, що влада приховує особи тих, хто був у чорних машинах. «З кадрів, які потрапили до соцмереж, можна зробити висновок, що кортеж роз’їжджав Грузією кілька днів, «гості» зупинялися у Тбілісі та Батумі, також були помічені у Натахтарі», – йдеться у повідомленні.
Третього червня машини виїхали з Грузії на територію Туреччини.
У партії «Грузинська мрія» заявили, що гості не порушували закон про окупацію, тому не було причин не впускати їх до країни.
Віцеспікер парламенту країни Гія Вольський заявив, що не можна безпідставно називати групу з Чечні диверсантами та «кадирівцями», і запевнив, що візит невизначених осіб не загрожує безпеці. Проте він згадав у контексті скандалу про «людей Кадирова в Грузії» відправленого у відставку мера Грозного, але конкретного імені не назвав.
«Охрестити відправленого у відставку мера міста Грозний і бізнесмена, у якого є конкретний фінансовий ресурс, «кадирівцями» і звинувачувати в тому, що вони в’їхали в Грузію з метою вдатися до диверсії, неправильно», – відповів опозиції Вольський.
Як повідомляв Укрінформ, Кремль хоче замінити «вагнерівців» на кадирівців у війні проти України.