Європейська комісія надала дозвіл на використання нової вакцини проти коронавірусу виробництва BioNTech-Pfizer.

Про це повідомляється на сайті Єврокомісії, передає Укрінформ.
«Європейська Комісія сьогодні дала дозвіл для адаптованої вакцини проти COVID-19, Comirnaty XBB.1.5, що була розроблена BioNTech-Pfizer... Це вже третя адаптація цієї вакцини для відповіді на нові варіанти COVID-19», - йдеться у повідомленні.
Препарат дозволено для застосування з метою вакцинації дорослих, підлітків та дітей віком від 6 місяців. Відповідно до рекомендацій Європейського агентства з лікарських засобів та Європейського центру з профілактики та контролю захворюваності, дорослі та діти у віці від 5 років, які потребують вакцинації, мають отримати одну дозу, незалежно від їх попередньої історії вакцинації проти COVID-19.
Згідно з висновкои ECDC-EMA, BioNTech-Pfizer адаптувала свою вакцину для протидії штаму XBB.1.5 Омікрон. Також очікується, що препарат посилить імунітет проти домінуючих і нових варіантів коронавірусу.
Єврокомісія надала дозвіл на використання вакцини за прискореною процедурою, щоб надати країнам-членам час підготуватися перед початком компанії вакцинації восени та взимку.
«COVID-19 буде з'являтися паралельно із сезонними застудними захворюваннями під час осінньо-зимнього періоду, тож маємо бути до цього готовими. Ця потенційна подвійна загроза наражає на підвищений ризик уразливих людей... Вакцинація залишається найбільш ефективним інструментом для протидії вірусу, тож я закликаю всіх, особливо найбільш вразливих категорії людей, керуватися науковими рекомендаціями та зробити щеплення якнайшвидше», - заявила єврокомісар з питань охорони здоров’я Стелла Кіріакідес.
Як повідомлялося, з 1 липня 2023 року уряд України скасував карантин, який був встановлений з метою запобігання поширенню COVID-19. За інформацією Міністерства охорони здоров'я, на території України циркулює 14 штамів COVID-19.