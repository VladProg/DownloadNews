Слідчий комітет Росії висунув обвинувачення журналістці Татаро-башкирської служби Радіо Вільна Європа/Радіо Свобода Алсу Курмашевій за кримінальною статтею про невиконання обов’язку зареєструватися так званим іноземним агентом.

Про це повідомляє проєкт Радіо Свобода «Ідель.Реалії», передає Укрінформ.
Журналістку обвинувачують за третьою частиною статті 330.1 Кримінального кодексу РФ. У ній йдеться про реєстрацію іноагентів, які здійснюють «цілеспрямований збір відомостей у галузі військової, військово-технічної діяльності Росії», котрі при їх отриманні іноземними джерелами «можуть бути використані проти безпеки країни».
Російське слідство вважає, що журналістка мала сама надати документи для включення її до реєстру іноагентів. Міністерство юстиції Росії її до списку не вносило.
Це перша кримінальна справа за цією статтею у Росії, яку порушили проти журналіста. Курмашева провину не визнає.
На початку тижня журналістку заарештували на час слідства - до 5 грудня.
Алсу Курмашева – громадянка США та Росії, живе у Празі з чоловіком та двома дітьми. До Росії вона приїхала 20 травня через сімейні обставини. 2 червня її затримали в аеропорту Казані, коли вона чекала рейсу, щоб повернутись у Чехію. У неї вилучили американський і російський паспорти. Курмашева була оштрафована за невиконання вимоги про реєстрацію американського громадянства у російських органах влади. 18 жовтня оголосили про нове обвинувачення на її адресу.
Курмашова багато років пише про проблеми національних меншин у Татарстані та Башкортостані. Вона розповідає про громадянські ініціативи, спрямовані на захист і збереження татарської мови та татарської культури перед дедалі більшим тиском російської влади на населення республік Поволжя.
Як повідомлялося, з 2012 року в Росії діє законодавство про іноземних агентів. Воно використовується для покарання послідовних критиків влади, які отримують зароблені кошти з-за кордону або вважаються особами, що "перебувають під іноземним впливом". Таким "впливом" російська влада вважає, зокрема, співпрацю з групами громадянського суспільства та засобами масової інформації, незалежними журналістами та активістами.
Радіо Вільна Європа/Радіо Свобода та її редакції внесено міністерством юстиції Росії до списків "іноземних агентів" у 2017 році. РВЄ/РС ніколи не визнавала правочинність цього рішення.