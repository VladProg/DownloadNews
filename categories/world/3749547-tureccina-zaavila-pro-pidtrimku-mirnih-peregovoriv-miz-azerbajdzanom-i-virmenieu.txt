Туреччина рішуче підтримує мирні переговори між Азербайджаном і Вірменією, вважаючи, що нині існує історична можливість для досягнення всебічного миру та стабільності в регіоні.

Про це заявив постійний представник Туреччини в ООН Седат Онал, повідомляє Укрінформ з посиланням на Haber Türk.
“Ми віримо, що є історична можливість для всебічного миру, стабільності та співпраці в регіоні. З цією метою ми висловили нашу прихильність процесу повної нормалізації відносин з Вірменією та зробили кроки в цьому напрямку. Ми продовжуємо рішуче підтримувати мирні переговори між Азербайджаном і Вірменією”, - сказав він на засіданні Радбезу ООН.
За його словами, Туреччина стурбована “спробами Вірменії використовувати міжнародні платформи, включаючи РБ ООН, для озвучення своїх політичних претензій щодо Лачинського коридору”. Він зазначив, що в цьому питанні слід “брати до уваги законні інтереси Азербайджану та поважати його природні суверенні права”.
Ця заява прозвучала у відповідь на звинувачення Вірменії в тому, що Азербайджан не пропускає через Лачинський коридор гуманітарний конвой, перешкоджає доставці гумвантажу. Азербайджан ці звинувачення відкидає, називаючи дії Вірменії провокативними, спрямованими на підрив суверенітету та територіальної цілісності країни.
Як повідомлялося, раніше в ООН закликали забезпечити можливість для Червоного хреста та інших гуманітарних організацій доправляти гуманітарну допомогу в Нагірний Карабах всіма наявними маршрутами.
Раніше Республіка Вірменія звернулася до ООН з проханням провести екстрене засідання Ради безпеки ООН у зв'язку з погіршенням гуманітарної ситуації у Нагірному Карабаху "внаслідок вимушеної блокади".
Вірменія захопила Нагірний Карабах під час війни на початку 1990-х. Азербайджан повернув під свій контроль значну територію Нагірного Карабаху під час шеститижневого конфлікту у 2020-му році. Тоді ж Азербайджан, Вірменія та Москва підписали угоду про припинення вогню в Нагірному Карабаху. За цією угодою вірменська сторона втрачає значні території Нагірного Карабаху та всі окуповані райони навколо нього.
Також передбачено, що у Карабах вводять російські миротворчі війська на п'ять років з автоматичним продовженням терміну ще на п'ять років за згодою сторін. Вони займають лінію зіткнення. У Лачинському районі, відповідно до угоди, передбачено дію коридору шириною 5 км для зв'язку Карабаху з Вірменією, який будуть контролювати російські миротворці.
Фото: gettyimages.com