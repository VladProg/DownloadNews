Лідер Північної Кореї Кім Чен Ин та міністр оборони Росії Сергій Шойгу обговорили посилення військового співробітництва та обмінів між двома країнами.

Про це з посиланням на північнокорейське державне інформагентство KCNA повідомляє Yonhap, передає Укрінформ.
Як ідеться в повідомленні KCNA, під час суботньої зустрічі у Владивостоці Кім та Шойгу «обмінялися конструктивними думками щодо практичних питань, що виникають у подальшому зміцненні стратегічної і тактичної координації, співробітництва та взаємообміну між збройними силами двох країн, а також у сферах їх національної оборони та безпеки».
Деталі розмови та конкретні питання співпраці між військовими двох країн, щодо яких Кім і Шойгу домовлялися, не розкриваються.
Як повідомляв Укрінформ, лідер КНДР Кім Чен Ин перебуває з візитом у Росії. Він провів зустріч із президентом РФ Володимиром Путіним, відвідав авіазаводи у Комсомольську-на-Амурі, де будують російські винищувачі, та оглянув російські ядерні бомбардувальники і гіперзвукові ракети на аеродромі «Кневичі» поблизу Владивостока.
Раніше The New York Times із посиланням на джерела писало, що Путін хоче отримати від КНДР артилерійські снаряди та протитанкові ракети, а Кім Чен Ин - щоб Росія надала Північній Кореї передові технології для супутників і атомних підводних човнів. Окрім того, Кім шукає продовольчу допомогу для своєї країни. У Білому домі заявили, що Путін і Кім нещодавно обмінялися листами, а візит російського міністра оборони Шойгу до Пхеньяна у липні включав обговорення угоди про зброю.
США, Європейський Союз та інші країни закликають Північну Корею не надавати політичної або військової підтримки Росії у її неоімперіалістичній війні проти України.