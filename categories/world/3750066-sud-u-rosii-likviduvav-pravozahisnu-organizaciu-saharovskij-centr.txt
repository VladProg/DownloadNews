Московський міський суд ухвалив рішення про ліквідацію «Сахаровського центру», який працював з 1990 року.

Про це повідомляється на Телеграм-каналі московських судів, передає Укрінформ.
Засідання суду відбулося за позовом міністерства юстиції РФ щодо регіональної ГО «Громадська комісія зі збереження спадщини академіка Сахарова» (офіційна назва «Сахаровського центру»). Мін'юст вважав, що дії громадської організації, пов'язані з організаціями конференцій та виставок за межами регіону реєстрації - Москви, є «порушенням територіальної сфери діяльності».
Суд ухвалив рішення про ліквідацію Регіональної громадської організації «Громадська комісія зі збереження спадщини академіка Сахарова».
Центр Андрія Сахарова існує з 1990 року. Він був створений на основі комісії, яка працювала з метою збереження спадщини радянського правозахисника, дисидента та вченого-фізика Андрія Сахарова.
«Сахаровський центр» був оголошений у Росії «іноземним агентом», американський The Andrei Sakharov foundation - "небажаною організацією".