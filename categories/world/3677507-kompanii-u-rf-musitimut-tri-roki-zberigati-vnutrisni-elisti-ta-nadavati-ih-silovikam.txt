держдума рф 2 березня ухвалила у третьому, остаточному читанні зміни до закону про зв’язок, які зобов’язують компанії зберігати на серверах внутрішнє листування протягом трьох років.

Про це повідомляє Радіо Свобода, передає Укрінформ.
Ідеться про компанії з «внутрішньою інформаційною системою», як правило, це великий бізнес.
Закон стосується голосової інформації; текстових повідомлень працівників компаній; зображення, що пересилаються ними; аудіо- відео- та інші повідомлення.
Зазначається, що компанії також будуть зобов’язані надавати ці дані органам, які «здійснюють оперативно-розшукову діяльність або гарантування безпеки російської федерації».
Закон набере чинності з 1 вересня.
Як нагадує Радіо Свобода. раніше у росії зобов’язання зберігати дані про користувачів (також протягом трьох років) були законодавчо встановлені для операторів зв’язку. Ця норма поширювалася на весь інтернет-бізнес та стільникових операторів, а також на компанії, що володіють соціальними мережами.