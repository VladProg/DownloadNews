Рада ЄС сьогодні прийняла рішення поширити обмежувальні заходи на 7 осіб одразу за двома санкційними режимами: за дії, спрямовані на дестабілізацію, підрив або загрози суверенітету та незалежності Республіки Молдова, та за дії, спрямовані проти територіальної цілісності, суверенітету та незалежності України.

Як повідомляє Укрінформ, така інформація оприлюднена сьогодні на сайті Європейської Ради.
«Молдова є однією з країн, що є найбільш враженими наслідками російської злочинного вторгнення в Україну. Там мають місце серйозні, дедалі зростаючи та тривалі спроби дестабілізувати країну. Сьогоднішнє розширення санкційного переліку надсилає важливий політичний сигнал щодо підтримки Молдови з боку ЄС у поточному важкому контексті. Позиція ЄС залишається твердою: ми будемо продовжувати наступ на тих, хто проводить дестабілізацію нашого прямого сусідства», - заявив з цього приводу Високий представник ЄС Жозеп Боррель.
Прийнятий пакет призначений для впливу та чутливу внутрішню ситуацію в Молдові, пов’язану із спробами дестабілізувати країну, і водночас – проти певних громадян Молдови, що долучені до зусиль з підриву територіальної цілісності України та до підтримки російської агресивної війни.
До оновленого санкційного переліку увійшли громадяни Молдови і Росії, які були долучені до таких дестабілізуючих дій. Деякі з них були долучені до справи так званого «Банківського шахрайства», в результаті якого бюджет Молдови зазнав величезних втрат. Інші є причетними до дій, що скеровані з московського Кремля, та мають на меті організацію маніфестацій із застосуванням насильства, фінансування акцій непокори, протиправний вивіз капіталів та підтримку проєктів російського ФСБ. Двоє з осіб, на яких поширені санкції, були долучені до підтримки російських військ та до співпраці із російською окупаційною владою на захоплених територіях України.
На цих осіб поширюється заморожування фінансових активів, при цьому громадянам та компаніям Євросоюзу заборонено надавати цим особам будь-які фінансові ресурси. Водночас, ці особи підпадають під заборону на подорожі, що не дозволятиме їм в'їжджати на територію ЄС або перетинати її транзитом.
«Зусилля з дестабілізації Республіки Молдова помітно зросли з початку російської агресивної війни проти України, та являють пряму загрозу для стабільності та безпеки зовнішніх кордонів ЄС. ЄС залишається непохитним у підтримці Молдови, її стійкості, безпеки, стабільності, економіки та енергопостачання перед фактом дестабілізуючих дій з боку зовнішніх акторів», - йдеться у повідомленні.
Як вже повідомлялося, завтра Президент Європейської Комісії Урсула фон дер Ляєн та Високий представник ЄС Жозеп Боррель відбудуть до Кишинева, де зустрінуться з Президентом Республіки Молдова Маєю Санду та іншими офіційними особами. В цей же день, 31 травня, Жозеп Боррель офіційно презентує нову допоміжну цивільну місію ЄС для Молдови. 1-го червня в столиці країни відбудеться 2-га зустріч Європейської політичної спільноти.