Ядерні погрози, що лунають із кремля, не вплинуть на рішучість держав "Групи семи" продовжувати підтримку України.

Як повідомляє кореспондент Укрінформу, про це йдеться у спільній заяві Канади, Франції, Німеччини, Японії, Італії, Великої Британії, США та ЄС.
“Ми повторюємо своє засудження російської безвідповідальної ядерної риторики. Вона не відволікатиме й не відраджуватиме нас від підтримки України протягом усього необхідного часу”, - заявили країни G7.
Вони також пообіцяли й надалі посилювати й розширяти санкції проти прибічників режиму путіна. “Ми продовжимо накладати економічні покарання на росію, а також на фізичних та юридичних осіб як всередині країни, так і за її межами, які надають політичну чи економічну підтримку порушенням міжнародного права”, - наголосили підписанти заяви.
Члени G7 також стверджують, що “непохитні у підтримці права України на захист від російської агресивної війни та її безсумнівного права на повернення усіх територій”.
У заяві також зазначається, що “росія мусить негайно припинити свою агресивну війну, вивести з України усі війська та техніку й поважати суверенітет, незалежність та територіальну цілісність України в межах її міжнародно визнаних кордонів".
"Ми підтверджуємо, що Донецька, Луганська, Херсонська та Запорізька області, а також Крим - невід’ємні складові України”, - стверджується у документі.
Як повідомляв Укрінформ, президент рф володимир путін у посланні федеральним зборам 21 лютого заявив, що росія призупиняє участь у Договорі про скорочення стратегічних наступальних озброєнь (ДСНО).
США та росія підписали договір у 2010 році. Згідно з його умовами, кожна зі сторін скорочує свої стратегічні наступальні озброєння таким чином, щоб через сім років після набуття чинності документом і надалі їх сумарні кількості не перевищували 700 розгорнутих міжконтинентальних балістичних ракет (МБР), балістичних ракет підводних човнів (БРПЛ) та важких бомбардувальників (ВБ), 1550 боєзарядів на них, 800 розгорнутих і нерозгорнутих пускових установок МБР, БРПЧ і ВБ. Дія договору, розрахована на 10 років, закінчувалася 5 лютого 2021 року, проте документ передбачає можливість продовження за обопільною згодою сторін. У лютому 2021 року Вашингтон і москва продовжили угоду на максимально можливі п'ять років.
3 лютого у НАТО заявили, що росія не виконала умов Договору про скорочення стратегічних наступальних озброєнь і закликали москву відновити інспекції ядерних арсеналів.