Розслідувачі виявили у Туреччині 71-метрову супер'яхту Victoria, яка може бути пов'язана з президентом РФ Володимиром Путіним та його оточенням.

Про це йдеться у розслідуванні на сайті центру «Досьє» (проєкт російського політемігранта Михайла Ходорковського), передає Укрінформ.
Як зазначається, 71-метрова яхта Victoria є флагманом чорноморської флотилії Путіна. Судно добудували у 2019 році на військовому заводі «Севмаш» разом із човном Graceful. 21 жовтня Victoria вийшла з Сочі і через два дні пришвартувалась на захід від верфі у Стамбулі. Вранці 25 жовтня судно перемістилось у доки, вимкнуло передавач (AIS) і не відображалося на картах профільних сервісів.
Вартість Victoria, зазначена у митній декларації у 2019 році, становить 50,1 млн доларів.
Розслідувачі зазначають, що будівництво судна спонсорували бізнесмен Сергій Маслов і його структури. За словами двох співрозмовників «Досьє», знайомих із перебігом робіт, Victoria призначалася для Путіна, однак яхту зареєстрували на компанію наближеного до нього Геннадія Тимченка.
«Досьє» зазначає, що прямих документальних доказів того, що судно пов'язане з Путіним, немає. Проте журналісти вважають непрямими підтвердженнями цього спеціально підібраний екіпаж, маршрут корабля, що пролягає поряд із палацом Путіна, формального власника та історію її будівництва. Крім того, у Victoria той самий агент, що й у заарештованої яхти Scheherazade.
Як повідомляв Укрінформ, команда Олексія Навального раніше опублікувала розслідування про наддорогу яхту, оформлену на одного з друзів президента РФ Володимира Путіна. Судно Graceful має 82 метри завдовжки й оцінюється у приблизно 100 мільйонів доларів.
Розслідувачі повідомляють, що в 2022 році яхта Graceful проходила плановий ремонт на корабельні у Гамбурзі, але 19 січня власники верфі отримали вимогу терміново відправити судно до Росії, хоча за планом ремонт мав тривати ще рік. Вони припускають, що у такий спосіб яхту намагалися убезпечити від арешту після 24 лютого 2022 року.
Фото: MarineTraffic