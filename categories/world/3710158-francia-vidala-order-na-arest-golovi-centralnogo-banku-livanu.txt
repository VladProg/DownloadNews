Французький суд сьогодні видав міжнародний ордер на арешт голови центрального банку Лівану Ріада Саламеха.

Як передає Укрінформ, про це повідомляє Naharnet.
Раніше Саламех не з'явився на допит до французьких слідчих, які підозрюють його у шахрайстві задля накопичення значних фінансових активів по всій Європі.
Судова команда з Франції, Німеччини та Люксембургу проводить розслідування низки фінансових злочинів, серед яких незаконне збагачення та ймовірне відмивання 330 мільйонів доларів, до чого вважають причетним Саламеха.
72-річний Саламех, який обіймає свою посаду майже 30 років, неодноразово заперечував усі обвинувачення на свою адресу.
Він наполягає на тому, що його статки пов’язані з його попередньою роботою інвестиційним банкіром у компанії Merrill Lynch, успадкованим майном та інвестиціями.