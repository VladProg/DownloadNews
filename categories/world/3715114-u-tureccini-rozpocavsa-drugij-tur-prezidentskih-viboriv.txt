У Туреччині у неділю, 28 травня, проходить другий тур президентських виборів, о 8-ій ранку відкрилися виборчі дільниці.

Виборці обиратимуть поміж двох кандидатів - чинним президентом Реджепом Тайїпом Ердоганом та лідером опозиції Кемалем Киличдароглу, повідомляє кореспондент Укрінформу.
Право голосу в країні мають 60 мільйонів 721 тисячі 745 громадян
Відучора з 18.00 в країні набуло чинності обмеження свободи політичної агітації кандидатів. До 18.00 сьогодні засобам масової інформації заборонено публікувати новини, прогнози та коментарі щодо виборів і їх результатів. Лише Вища виборча комісія зможе оприлюднювати новини та пресрелізи про перебіг виборів з 18.00 до 21.00. Після цього часу всі обмеження для ЗМІ будуть зняті.
Як повідомляв Укрінформ, у першому турі президентських виборів у Туреччині Ердоган набрав 49,52%, Киличдароглу 44,88%, лідер Альянсу предків Сінан Оган - 5,17%. Останній підтримав у другому турі кандидатуру Ердогана.