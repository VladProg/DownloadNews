Американець був затриманий у Північній Кореї після того, як перетнув міжкорейський кордон без дозволу.

Як передає Укрінформ, про це повідомляє ABC News.
Зазначається, що затриманий чоловік брав участь у екскурсії до спільної зони безпеки (JSA) у Панмунджомі, прикордонному селі в демілітаризованій зоні, що розділяє дві Кореї, де військові з обох сторін стоять на варті.
Південнокорейські ЗМІ з посиланням на армію Південної Кореї повідомили, що затриманий є солдатом армії США.
За даними командування ООН, громадянин США під час ознайомчого туру до JSA без дозволу перетнув військову демаркаційну лінію в Корейській Народно-Демократичній Республіці (КНДР).
«Ми вважаємо, що він зараз перебуває під вартою у КНДР та працюємо з нашими колегами з (Народної армії Північної Кореї - ред.), щоб вирішити цей інцидент», - наголосили в командуванні.
Як зазначається, випадки перебігу американців або південнокорейців до Північної Кореї рідкісні, натомість понад 30 000 північнокорейців втекли до Південної Кореї, щоб уникнути політичного гніту та економічних труднощів, за період після закінчення Корейської війни 1950-53 років.
Як повідомляв Укрінформ, речник Міністерства оборони Чон Ха Кю заявив, що Південна Корея продовжуватиме надавати Україні виключно гуманітарну допомогу та нелетальне військове обладнання і спорядження для підтримки її боротьби з агресією Росії.