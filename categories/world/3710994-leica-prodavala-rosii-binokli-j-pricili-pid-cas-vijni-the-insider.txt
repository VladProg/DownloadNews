Німецький виробник фотоапаратів Leica Camera AG після початку повномасштабної російсько-української війни продовжив продавати Росії товари подвійного призначення, в тому числі біноклі та приціли.

Як передає Укрінформ, про це повідомило видання The Insider.
Попри публічну обіцянку припинити імпорт в Росію, компанія не лише продовжила постачання товарів, а й почала експортувати туди біноклі з лазерним далекоміром та приціли нічного бачення.
Російське ТОВ "Лейка Камера Раша" (зараз – ТОВ "Вечірня зірка"), яке на 99% належить Leica Camera Austria GmbH, протягом 2022 року подало три митні декларації на ввезення біноклів та прицілів. Такі декларації отримують для оформлення першої партії товару, вони діють протягом кількох років.
При цьому Leica не порушувала санкції: Європейський Союз заборонив експорт до Росії біноклів та прицілів нічного бачення лише у десятому пакеті санкцій, за рік після початку війни, 25 лютого 2023 року.
Інший підрозділ Leica – швейцарська Leica Geosystems – через треті країни фактично постачає агресору лазерні далекоміри та нівеліри. Такі прилади можуть використовуватися для корегування артилерійського вогню.
Усього з травня по квітень 2023 року російські імпортери (Геооптик, Геоспектр, Русгеоком, Профприлад, ЦПІ) оформили 24 декларації на продукцію Leica Geosystems AG, завізши її через китайських і турецьких посередників. Низка цих компаній раніше виступала постачальником Міністерства оборони та силових відомств РФ.
Як повідомлялося напередодні, країни ЄС допоможуть вийти з Росії своїм компаніям, що можуть потрапити до санкційних списків через причетність до фінансування війни Росії проти України.
Так до 11 пакета санкцій можуть додати ще 100 компаній та осіб.
З початку війни Європейський Союз заморозив активи понад 1 600 російських фізичних та юридичних осіб.