Сайт риксдагу Швеції зазнав кібератаки.

Про це повідомляє Reuters, передає Укрінформ.
«Аналіз показує, що це DoS-атака (атака на відмову в обслуговуванні – ред.). Зараз сайт може працювати повільно, і проглядати наші вебтрансляції може бути складно», - сказав речник парламенту.
За його словами, нині триває робота з відновлення послуг на сайті. Наразі неможливо сказати, коли сайт знову функціонуватиме у звичайному режимі.
Як повідомлялося, раніше на урядові сайти європейських країн неодноразово здійснювали кібератаки російські хакери. Зокрема, на початку квітня на сайт парламенту Фінляндії було здійснено DoS-атаку.
Президент Володимир Зеленський у середу, 3 травня, прибув із візитом до Фінляндії, де проведе переговори з фінським колегою та візьме участь у саміті Україна – Північна Європа. Також на полях саміту глава держави проведе окремі двосторонні зустрічі з прем'єр-міністрами Данії, Ісландії, Норвегії та Швеції.