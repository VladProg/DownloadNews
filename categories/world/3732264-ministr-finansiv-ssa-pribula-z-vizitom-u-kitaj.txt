Міністр фінансів США Джанет Єллен прибула до Пекіна з чотириденним візитом, що, як очікується, буде зосереджений на налагодженні зв’язків між двома найбільшими економіками світу.

Про це повідомляє Reuters, передає Укрінформ.
Очікується, що Єллен повідомить своїм китайським колегам, що Вашингтон не прагне роз’єднати дві економіки, залишаючи за собою можливості захищати права людини та інтереси національної безпеки США.
Попри те, що серйозних проривів під час візиту не очікується, американські офіційні особи кажуть, що Єллен намагатиметься встановити нові лінії зв’язку та координації з економічних питань.
Окрему увагу китайської сторони глава Мінфіну США планує привернути до неприйнятності надання Пекіном військової допомоги Москві та наслідків такого кроку для Китаю, хоча Пекін категорично відкидає ймовірність цього.
Єллен приїхала у Китай через кілька тижнів після візиту держсекретаря Ентоні Блінкена, під час якого сторони досягли згоди, що взаємне суперництво не повинно перерости у збройний конфлікт на тлі заморожування зв’язків між їхніми військовими.
Обидва візити вважаються критично важливими для покращення комунікації між Вашингтоном і Пекіном після того, як американські військові збили над Сполученими Штатами китайську повітряну кулю.
Вони відбуваються напередодні ймовірної зустрічі між Джо Байденом і Сі Цзіньпіном під час саміту Азійсько-Тихоокеанського економічного співробітництва, запланованого на листопад у Сан-Франциско.
Хоча Пекін прагне розширення діалогу для покращення економічних зв’язків, він визнав, що обидві країни поставили питання власної національної безпеки вище економічної взаємодії.
Китайські аналітики у коментарях державним ЗМІ зазначили, що квітнева промова Єллен, яка назвала забезпечення інтересів національної безпеки США та їхніх союзників головним напрямком економічної політики Вашингтона на китайському напрямку, не вселяє оптимізму щодо візиту.
Професор міжнародних відносин Нанкінського університету Чжу Фен сказав, що акцент Єллен на національній безпеці може означати, що США навряд чи мають намір зупинити економічний і технологічний тиск на Китай.
Як повідомляв Укрінформ, напередодні візиту Єллен офіційний Пекін заявив, що обмежує експорт продуктів, що містять галій і германій - метали, критично важливі для високопродуктивних мікросхем, станцій 5G-зв’язку і сонячних батарей.
Фото: Mark Schiefelbein