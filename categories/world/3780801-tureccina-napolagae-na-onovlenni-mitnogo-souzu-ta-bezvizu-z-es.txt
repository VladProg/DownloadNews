Головними пріоритетними напрямками Туреччини у співпраці з ЄС на сьогодні є оновлення Митного союзу та лібералізація візового режиму для турецьких громадян.

Про це міністр закордонних справ Туреччини Хакан Фідан сказав на зустрічі з головою представництва ЄС у Туреччині Ніколаусом Майєр-Ландрутом та послами країн ЄС, повідомляє Укрінформ із посиланням на Milliyet.
“Оновлення Митного союзу та лібералізація візового режиму для наших громадян є нашими головними пріоритетними напрямками. ЄС має докласти щирих зусиль для впровадження лібералізації візового режиму”, - сказав міністр.
За його словами, ЄС у питанні набуття Туреччиною членства в ЄС повинен діяти відповідно до раніше даних обіцянок.
“Ми продемонстрували свою рішучість. Ми надаємо важливе значення позитивним меседжам, які надсилає ЄС, але їх також потрібно впроваджувати. Механізми діалогу та співпраці між Туреччиною та ЄС мають запрацювати”, - сказав Фідан.
Як повідомляв Укрінформ, у вересні президент Туреччини заявив про те, що країна може «піти різними шляхами» з ЄС, зокрема з огляду на останню доповідь Європарламенту по Туреччині. Її в Анкарі назвали “збіркою необґрунтованих звинувачень і упереджень, заснованих на дезінформації антитурецьких кіл”.