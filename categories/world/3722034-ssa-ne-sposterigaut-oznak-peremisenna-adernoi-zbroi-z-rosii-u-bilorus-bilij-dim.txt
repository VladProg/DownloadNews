Сполучені Штати не зафіксували ознак, які вказували би на практичну реалізацію заявлених планів Путіна й Лукашенка щодо розміщення тактичної ядерної зброї РФ на території Республіки Білорусь.

Про це заявив у понеділок координатор Ради нацбезпеки Білого дому Джон Кірбі, передає власний кореспондент Укрінформу.
«Ми не бачили жодних ознак, що переміщення ядерної зброї (на територію Білорусі – ред.) є неминучим або вже відбувається»,- зауважив представник адміністрації Байдена.
Крім того, він підкреслив, що американська сторона також досі не зафіксувала ознак, які змусили би змінити позиції стратегічних сил Сполучених Штатів у відповідь на дії РФ або Білорусі.
Як повідомляв Укрінформ, 25 травня міністри оборони Росії та Білорусі підписали документи про розміщення тактичної ядерної зброї на білоруській території. Того ж дня Лукашенко заявив, що ядерну зброю РФ уже почали перекидати у Білорусь.
Минулого тижня Путін на зустрічі з Лукашенком у Сочі заявив, що тактичну ядерну зброю доправлять до Білорусі після 7-8 липня.