Соціал-демократична партія Швеції закликала відправити в Україну реактивні літаки Saab JAS 39 Gripen, заявивши, що вони можуть сильно вплинути на прагнення нашої держави повернути захоплені Росією території.

Як передає Укрінформ, про це повідомляє The Local.
На пресконференції, що відбулася сьогодні, лідер шведських соціал-демократів Магдалена Андерссон заявила, що Україні необхідно зміцнити свій повітряний потенціал, якщо вона хоче відвоювати територію, захоплену Москвою.
«Для успіху наступу України потрібно зміцнити протиповітряну оборону. Ми не можемо дозволити Росії перемогти. Винищувач Jas Gripen мав би велике значення для України», - сказала вона.
У пресрелізі партія закликала негайно розпочати аналіз наслідків передання такого обладнання для оборони Швеції в разі відправки деяких літаків Gripen, який термін навчання знадобиться українським пілотам та скільки часу може знадобитися для організації постачання літаків.
Речник партії з питань оборони Петер Гультквіст заявив, що Швеція може або надати літаки Україні в якості військової допомоги, або продати Києву літаки, або поєднати те й інше.
"Точна форма того, як це може статися, - це те, до чого нам доведеться повернутися. Ми, звичайно, бачимо тут перспективу, ми можемо як підтримати Україну постачанням напряму, так і запропонувати можливість експорту", - сказав він.
Як повідомляв Укрінформ, напередодні речник Повітряних сил ЗСУ Юрій Ігнат повідомив, що Повітряні сили ЗСУ вже працюють над реалізацією завдання щодо оновлення парку літаків та заміною їх на більш сучасні. Передусім ідеться про F-16, залучення шведських літаків Gripen наразі вивчається.
20 серпня Нідерланди та Данія оголосили про рішення передати Україні винищувачі F-16. Українські пілоти та інженери вже розпочали навчатися використовувати ці літаки. Данія розраховує передати перші F-16 Україні ближче до Нового року.
Фото: Jonas Ekströmer/TT