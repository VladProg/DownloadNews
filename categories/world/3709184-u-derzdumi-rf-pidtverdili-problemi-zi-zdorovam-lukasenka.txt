Перший заступник голови комітету державної думи росії у справах СНД костянтин затулін заявив, що президент білорусі олександр лукашенко хворіє.

Про це Затулін повідомив Telegram-каналу "Подъем", передає Укрінформ.
Затулін сказав, що йому відомо, на що хворіє лукашенко, але діагноз не назвав.
«Там нічого такого надприродного немає, це не ковід. Просто людина захворіла. Незважаючи на те, що людина захворіла, він вважав за свій обов'язок приїхати до москви, а потім увечері того ж дня проводив заходи в мінську. Напевно, потребує певного відпочинку — от і все», — сказав депутат.
Востаннє на публіці лукашенко з'являвся 9 травня - вранці був на параді на красній площі в москві і поспішно повернувся у мінськ. Білоруські медіа звернули увагу на нездоровий вигляд лукашенка та його нездатність дійти пішки до Олександрівського саду: на покладання квітів його повезли автомобілем.
Невдовзі після параду в 9 травня у москві, лукашенко терміново повернувся до мінська. За деякими даними, до аеропорту його супроводжувала машина швидкої допомоги.
Під час параду на його руці можна було побачити бинт. Деякі експерти вважають, що це схоже на пов'язку після застосування катетера.
14 травня на тлі чуток про хворобу лукашенко не з'явився на урочистостях з нагоди Дня прапора, герба та гімну.
Таким чином, лукашенко не з'являється у публічному просторі вже п'ятий день. Про його стан чи місцеперебування нічого не відомо.