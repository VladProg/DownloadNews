Адміністрація президента Азербайджану Ільхама Алієва опублікувала заяву із результатами зустрічі в місті Євлах відповідального за контакти з вірменськими жителями Карабаху Раміна Мамедова із представниками вірменських жителів регіону Сергієм Мартиросяном та Давидом Мелкумяном.

Як передає Укрінформ, про це повідомляє інформагентство Азертадж.
На зустрічі також був присутній керівник російської сторони Російсько-турецького спільного моніторингового центру контрадмірал Олег Семенов.
Мамедов представив плани з реінтеграції вірменського населення Карабаху. Окрім цього, на зустрічі була підкреслена важливість найшвидшої реалізації планів згідно із заявою Міноборони Азербайджану від 20 вересня щодо припинення антитерористичних заходів.
У рамках обговорення питань соціального та гуманітарного характеру представники вірменських жителів регіону заявили про потребу в паливі, а також попросили гуманітарну допомогу у вигляді продуктів харчування. Це прохання було схвалено представником азербайджанської влади.
Зокрема незабаром планується здійснити поставку палива для забезпечення опалення дитячих садків і шкіл, служби швидкої медичної допомоги і пожежної служби, а також надати гуманітарну підтримку.
На додачу до цього, азербайджанська та вірменська сторони узгодили проведення у найближчий час іще однієї спільної зустрічі.
Як повідомлялося, в четвер в азербайджанське місто Євлах прибула делегація вірменів Нагірного Карабаху для участі в переговорах із представниками влади Азербайджану.
На зустрічі обговорювались «питання, поставлені азербайджанською стороною» про реінтеграцію вірменської громади Карабаху, а також питання забезпечення життєдіяльності населення Нагірного Карабаху в межах Конституції Азербайджану. Найімовірніше, це означає, що в майбутньому вся територія Нагірного Карабаху перейде під контроль Баку.
Переговори були анонсовані вчора після того, як представники самопроголошеного Нагірного Карабаху заявили про припинення вогню.