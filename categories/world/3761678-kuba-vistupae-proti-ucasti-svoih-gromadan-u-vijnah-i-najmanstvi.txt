Міністр закордонних справ Куби Бруно Родріґес заявив, що його країна не дозволяє своїм громадянам ставати найманцями і брати участь у війнах.

Про це повідомляє Reuters, передає Укрінформ.
«Однозначна й непохитна позиція уряду Куби, відповідно до національного законодавства, полягає в тому, що він проти участі громадян Куби в будь-яких конфліктах, найманстві та торгівлі людьми», – наголосив міністр.
Кубинська влада заявила, що за найманство і торгівлю людьми, залежно від тяжкості злочину, громадянам країни загрожує тривалий тюремний ув’язнення або навіть страта.
Як зазначається, ця заява послідувала після коментаря кубинського посла у Москві Хуліо Антоніо Ґармендії Пеньї про те, що Гавана не виступає проти участі кубинців, які уклали контракт на боці Росії у війні проти України. Напередодні посол сказав російському держагентству, що кубинська влада не згодна лише з нелегальним процесом вербування.


Як повідомляв Укрінформ, на початку вересня міністерство внутрішніх справ Куби виявило мережу торгівлі людьми, яка діє з Росії, щоб вербувати кубинських громадян, що проживають у РФ, і навіть деяких на Кубі, до своїх збройних сил для війни проти України.
Фото: News Front