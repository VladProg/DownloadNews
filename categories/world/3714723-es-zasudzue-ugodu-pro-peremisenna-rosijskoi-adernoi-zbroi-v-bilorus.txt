Європейський Союз засуджує угоду Росії та Білорусі щодо розміщення російських ядерних боєголовок на території РБ, оскільки це призведе до надзвичайно небезпечної ескалації.

Про це йдеться у заяві високого представника ЄС Жозепа Борреля, передає Укрінформ.
«Це рішення суперечить зобов'язанням, які Росія взяла на себе за Будапештським меморандумом, згідно з яким Білорусь ліквідувала всю ядерну зброю на своїй території, а також суперечить зобов’язанням, взятим у Спільній заяві лідерів п'яти ядерних держав від 3 січня 2022 року про те, що ядерна війна не може бути виграна і ніколи не повинна вестися. Ми закликаємо Росію дотримуватись цих зобов'язань», - йдеться у заяві.
За словами Борреля, білоруський режим є співучасником незаконної та неспровокованої агресивної війни Росії проти України.
«Ми закликаємо білоруську владу негайно припинити підтримку агресивної війни Росії проти України та скасувати рішення, які можуть лише сприяти зростанню напруженості в регіоні та підривати суверенітет Білорусі», - наголошується у заяві.
Боррель додав, що будь-яка спроба подальшої ескалації ситуації зустріне рішучу і скоординовану реакцію.
Як повідомляв Укрінформ, у четвер міністри оборони Білорусі та Росії Віктор Хренін та Сергій Шойгу підписали документи щодо розміщення нестратегічної ядерної зброї на території Білорусі.