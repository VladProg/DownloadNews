У середу, 11 жовтня, о 19:00 на Ютуб-каналі Ukrinform TV вийде чергова програма "Укрінформ: Вечірній стрім", темою якої буде "Як події в Ізраїлі вплинуть на світову політику".

Учасники програми – міжнародний аналітик Укрінформу Ігор Долгов та дипломат, спеціальний представник України з питань Близького Сходу та Африки Максим Субх.
7 жовтня ХАМАС масовано атакував Ізраїль. Вже відомо про понад 1200 загиблих, сотні людей – заручники у полоні. Ізраїль у відповідь почав бомбардувати сектор Гази. Також відбуваються обстріли у районах кордонів Сирії та Лівану.
Міністр оборони Ізраїлю Йоав Галант заявив, що країна переходить до "повного наступу" на cектор Гази. "Вони пошкодують про цей момент, Газа ніколи не повернеться до того, що було", – заявив він.
Президент Зеленський заявив, що Росія підтримує операції бойовиків ХАМАСу в Ізраїлі.
Представництво Ірану при ООН заперечує, що Тегеран брав участь у плануванні нападу бойовиків ХАМАСу на Ізраїль. При цьому WSJ з посиланням на джерела пише, що Іран допомагав планувати атаки на Ізраїль. Іранська преса теж дуже раділа нападу ХАМАСу.
Верховний комісар ООН з прав людини Фолькер Тюрк засудив ізраїльську "облогу" сектору Гази, а також масові вбивства та захоплення заручників бойовиками ХАМАСу.
Радбез ООН не зміг ухвалити спільну заяву щодо нападу ХАМАСу на Ізраїль.
Війна в Україні, останні події в Ізраїлі свідчать про неспроможність міжнародних інституцій ефективно реагувати на те, що відбувається у світі.
Учасники програми обговорюватимуть: чи можлива ліквідація сектору Гази, що буде після, якщо це вдасться, чи доречні порівняння України з Ізраїлем, яка роль Росії у конфлікті, як вплине ситуація в Ізраїлі на фінансову допомогу Україні з боку США, як поводитиме себе Європа та що буде з міграційною політикою у світі.
Ведучий – журналіст Василь Самохвалов.
"Укрінформ: вечірній стрім" виходить в ефір на Ютуб-каналі Ukrinform TV. Це програма, де провідні експерти країни обговорюють актуальні події України та світу.