Велика Британія планує оголосити російську приватну військову компанію (ПВК) «Вагнер» терористичною організацією.

Про це у середу повідомило Міністерство внутрішніх справ країни, передає Укрінформ із посиланням на CNN.
Зазначається, що міністр внутрішніх справ Суелла Браверман подала до парламенту проєкт наказу про заборону «групи Вагнера», який набуде чинності 13 вересня.
Після ухвалення наказ визнає «незаконним» членство або підтримку «групи Вагнера», що каратиметься позбавленням волі на строк до 14 років і дозволить уряду арештувати активи групи, йдеться в заяві.
«Вагнер - це насильницька і деструктивна організація, яка діяла як військовий інструмент Росії Володимира Путіна за кордоном… Вони просто терористи, і цей наказ про заборону чітко говорить про це в законодавстві Великої Британії. Вагнер брав участь у мародерствах, тортурах і варварських вбивствах. Його операції в Україні, на Близькому Сході та в Африці становлять загрозу глобальній безпеці», - наголосила Браверман.
Як повідомляв Укрінформ, Велика Британія запровадила санкції щодо Євгена Пригожина у 2020 році, а щодо самої ПВК у березні 2022 року, відразу після російського вторгнення в Україну, в якому ПВК «Вагнера» зіграла значну роль.
Фото ілюстративне