Уряди країн світу демонструють недостатній прогрес у скороченні викидів парникових газів, щоб запобігти найгіршим наслідкам глобального потепління, і до 2030 року глобальні викиди вуглецю впадуть лише на 2% замість 43%.

Як передає Укрінформ, про це повідомляє Reuters.
Згідно зі звітом ООН, відповідно до поточних національних кліматичних планів, відомих як Національно визначені внески (NDC), очікується, що до кінця цього десятиліття викиди зростуть на 9% порівняно з рівнями 2010 року, навіть якщо NDC будуть повністю виконані.
Викиди парникових газів впадуть на 2% нижче рівня 2019 року до кінця цього десятилітті, проте, це все ще далеко від зниження на 43% порівняно з рівнями 2019 року, які, за словами Міжурядової групи експертів зі зміни клімату ООН, необхідні для того, щоб залишатися в межах цілі у 1,5 градуса за Цельсієм порівняно з доіндустріальним рівнем, що передбачено Паризькою угодою.
Відповідно до Паризької угоди 2015 року, країни погодилися обмежити глобальне потепління до «значно нижче» 2C порівняно з доіндустріальним рівнем, а також країни повинні подавати та оновлювати свої NDC кожні п’ять років.
У звіті також вказується на те, що світ побачить пік викидів вуглецю вже цього десятиліття.
«Уряди разом вживають лише невеликі заходи, щоб запобігти кліматичній кризі», — сказав головний секретар ООН з питань клімату Саймон Штілл.
Як повідомляв Укрінформ, генеральний секретар ООН Антоніу Гутерреш під час свого візиту до гімалайських регіонів Непалу закликав світ «зупинити божевілля» щодо зміни клімату.