Генеральна прокуратура Російської Федерації визнала «небажаною» діяльність міжнародної правозахисної групи «Агора».

Про це повідомляє Телеграм-канал відомства, передає Укрінформ.
«За результатами вивчення матеріалів, що надійшли, генпрокуратурою РФ прийнято рішення про визнання небажаною на території РФ діяльності «Law Sofia Foundation» (Фонд «Право-Софія», Міжнародна правозахисна група «Агора»), Болгарія», - йдеться в повідомленні.
Російська прокуратура аргументує своє рішення тим, буцімто діяльність організації «становить загрозу основам конституційного ладу та безпеки РФ».
Правозахисна група «Агора» об'єднує понад 50 адвокатів та юристів. Вони захищають права росіян та беруть участь у політично мотивованих справах. Зокрема, адвокати об'єднання захищали українських політв’язнів у Росії, вони також часто виїжджали до відділень поліції до затриманих на мітингах та пікетах.
Як повідомлялось, у березні мін'юст Росії включив главу «Агори» Павла Чікова до списку «іноземних агентів».