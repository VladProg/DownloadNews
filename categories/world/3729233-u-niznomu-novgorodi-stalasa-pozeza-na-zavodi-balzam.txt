У російському місті Нижній Новгород спалахнула масштабна пожежа на заводі «Бальзам».

Як передає Укрінформ, про це повідомляють місцеві Телеграм-канали.
Зазначається, що над містом величезний стовп чорного диму. Його видно у різних районах.

У російській Держінспекції праці повідомили, що пожежа спалахнула на території заводу з виробництва лакофарбових матеріалів "Бальзам". Там займаються виробництвом хімічних товарів, зокрема смоли, лаків, емалей, каніфолі.
За повідомленнями з соцмереж, на території заводу вибухнула цистерна, після того загорілися гаражні приміщення. Водій вантажівки, який дістав понад 90% опіків тіла, помер.