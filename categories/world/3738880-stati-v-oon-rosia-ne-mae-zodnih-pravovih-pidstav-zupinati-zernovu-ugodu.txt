Заяви Росії про зупинення своєї участі в Чорноморській зерновій ініціативі не обґрунтовані жодними правовими підставами, Москва просто шантажує світ та водночас збільшує продажі власного збіжжя за високими цінами.

Про це заявила в п’ятницю під час засідання Ради Безпеки ООН постійна представниця США при Організації Лінда Томас-Грінфілд, передає власний кореспондент Укрінформу.
«Давайте будемо відвертими, Росія не має жодних законних підстав для призупинення участі в цій угоді. Вони хочуть, аби ви повірили, що санкції заблокували їхній експорт, але це дуже далеко від істини – вони експортували більше зерна, ніж будь-коли раніше, і за вищими цінами», - заявила високопоставлена американська дипломатка.
Представниця США підкреслила, що Росія використовує Чорноморську ініціативу для шантажу: «Вона грає в політичні ігри, тримає людство в заручниках».
Томас-Грінфілд нагадала, що ООН, Туреччина й Україна публічно заявили, що прагнуть продовження зернової угоди.
«Світ явно прагне, щоби ця домовленість тривала. Тепер всі очі світу спрямовані на вас, на Росію»,- звернулася представниця США до російської делегації в залі.
Вона наголосила, що для Москви не пізно скасувати її рішення та продовжити, а також розширити та повною мірою реалізувати Чорноморську зернову ініціативу.
Як повідомляв Укрінформ, в ООН наголошують, що через припинення участі РФ в Чорноморській ініціативі та загрози судноплавству зростають ціни на продовольство по всьому світу, посилюючи енергетичну та фінансову кризи.