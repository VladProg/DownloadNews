Вибудована після Другої світової війни система міжнародних інституцій потребує негайних змін.

Таку думку під час виступу на Генеральній Асамблеї ООН у Нью-Йорку висловив Генеральний секретар ООН Антоніу Гутерреш, повідомляє кореспондент Укрінформу.
“Настав час оновити багатосторонні інституції, виходячи із економічних та політичних реалій ХХІ сторіччя, що ґрунтуються на рівності, солідарності та універсальності, закріплених у принципах Статуту ООН й міжнародного права”, - сказав Гутерреш.
На його переконання, це передбачає реформування Радбезу відповідно до сучасного світу й “зміну міжнародної фінансової архітектури, аби вона стала дійсно універсальною та служила глобальною страховкою для держав, які опинилися у скруті”.
“Ми наближаємося до Великого Розлому в економічній та фінансовій системах, а також торговельних відносинах. Розлому, що наражає на небезпеку єдиний відкритий інтернет, у якому існують різні стратегії стосовно технологій та штучного інтелекту, а також потенційно суперечливі безпекові рамки”, - зауважив генсек.
При цьому він визнав, що впровадити необхідні зміни буде складно. “Я не маю ілюзій: реформи - це питання влади. Я розумію, що існує багато конкуруючих інтересів й планів. Однак, альтернатива реформам - не статус кво, а подальша фрагментація. Йдеться про реформування або розрив”, - підсумував Гутерреш.
Як повідомлялося, у Нью-Йорку сьогодні відкриваються загальні дебати в рамках тижня високого рівня 78-ї сесії Генеральної Асамблеї ООН, у якому бере участь Президент України Володимир Зеленський.
Тема дебатів, які триватимуть 19–23 вересня, – «Відновлення довіри та глобальної солідарності: прискорення дій щодо Порядку денного до 2030 року і його Цілей сталого розвитку для забезпечення миру, процвітання, прогресу та стійкості для всіх».
Фото: ООН