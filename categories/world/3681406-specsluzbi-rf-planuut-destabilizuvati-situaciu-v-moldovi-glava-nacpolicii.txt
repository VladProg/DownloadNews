російські спецслужби планують дестабілізувати ситуацію в Молдові, зокрема, на проросійській акції, яку мають намір провести сьогодні члени та прихильники партії «Шор».

Про це повідомив голова Національної поліції Віорел Чернеуцяну, передає Укрінформ із посиланням на NewsMaker.
За його словами, правоохоронним органам вдалося зупинити громадянина росії, який прибув до Кишинева 9 березня. Його метою було навчити людей, які мали намір дестабілізувати ситуацію в Молдові.
«Наш агент під прикриттям, введений у цю групу, вступив у контакт із людиною з росії. Другий громадянин росії Андрій приїхав до Молдови, щоб організувати навчання. Раніше він уже бував у Молдові, кілька разів змінював прізвище та документи, щоб його не можна було відстежити», - сказав Чернеуцяну.
Глава поліції також повідомив, що організатори майбутніх заворушень сформували 10 груп по 10 осіб, яких готували до акцій. Усі їхні дії координували з росії. При цьому всім завербованим обіцяли за організацію заворушень $10 тисяч та підтримку політичних сил у Молдові. Учора сімох із них затримали та доставили до поліції.
Також Чернеуцяну продемонстрував записи, зняті прихованою камерою, на яких зафіксовано тренування.
Крім того, поліція повідомила, що затримала у Кишиневі у неділю двох чоловіків, які йшли на проросійську акцію протесту, організовану прихильниками партії «Шор», із забороненими предметами. У поліції розповіли, що виявили у затриманих кастети та газові балончики. Чоловіків доставили до відділення поліції для допиту.
У неділю, 12 березня, у центрі Кишинева має відбутися протест «Руху для народу» та партії «Шор». Напередодні правоохоронці заявили, що на акції планувалися масові заворушення. Поліція попередила, що 12 березня з 13:00 на бул. Штефана чол Маре та на вулиці Міхай Вітязул частково перекриють рух.
Після цього сьогодні партія PACE, яку очолює Георге Кавкалюк, оголосила, що не братиме участі в протесті. Також від участі в акції відмовилася Асоціація ветеранів силових органів Scutul Poporului.
Фото: NewsMaker