Армія оборони Ізраїлю заявила про ліквідацію командира ХАМАС, який тримав у заручниках майже тисячу жителів Гази в лікарні Рантісі, не даючи їм евакуюватися.

Про це повідомляє Times of Israel, передає Укрінформ.
Операція була проведена на підставі розвідданих Служби безпеки Ізраїлю й Управління військової розвідки. Винищувач завдав удару по Ахмеду Сіаму, командиру роти ХАМАС "Нассер-Радуан".
Два дні тому ЦАХАЛ повідомляв, що Сіам перешкоджав евакуації близько 1000 палестинців з лікарні Рантісі, що на півночі Гази.
ЦАХАЛ стверджує, що Сіам переховувався у школі аль-Бурак разом з іншими бойовиками.
"Ахмед Сіам ще раз демонструє, що ХАМАС використовує цивільне населення сектору Гази як живий щит у своїх терористичних цілях", - йдеться в заяві ЦАХАЛ.
Армія оборони Ізраїлю також повідомила, що від початку операції захопила 11 опорних пунктів ХАМАС на півночі сектору Гази.
Військово-морські сили та Сухопутні війська Ізраїлю вночі завдали ударів по будівлях у північній частині Гази, які використовувалися бойовиками, а також по складах зброї, в тому числі тих, що належать військово-морським силам ХАМАС.
Як повідомляв Укрінформ, Армія оборони Ізраїлю заявила, що ХАМАС втратив контроль над північною частиною Гази, оскільки тисячі жителів переїхали на південь.
Фото: АА