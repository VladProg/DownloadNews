НАТО оголосило про посилення патрулювання в Балтійському морі після нещодавнього пошкодження підводного газопроводу Balticconnector і кабелю зв’язку.

Про це повідомляє сайт НАТО, передає Укрінформ.
Посилені заходи передбачають додаткові спостережні і розвідувальні польоти, в тому числі морських патрульних літаків, літаків НАТО AWACS і безпілотників.
До регіону також відряджається флотилія з чотирьох мінних катерів НАТО.
"Ми продовжуємо уважно стежити за ситуацією і залишаємось у тісному контакті з членами Альянсу - Естонією і Фінляндією, а також нашим партнером - Швецією", - сказав виконуючий обов'язки речника НАТО Ділан Вайт.
Після підриву "Північного потоку" у вересні 2022 року НАТО посилила патрулювання поблизу критично важливих об'єктів підводної інфраструктури. На початку цього року НАТО створила координаційну групу з питань підводної інфраструктури для поглиблення зв'язків між урядами, військовими, представниками промисловості і НАТО, а згодом заснувала Морський центр НАТО з питань безпеки критично важливої підводної інфраструктури в складі Морського командування НАТО.
Як повідомляв Укрінформ, 8 жовтня оператори газотранспортних систем Фінляндії та Естонії повідомили про ймовірний витік газу після того, як було зафіксовано "незвичне падіння тиску в морському газопроводі між двома країнами".
Пізніше у Службі безпеки Фінляндії заявили, що пошкодження газопроводу Balticсonnector та паралельного телекомунікаційного кабелю було спричинено зовнішнім втручанням.
Згодом стало відомо, що біля газопроводу Balticconnector перед диверсією помітили російське і китайське судна.
Фото: www.nato.int