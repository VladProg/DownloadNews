У Міністерстві оборони Тайваню повідомили, що військово-повітряні сили та військово-морський флот Китаю у середу провели другий день масштабних навчань з використанням винищувачів, бомбардувальників та військових кораблів на півдні та південному заході острова.

Як передає Укрінформ, про це повідомляє Reuters.
Відповідно до заяви Міноборони Тайваню, о 2:00 за київським часом відомство виявило 30 китайських літаків над морем, зокрема винищувачі J-10 та J-16, з яких 23 або перетнули середню лінію, або увійшли в повітряний простір на південний схід або південний захід від острова.
Літаки китайських ВПС діяли в координації з кораблями для проведення спільних тренувань на півдні острова, тоді як чотири військових кораблі КНР були залучені у «стані бойової готовності».
За повідомленням оборонного відомства Тайваню, у вівторок Китай здійснював аналогічну діяльність, повідомивши, що 32 літаки китайських ВПС увійшли в зону ППО острова.
Згідно з мапою, наданою міністерством під час навчань, чотири ядерні бомбардувальники Н-6 пролетіли на південь Тайваню та в Тихий океан, а потім повернулися.
Тайвань направив свої літаки та кораблі для моніторингу активності Китаю в обидва дні, повідомили у міністерстві.
Китай не надав коментарів щодо факту проведення навчань.
Як повідомляв Укрінформ, Китай рішуче виступає проти руху НАТО на схід до Азійсько-Тихоокеанського регіону і попереджає про рішучу відповідь на будь-які дії, що загрожуватимуть правам та інтересам Пекіна.