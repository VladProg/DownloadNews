Президент Фінляндії Саулі Нііністьо заявив, що особисто він готовий був би поговорити з російським президентом Володимиром Путіним, якби це сприяло досягненню миру в Україні.

Про це повідомляє Yle, передає Укрінформ.
Глава Фінляндії зауважив, що готовність розмовляти з Путіним - це питання європейського вибору. Однак, за його словами, зараз передумов до цього не видно.
«Не думаю, що він (Володимир Путін – ред.) зараз зателефонує», - сказав Нііністьо, маючи на увазі готовність очільника Кремля до переговорів.
Президент Фінляндії сподівається, що війна в Україні не переросте в тривалий заморожений конфлікт. На думку Нііністьо, ситуація зараз має ознаки переростання в позиційну війну.
Крім того президент зазначив, що Фінляндії довелося роками готуватися до того, що з боку Росії може статися що завгодно.
«До всіх ситуацій потрібно бути готовим», - так охарактеризував Нііністьо відносини зі східним сусідом.
Як повідомляв Укрінформ, президент Фінляндії Саулі Нііністьо на підставі пропозиції уряду схвалив рішення про надання 19-го пакета військової допомоги Україні на суму €95 мільйонів.
Фото архівне