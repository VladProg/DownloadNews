У Киргизстані депутати Жогорку Кенеша (парламенту) у першому читанні підтримали законопроєкт, який передбачає зміну державного прапора.

Як повідомляє Радіо Аззатик, ініціативу підтримали 66 депутатів, проти були 8 парламентаріїв, передає Укрінформ.
Із такою ідеєю у жовтні виступили спікер парламенту Нурланбек Шакієв і депутат Улан Прімов. На їхню думку, центральний елемент прапора - зображення тундука (конструкції сферичної форми, що вінчає юрту і є світловим вікном) і сонячних променів навколо нього - нагадує соняшник.
Ідею зміни прапора підтримав і президент Киргизстану Садир Жапаров, який представив свій ескіз.
Новий варіант передбачає заміну на прапорі хвилястих променів прямими.
Водночас у депутатів під час обговорення ініціативи виникло питання про витрати з державного бюджету на зміну прапорів, паспортів, держномерів авто та інших документів, де є зображення прапора. У цьому зв'язку спікер заявив, що з бюджету коштів на це не витрачатимуть.
За його словами, новий прапор буде зображено на номерах, які громадяни отримуватимуть у майбутньому, а також прапори замінять тільки в 32 посольствах Киргизстану за кордоном, ООН і державних органах на території країни - загалом це близько 150 прапорів.
Новий проєкт прапора викликав бурхливе обговорення громадськості. У соціальних мережах багато користувачів висловлюють незгоду зі зміною прапора і вважають, що народні обранці мають займатись більш актуальними питаннями.
Державний прапор Киргизстану було затверджено постановою Жогорку Кенеша від 3 березня 1992 року.
Як повідомляв Укрінформ, у липні Конституційний суд Киргизстану дозволив використовувати ім'я по матері. Від тепер дорослі жителі Киргизстану мають мати право замість по-батькові (патронім) вказувати в документах ім'я по матері (матронім). Проте вже у листопаді КС скасував це рішення.