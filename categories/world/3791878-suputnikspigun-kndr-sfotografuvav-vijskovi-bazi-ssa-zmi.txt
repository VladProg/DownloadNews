Лідер Північної Кореї Кім Чен Ин ознайомився з фотографіями, зробленими з нещодавно запущено супутника-шпигуна, на яких зафіксовано «основні цільові регіони», включаючи столицю Південної Кореї Сеул і міста, де розташовані військові бази США.

Як передає Укрінформ, про це повідомляє Reuters із посиланням на північнокорейські державні ЗМІ.
Пхеньян запустив супутник у вівторок. Фотографії були зроблені під час його проходження над півостровом у п'ятницю вранці.

Кім ознайомився з фотознімками під час візиту у п’ятницю до центру управління Національного управління аерокосмічних технологій (NATA) у Пхеньяні.
У суботу він ще раз відвідав центр управління, щоб вивчити свіжі фотографії, зроблені вранці з різних регіонів Південної Кореї.
На одній з фотографій видно американський авіаносець «Карл Вінсон», який у вівторок прибув до порту південнокорейського міста Пусан.
Кім нібито оглянув фотографії американської військово-морської станції Перл-Харбор і бази ВПС США Хікам, зняті під час проходження супутника над Гаваями вранці в суботу. Стверджується також, що він бачив фото американських військових об'єктів на острові Гуам.
Нагадаємо: у п'ятницю високопоставлені дипломати Японії, Південної Кореї та США засудили запуск супутника КНДР через його дестабілізуючий вплив на регіон.