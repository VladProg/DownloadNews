Прем'єр-міністр Італії Джорджа Мелоні має намір зменшити залежність країни від Китаю та встановити збалансовані відносини з цією державою.

Про це вона заявила на зустрічі з президентом США Джо Байденом, передає Укрінформ із посиланням на Bloomberg.
Як зазначається, голова Ради міністрів Італії обмірковує стратегію виходу зі спірного інвестиційного пакту з Китаєм.
«Якщо ви думаєте, що США вимагають або нав'язують політику в цьому контексті, ви помиляєтеся. Розмова широка та включає всі країни G7, і йдеться про зниження ризику залежності ланцюжка постачання від Китаю, що є пріоритетом", - заявила Мелоні журналістам після зустрічі з Байденом.
Вона додала, що рішення щодо пакту "Один пояс, один шлях" буде ухвалено до кінця року. "Дуже важливо підтримувати конструктивний діалог з Пекіном", - сказала очільниця італійського уряду.
Зазначається, що Мелоні працює над тим, щоб змінити відносини з Китаєм. Офіційні особи в Італії приватно запевняють США, що Італія вийде з інвестиційного пакту з Китаєм, який зробив країну винятком з групи "Великої сімки", де Італія головуватиме наступного року.
Як повідомляв Укрінформ, Китай у період з 2008 по 2021 роки надав 22 країнам, що розвиваються, близько $240 мільярдів кредитів для погашення ними заборгованостей за проєктами в межах китайської ініціативи «Один пояс, один шлях».
Позики є «непрозорими та нескоординованими» і в основному зосереджені в країнах з середнім рівнем прибутку, на які припадає чотири п’ятих таких позик, через ризик, який вони становлять для балансів китайських банків, тоді як країнам з низьким рівнем прибутку пропонуються пільгові періоди та продовження терміну погашення.