Ситуація в Бєлгородській області РФ є внутрішнім конфліктом.

Про це заявив представник Головного управління розвідки Міністерства оборони України Андрій Юсов в ефірі телемарафону “Єдині новини”, повідомляє кореспондент Укрінформу.
“Сили безпеки і оборони України визволяють українську територію і деокуповують наші землі для того, щоб вийти на міжнародно визнані кордони України зразка 1991 року. Усе, що відбувається на території РФ — це внутрішні російські конфлікти”, — сказав Юсов.
Він зазначив, що структури, які взяли на себе відповідальність за заходи в Бєлгородській області - легіон "Свободі Росії” і “Російський добровольчий корпус”, - складаються з громадян РФ, які зі зброєю в руках захищають Росію від путінського режиму.
Раніше ЗМІ повідомили, що в Бєлгородській області пролунали вибухи, а згодом у медіа з'явилась інформація про прихід на цю територію російських добровольців.
У соціальних мережах з'явилися заяви "Російського добровольчого корпусу" і легіону "Свобода Росії" про "визволення" населених пунктів Козинка і Гора-Подол у Бєлгородській області.
За словами речника президента РФ Дмитра Пєскова, Володимиру Путіну вже доповіли про “спробу прориву”. Пєсков назвав події в Бєлгородській області “диверсією”, мета якої — “відвернути увагу від Бахмутського напрямку”. Він сказав, що російські сили намагаються знищити “диверсантів”.
Радник керівника Офісу Президента Михайло Подоляк заявив, що Україна не має стосунку до подій у Бєлгородській області.