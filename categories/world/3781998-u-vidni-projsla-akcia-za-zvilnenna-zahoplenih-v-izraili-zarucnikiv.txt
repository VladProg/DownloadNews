На центральній площі Відня у четвер ввечері пройшла акція "Море вогнів" (Lichtermeer) як сигнал проти антисемітизму та нагадування про необхідність звільнення усіх заручників, яких захопили терористи ХАМАСу в Ізраїлі.

Про це повідомляє власний кореспондент Укрінформу в Австрії.

"Особливо в ці часи, коли у всіх нас є відчуття, що так багато може розвалитися навколо нас, тим важливіше, щоб ми продовжували намагатися ставити те, що нас об'єднує, вище того, що нас розділяє, і тому нам потрібен цей знак солідарності", - заявив організатор акції Даніель Ландау, який вже організовував "Море вогнів" для українських дітей у лютому 2023 року.

За його словами, акція є "сигналом проти антисемітизму, терору, насильства та ненависті".
"Я мрію, щоб цього четверга, 2 листопада о 18:00, щось схоже на сяюче серце могло і повинно вийти на весь світ з площі Гельденплац у Відні! Сяюче серце, щоб показати всім, що можливе інше ставлення один до одного, інше життя. У якому набагато більше любові, ніж ненависті", - заявив напередодні акції Ландау.

Участь в акції на Площі героїв ("Гельденплатц") взяли кілька тисяч людей, які наприкінці заходу з допомогою телефонів та свічок утворили імпровізоване "Море вогнів".
Поруч зі сценою, з якої виступали промовці, на площі також було встановлено пусті стільці з фотографіями та інформацією про захоплених терористами заручників.






Акція солідарності з Ізраїлем у Відні «Море вогнів» / Фото: Василь Короткий, Укрінформ


































Крім того, на стіну розташованого поруч конгрес-центру "Гофбург", де знаходиться штаб-квартира ОБСЄ, через проєктор виводилися фотографії заручників, із закликом "Поверніть їх додому".
Під час заходу також були присутні троє родичів заручників, утримуваних терористами ХАМАСу.
Як повідомляв Укрінформ, Армія оборони Ізраїлю (ЦАХАЛ) встановила, що щонайменше 239 заручників були викрадені бойовиками ХАМАСу і вивезені у сектор Гази після атак 7 жовтня.