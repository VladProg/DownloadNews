Басманний районний суд москви задовольнив клопотання слідства про арешт Дарії Трепової, затриманої у справі про вибух у Петербурзі, внаслідок якого загинув «Z-військкор» владлен татарський.

Про це повідомляє Укрінформ з посиланням на ТГ-канал пресслужби судів москви.
Трепова, яку слідком рф звинувачує за статтями про теракт та незаконний обіг вибухових речовин, взято під варту на два місяці, до 2 червня. Засідання проходило у закритому режимі.

За версією слідства, 2 квітня Трепова за вказівкою «організаторів злочину з України» принесла на «творчий вечір» Татарського статуетку, начинену вибухівкою, і передала її татарському. В результаті вибуху татарський загинув, 40 людей постраждали.
У слідчому комітеті росії стверджували, що теракт, нібито, планували та організували з території України, а Трепова дотримується опозиційних поглядів та є прихильницею Фонду боротьби з корупцією. У ФБК відкинули будь-який зв'язок із вибухом у Петербурзі.
Справжнє ім’я вбитого - максим фомін. Він з Макіївки, мав судимість, кілька років воював на боці маріонеткової «днр». Ставши блогером, фомін узяв за псевдонім видозмінене ім'я головного героя роману Віктора Пєлєвіна «Generation «П» Вавілена Татарського.
фомін став широко відомим, коли 30 вересня 2022 року після церемонії «прийняття до складу рф» анексованих українських областей опублікував із кулуарів відео, в якому сказав: «Всіх переможемо, всіх вб'ємо, всіх, кого треба, пограбуємо. Все буде, як ми любимо».