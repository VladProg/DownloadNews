У Сеулі чоловік із ножем напав на двох поліцейських, які були на чергуванні поблизу офісу президента Південної Кореї.

Про це повідомляє Yonhap, передає Укрінформ.
Як зазначається, 77-річний чоловік, проходячи поблизу будівлі Міністерства оборони, де також розташований офіс президента Кореї, почав кричати, а потім дістав ножа й ударив двох поліцейських, які намагалися вгамувати його.
Один з офіцерів зазнав ножового поранення в живіт, другий - у ліву руку. Обох доправили в лікарню.
Нападника затримали.
У поліції заявили, що буде проведено розслідування, яке встановить мотиви злочину, а також наявність у нападника психічних захворювань.
Як повідомляв Укрінформ, у Японії чоловік влаштував стрілянину біля лікарні в префектурі Сайтама, поранивши двох людей.
Фото: Yonhap