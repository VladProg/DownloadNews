Верховний суд Бразилії в середу проголосував за те, щоб засудити колишнього президента країни Фернанду Коллора ді Меллу до 8 років та 10 місяців ув'язнення за звинуваченнями у корупції та відмиванні грошей.

Як передає Укрінформ, про це повідомляє агенція Reuters
Бразильська прокуратура раніше звинуватила 73-річного Коллора в отриманні близько 6 мільйонів доларів хабаря від дочірньої компанії державної нафтової компанії Petrobras.
Верховний суд визнав політика винним в цій справі в середині травня, але судді ще мали прийняти рішення щодо вироку, який він може оскаржити.
Коллор став першим демократично обраним президентом Бразилії у 1989 році після двох десятиліть військової диктатури, але він пішов у відставку вже через три роки, після того, як нижня палата Конгресу оголосила йому імпічмент.
Він продовжував займатися політикою і 26 років пробув на посаді сенатора від північно-східного штату Алагоас, звідки походила його заможна родина. Він свого часу очолював комітет Конгресу з закордонних справ.
Колишній президент втратив своє місце у законодавчому органі на минулорічних виборах. Його адвокати заявили, що Коллор «не вчиняв жодного злочину» та висловили впевненість, що в кінцевому підсумку його виправдають.
Як повідомляв Укрінформ, президент Бразилії Луїс Інасіу Лула да Сілва заявив про своє бажання виступити посередником у мирних переговорах між Україною та москвою.