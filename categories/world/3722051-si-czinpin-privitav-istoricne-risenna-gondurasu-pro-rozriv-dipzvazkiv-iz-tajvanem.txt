Голова КНР Сі Цзіньпін під час зустрічі у Пекіні з президентом Гондурасу Ксіомарою Кастро привітав її «історичне рішення» розірвати зв’язки з Тайванем і встановити дипломатичні відносини з Китаєм.

Окрім того, він пообіцяв сприяти швидкому розвитку торгово-економічної співпраці між двома країнами. Про це повідомляє китайське Міністерство закордонних справ, передає власний кореспондент Укрінформу.
«Сі привітав Ксіомару Кастро, першу жінку-президентку Гондурасу,… і високо оцінив її непохитну політичну волю, свідченням чого є історичне рішення президента Кастро виконати свою передвиборчу обіцянку і встановити дипломатичні відносини з Китаєм», - ідеться в повідомленні.
Приїзд Кастро став першим державним візитом президента Гондурасу до КНР від моменту встановлення в березні дипломатичних відносин між двома країнами після того, як Гондурас розірвав багаторічні офіційні зв’язки з Тайванем.
Сі наголосив на важливості поглиблення політичної взаємодовіри й, зокрема, дотриманні принципу одного Китаю як передумови й політичної основи для встановлення дипломатичних зв’язків і розвитку двосторонніх відносин між Китаєм і Гондурасом.
Кастро, зі свого боку, запевнила в твердій підтримці її країною принципу одного Китаю і зусиль китайського уряду, спрямованих на національне возз’єднання (цим терміном у Пекіні називають приєднання Тайваню і його підпорядкування КНР – ред.).
Окрему увагу в ході переговорів глави двох держав приділили торгово-економічній та інвестиційній сферам.
«Сі Цзіньпін пообіцяв, що Китай рішуче підтримуватиме економічний і соціальний розвиток Гондурасу», - зазначили в китайському дипломатичному відомстві.
Зокрема, він заявив про необхідність створення механізмів двосторонньої торгово-економічної співпраці на основі ініціативи «Один пояс, один шлях» та пообіцяв, що Китай сприятиме якнайшвидшому виведенню гондураської продукції і товарів на китайський ринок.
«Сі також запевнив Кастро в готовності Пекіна якнайшвидше розпочати процес переговорів щодо угоди про вільну торгівлю між двома країнами», - йдеться в повідомленні МЗС.
Президент Гондурасу підкреслила зацікавленість у зміцненні співробітництва з Китаєм у таких сферах, як торгівля, інвестиції, інфраструктура, телекомунікації, енергетика, наука та технології і висловила впевненість, що співпраця з Китаєм принесе країні більше можливостей для розвитку.
Як повідомляв Укрінформ, Китай і Гондурас офіційно встановили дипломатичні відносини 26 березня.
КНР відкрила своє дипломатичне представництво в Гондурасі 6 червня, а вже 11 червня, під час візиту Кастро, в Пекіні відбулася церемонія відкриття посольства Гондурасу в КНР.
Кастро пропонувала розірвати зв’язки з Тайванем і встановити дипвідносини з Китаєм під час своєї виборчої кампанії в 2021 році, проте перемігши на виборах, у січні 2022 року заявила, що сподівається зберегти зв’язки з Тайванем.
Наразі у Тайваню залишається лише 13 дипломатичних партнерів, серед яких переважно латиноамериканські й невеликі острівні держави, зокрема Маршаллові Острови, Тувалу і Гватемала. В Європі лише Ватикан підтримує зв’язки з Тайванем.
Китай останніми роками докладає значних зусиль, аби позбавити Тайвань будь-яких зовнішньополітичних контактів та ізолювати острів, щоб змусити його підпорядкуватись Пекіну.
Фото: CGTN