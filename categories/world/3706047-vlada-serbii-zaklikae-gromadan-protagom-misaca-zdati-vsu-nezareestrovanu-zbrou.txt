Міністерство внутрішніх справ Сербії зазкликало громадян, які володіють незареєстрованою зброєю, здати її до найближчого відділення поліції з 8 травня по 8 червня поточного року.

Як передає Укрінформ, про це повідомляє Балканський оглядач у Фейсбуці.
У МВС заявили, що протягом цього періоду громадяни, які здають зброю, що перебувала в їх власності незаконно, не будуть притягнуті до кримінальної чи іншої відповідальності; також буде непотрібно доводити походження зброї.
Заклик стосується всіх видів зброї, включно з автоматичною, а також міно-вибухових речовин, запчастин до зброї та боєприпасів.
Згідно з даними Всесвітнього форуму народонаселення за 2021 рік, Сербія (разом з Чорногорією) була на п'ятому місці в світі та на першому в Європі за кількістю зброї на душу населення.
Хоча з часів воєн 1990-х років у Сербії є багато зброї, масові стрілянини тут трапляються вкрай не часто. Шкільна стрілянина у середу стала першою у сучасній історії країни. Попередня масова стрілянина відбулася у 2013-му році, коли ветеран вбив 13 людей у селищі в центральній Сербії.
Як повідомляв Укрінформ, цього тижня у Сербії сталися дві масштабні смертельні стрілянини. У середу о 8:40 за місцевим часом у початковій школі «Владислав Рібнікар» у Белграді семикласник влаштував стрілянину. Щонайменше вісім учнів та охоронець загинули, ще шестеро учнів і вчитель зазнали поранень.
За дві доби внаслідок масової стрілянини в центрі Сербії (місто Младеновак) загинули щонайменше восьмеро людей, ще дев’ятеро отримали поранення.
Фото: Getty Images