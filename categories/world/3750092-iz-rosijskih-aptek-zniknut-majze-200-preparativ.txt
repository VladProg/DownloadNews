Російське МОЗ розіслало державним лікарням список із 196 препаратів, які найближчим часом підуть з російського ринку, деякі з них не мають аналогів у Росії.

Як передає Укрінформ, про це повідомляє опозиційне видання «Холод», яке ознайомилось із листом відомства.
Уточнюється, що лист був відправлений ще наприкінці липня. В ньому зазначалося, що ці препарати зникнуть із російського ринку «найближчим часом». Частина з них уже дійсно зникла з аптек. Новина викликала обурення серед лікарів, через що МОЗ відкликало документ для «уточнення», проте ніяких уточнень з того часу, за інформацією «Холоду», не було (на момент публікації 18 серпня).
До списку увійшли антибіотики, препарати для лікування онкології, вакцини, ліки від кашлю АЦЦ, жарознижувальне «Панадол», інгалятор для астматиків «Сальбутамол», антидепресанти, знеболювальне «Но-шпа» та багато інших ліків.
Як повідомлялося влітку 2022 року, російським фармацевтичним компаніям бракує хроматографічних колонок – пристроїв, які використовуються під час розробки нових ліків і для контролю якості під час випуску вже зареєстрованих препаратів.