Президент США Джо Байден і глава КНР Сі Цзіньпін розпочали двосторонній саміт у Сан-Франциско, на якому планується обговорення широкого кола питань, у тому числі війни РФ проти України.

Зустріч проходить у маєтку Фіолі, передає власний кореспондент Укрінформу.
На початку лідери двох держав привітали один одного на камери, після чого заплановані переговори сторін. Як повідомили напередодні в Білому домі, дискусії мають бути структурованими в окремі сесії з обговоренням двосторонніх та глобальних питань.

Вони стосуватимуться, зокрема, стратегічного напрямку двосторонніх відносин, відкритих ліній зв’язку між військовими. Порядок денний також охоплюватиме широкий спектр регіональних і глобальних питань, в тому числі вторгнення РФ в Україну, конфлікт Ізраїлю та ХАМАС й ситуацію в Індо-Тихоокеанському регіоні. Очікується також обговорення ситуації з правами людини в Китаї, торговельних відносин, розвитку подій навколо Тайваню, створення справедливого середовища для американського бізнесу в Китаї.
Крім того, заплановано обговорення лідерами можливостей для співпраці в питаннях, що мають спільний інтерес, таких як зміна клімату та боротьба з наркоторгівлею.
Що стосується «українського питання», як зазначив напередодні представник Білого дому Джон Кірбі, сторони «безумовно, говоритимуть про те, що відбувається в Україні». Причому він підкреслив, що президент Байден «дасть зрозуміти, що ми й надалі підтримуватимемо Україну в її боротьбі проти агресії РФ».
Як повідомляв Укрінформ, нинішні переговори Байдена і Сі є другою особистою зустріччю лідерів – після саміту G20 на Балі минулого року. Крім того, вони мали щонайменше п’ять розмов у телефонному та віртуальному форматах. Обидві країни вважають складним нинішній стан двосторонніх відносин.