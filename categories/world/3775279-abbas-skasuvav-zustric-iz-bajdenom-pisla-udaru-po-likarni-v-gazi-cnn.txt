Палестинська сторона звинуватила Ізраїль в ударі по лікарні в секторі Гази, внаслідок якого могли загинути сотні людей. Водночас ізраїльські військові кажуть про ймовірний запуск ракети бойовиками ХАМАС.

Про це повідомляє Укрінформ із посиланням на CNN.
«Армія оборони Ізраїлю розслідує удар по госпіталю», - цитує телеканал речника ізраїльських сил Даніеля Хагарі.
За його словами, поки що незрозуміло, чи лікарня зазнала удару ізраїльської армії, чи то невдалого запуску ракети бойовиками ХАМАС.
Тим часом представники палестинської адміністрації звинувачують Ізраїль в обстрілі лікарні, а також у зростанні гуманітарних проблем через блокаду постачань продовольства, палива й електроенергії для населення Гази.
На цьому тлі очільник Палестинської автономії Махмуд Аббас скасував заплановану зустріч із президентом США Джо Байденом, який вирушив в охоплений війною регіон. Аббас заявив, що повертається до Рамалли та закликав провести негайну зустріч палестинського керівництва.
Як повідомляв Укрінформ, у вівторок підконтрольне ХАМАС міністерство охорони здоров’я сектору Гази заявило, що близько 3 тис. людей загинули унаслідок бойових дій, які розпочалися після нападу бойовиків цього угруповання на Ізраїль.
Фото ілюстративне: АА