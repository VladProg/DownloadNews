Міністр закордонних справ Нідерландів Вопке Гукстра залишає свою посаду.

Як передає Укрінформ, про це журналістам повідомили у пресслужбі міністра.
“Вопке Гукстра подав королю заяву про відставку з посади міністра закордонних справ”, - йдеться у повідомленні.
Зазначається, що до призначення нового міністра закордонних справ його обов’язки виконуватиме міністр зовнішньої торгівлі та розвитку співробітництва Лізе Шрайнемахер.
У соцмережі X (колишній Tвіттер) Гукстра написав, що для нього було честю служити його країні.
“Я подав заяву про відставку королю Нідерландів. Для мене було честю служити країні на посаді міністра закордонних справ та віцепрем'єр-міністра”, - йдеться в дописі.
Гукстра також подякував колегам за плідну співпрацю й напружену роботу та згадав війну Росії проти України.
“Жахлива війна, яку Росія розв’язала проти України, визначила мій термін на посаді міністра закордонних справ. Ми стикаємося зі значною геополітичною напругою у всьому світі, а демократія перебуває під сильним тиском. Це показує нам важливість сильного та рішучого ЄС та НАТО”, - зазначив він.
Як повідомлялося, міністр закордонних справ Нідерландів Вопке Гукстра був висунутий урядом на посаду єврокомісара після того, як Франс Тіммерманс, який її обіймав, пішов у відставку, щоб взяти участь у майбутніх національних виборах.
Гукстра очолював МЗС Нідерландів з 10 січня 2022 року.
Парламентські вибори у Нідерландах мають відбутися приблизно в середині листопада.