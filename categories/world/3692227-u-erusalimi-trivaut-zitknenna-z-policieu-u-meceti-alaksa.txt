Поліція Єрусалиму вдруге увірвалася до священної мечеті Аль-Акса, намагаючись розігнати провокаторів, які переховувалися серед вірян.

Як повідомляє кореспондент Укрінформу, про це пише Reuters.

“За словами очевидців, поліція Ізраїлю у середу вдруге вступила у сутичку із палестинцями у єрусалимській мечеті Аль-Акса, всього за кілька годин після арешту та видворення 350 людей з території мечеті під час поліцейської операції”, - йдеться у повідомленні.

Зазначається, що сутичка викликала вогонь у відповідь з сектору Гази та викликала занепокоєння щодо подальшої ескалації насильства.
“Вже вдруге пізно ввечері поліція проникла на територію мечеті та спробувала витіснити вірян, використовуючи світлошумові гранати та застосовуючи гумові кулі”, - йдеться у матеріалі.

За даними палестинського Червоного хреста, шестеро людей отримали травми під час сутичок.
“У поліції заявили, що десятки молодиків занесли на територію мечеті феєрверки та каміння й спробували забарикадуватися всередині”, - зауважує агентство.

Менш ніж за добу до цього поліція увірвалася до Аль-Акси, де перебували провокатори в масках.
“Палестинський Червоних хрест розповів, що 12 палестинців зазнали травм під час цього зіткнення, в тому числі від гумових куль та ударів. За даними поліції Ізраїлю, двоє правоохоронців були поранені”, - зауважує агентство.

Нагадаємо: цьогоріч священний ісламський місяць Рамадан збігається із християнським Великоднем та єврейським Песахом, що підвищує загрозу насильства.