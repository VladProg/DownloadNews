Постійний представник Ізраїлю в ООН Ґілад Ердан розкритикував генерального секретаря ООН Антоніу Гутерреша за зволікання з його оцінками злочинів ХАМАС.

Як передає Укрінформ, про це він написав у соцмережі Х.
«Слова генерального секретаря лише підкреслюють той факт, що коли йдеться про ізраїльських жінок, сексуальне насильство, яке було доведено державними органами влади, то це все ще потребує «розслідування», - наголосив Ердан.
Він вказав, що Гутеррешу знадобилося 55 днів (від початку загострення кризи), «перш ніж закликати невідомо кого» до проведення розслідування.
«Він не визнає, що ХАМАС вчинив ці злочини», - додав представник Ізраїлю, припустивши, що «генеральний секретар просто намагався заспокоїти виправданий гнів багатьох людей у всьому світі через своє мовчання та мовчання ООН».
При цьому, коли мова заходить про претензії ХАМАС і Міністерства охорони здоров'я Гази до Ізраїлю щодо гуманітарної ситуації, «для нього немає жодних сумнівів у необхідності проводити розслідування», зауважив він.
За його словами, наступного тижня в ООН відбудеться «важливий захід», де Ізраїль представить результати розслідувань, які показують, що ХАМАС скоював сексуальні злочини.





Як повідомляв Укрінформ, генеральний секретар ООН Антоніу Гутерреш під час брифінгу в Раді безпеки ООН вперше закликав розслідувати звинувачення у сексуальному насильстві, скоєному під час нападу ХАМАСу на Ізраїль 7 жовтня.









Фото: ЕРА