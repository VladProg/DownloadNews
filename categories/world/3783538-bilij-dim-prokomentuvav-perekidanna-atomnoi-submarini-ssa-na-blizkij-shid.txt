Передислокація атомного підводного човна ВМС США до регіону Близького Сходу є частиною коригування позицій американських сил та має на меті, зокрема, стримування будь-якого потенційного розширення конфлікту.

Про це заявив у понеділок під час онлайн-пресбрифінгу координатор Ради нацбезпеки Білого дому Джон Кірбі, передає власний кореспондент Укрінформу.
«Я просто скажу вам у загальних рисах, що ми маємо – і ми продовжимо коригувати позицію наших сил у регіоні», - зауважив представник Білого дому.
Він підкреслив, що цей крок є необхідним, щоби захистити війська та об'єкти США на місці, а також передати «потужний меседж стримування» будь-якому іншому суб’єкту – державі чи угрупованню, щоби вони і не думали про ескалацію чи поглиблення конфлікту.
Як повідомляв Укрінформ, Центральне командування Збройних сил США офіційно повідомило про те, що на Близький Схід прибув атомний підводний човен класу Ohio, оснащений балістичними ракетами.
Фото: Getty Images