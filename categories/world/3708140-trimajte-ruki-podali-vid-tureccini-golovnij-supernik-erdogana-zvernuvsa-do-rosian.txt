Турецька опозиція звинуватила росію в поширенні неправдивої інформації, зокрема діпфейк-контенту, та змовах.

Про це лідер опозиційних сил, голова Республіканської народної партії та кандидат у президенти Кемаль Киличдароглу повідомив у Твіттері.
“Дорогі російські друзі, ви стоїте за монтажем, змовами, контентом Deep Fake і записами, які були викриті в цій країні вчора», - написав Киличдароглу.
Водночас він не уточнив, про який саме контент ідеться.
Киличдароглу також зазначив, що продовження нормальних відносин із росією, зокрема після 15 травня, залежатимуть від того, чи вона забере «руки геть» від Туреччини.
Президентські та парламентські вибори в Туреччині відбудуться в неділю, 14 травня. За пост президента боротьба відбуватиметься між двома основними кандидатами - чинним президентом Реджепом Тайїпом Ердоганом та лідером опозиційних сил Кемалем Киличдароглу.
Як повідомлялося, напередодні один із кандидатів на посаду президента Туреччини, лідер партії «Батьківщина» Мухаррем Індже зняв свою кандидатуру.