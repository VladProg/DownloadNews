Лідери країн «Групи семи», що продовжують зустріч у Японії, наголосили на необхідності збереження глобального режиму нерозповсюдження ядерної зброї, засудили безвідповідальну ядерну риторику Росії та закликали світ до відмови від ядерної зброї.

Як повідомляє Укрінформ, про це йдеться у заяві G7, повний текст якої оприлюднений на сайті Європейської Ради.
«Ми, лідери G7, зустрілися у історичному місці Хіросіма, яке разом із Нагасакі є нагадуванням про безпрецедентні руйнування та про жахливі людські страждання населення Хіросіми й Нагасакі в результаті атомного бомбардування у 1945 році. У цей урочистий та пам’ятний момент у цьому першому документі лідерів G7, який фокусує увагу на ядерному роззброєнні, ми підтверджуємо зобов’язання досягти світу без ядерної зброї, без зменшення безпеки для всіх», - йдеться у повідомленні.
Лідери «Групи семи» підкреслили важливість факту, що ядерна зброя не використовувалася протягом вже 77 років.
«Російська безвідповідальна риторика, підривання нею режиму контролю над зброєю, та заявлений намір розгорнути ядерну зброю в Білорусі, є небезпечними та неприйнятними. Ми нагадуємо про заяву в Балі всіх лідерів G20, включаючи Росію. У цьому контексті ми підтверджуємо нашу позицію, що погрози Росії використати ядерну зброю, дозволити одностороннє використання ядерної зброї Росією в контексті її агресії проти України є неприпустимими», - наголосили учасники саміту.
Вони нагадали про Спільну заяву лідерів п’яти ядерних держав, що була видана 3 січня 2022 року, щодо запобігання ядерній війні та уникнення гонки озброєнь, та підтвердили, що в ядерній війні не може бути перемоги, і вона ніколи не має бути розв’язана.
«Ми закликаємо Росію повернутися до зобов’язань, - у висловлюваннях та у справах, - відповідно до принципів, що записані у цій заяві. Наша політика з безпеки основана на розумінні того, що ядерна зброя, так довго, як вона існуватиме, має слугувати для цілей оборони, стримувати агресію та допомагати уникнути війні та руйнації», - підкреслили лідери G7.
Як йдеться у документі, зменшення глобальних ядерних арсеналів, яке було досягнутим після завершення «холодної війни», має набути продовження, і не рухатися у зворотному напрямі. Договір про нерозповсюдження ядерної зброї (NPT) має дотримуватися, оскільки він є основою глобального режиму нерозповсюдження, для продовження процесів ядерного роззброєння та для мирного використання атомної енергії.
Лідери наголосили на необхідності реалістичного, прагматичного та відповідального підходу до ядерного роззброєння, та привітали у цьому контексті японський «Хіросімський план дій», який містить саме такий підхід.
«Ми висловлюємо глибокий жаль з проводу російського рішення підірвати дію нового Договору START (СНО – Договір про обмеження стратегічних наступальних озброєнь – ред.), та закликаємо Росію створити умови для повної імплементації цього Договору. В той же час, прискорене нарощування Китаєм його ядерного арсеналу, за умови відсутності прозорості або змістовного діалогу, породжує занепокоєння щодо глобальної та регіональної стабільності», - наголошується у заяві G7.
Лідери наголосили на важливості дотримання прозорості у питаннях ядерної зброї, та привітали вже здійснені заходи з боку США, Франції та Великої Британії із забезпечення прозорості та об’єктивності даних щодо ії ядерних арсеналів. Вони закликали інші держави слідувати такому прикладу.
«G7 визнає необхідність конкретних кроків збоку ядерних держав у зменшенні стратегічних ризиків. Ми закликаємо Китай та Росію змістовно долучитися до відповідних багатосторонніх та двосторонніх форумів, у відповідності до їх зобов’язань в рамках NPT, включаючи його Статтю VI», - йдеться у документі.
«Група семи» закликала країни світу негайно розпочати давно необхідні переговори навколо договору, що буде забороняти виробництво ядерних матеріалів для їх використання у ядерній зброї або у інших ядерних вибухових пристроях… Ми також є рішучими у поглядах, що жодна держава не має проводити будь-які випробувальні вибухи ядерної зброї, засуджуємо погрози це зробити, та підкреслюємо, що набуття чинності Договору про всеохоплюючу заборону ядерних випробувань є ще однією невідкладною справою», - йдеться у заяві.
«Ми висловлюємо занепокоєння заявою Росії про готовність провести ядерні випробування, та закликаємо Росію дотримуватися оголошеного нею мораторію на ядерні випробування», - підкреслили лідери «Сімки».
Вони також підтвердили намір досягти повної, такої, що піддається верифікації та незворотної відмови Північної Кореї від ядерної зброї та існуючих ядерних програм, а також від будь-яких інших програм щодо розробки зброї масового знищення та засобів їх доставки, включаючи програму виробництва балістичних ракет, відповідно до резолюцій РБ ООН.
«Північна Корея не може і ніколи не матиме статусу держави з ядерною зброєю, відповідно до NPT», - йдеться у документі.
Лідери G7 висловили «чіткий намір» не допустити розробки ядерної зброї Іраном, та закликали всі країни підтримати імплементацію резолюції РБ ООН 2231. Вони також закликали Іран виконувати власні правові зобов’язання у сфері ядерного нерозповсюдження, продовжити співробітництво з МАГАТЕ, та уникати ескалації напруги у цьому контексті.
Як вже повідомлялося, в Японії триває 48-й саміт «Групи семи», який продовжуватиме роботу до 21 травня. Його учасники розглядають шляхи забезпечення стійкості глобальної економіки, в тому числі, за наслідками пандемії коронавірусу та російської агресії проти України.
Президент України Володимир Зеленський прибув до Японії на саміт G7.