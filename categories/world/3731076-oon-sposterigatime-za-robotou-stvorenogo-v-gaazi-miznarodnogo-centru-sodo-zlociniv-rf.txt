В Організації Об’єднаних Націй спостерігатимуть за роботою Міжнародного центру з переслідування за злочин агресії проти України, який відкрився у понеділок у Гаазі.

Як передає власний кореспондент Укрінформу у Нью-Йорку, про це сказав заступник речника Генсека ООН Фархан Гак.
На запитання Укрінформу про те, наскільки відповідає створення такого центру позиції Генерального секретаря ООН, який неодноразово наголошував на відповідальності за агресію, і чи вітає він це рішення, – Гак відповів: «Ми стежитимемо за тим, як розвиватимуться ці процеси. Безумовно, важливо, щоб була відповідальність, і ми побачимо, як ці механізми продовжать свою роботу».

Як повідомляв Укрінформ, Міжнародний центр із переслідування за злочин агресії проти України (ICPA) 3 липня офіційно розпочав свою роботу і діятиме на базі Євроюсту.
ICPA підтримуватиме та координуватиме підготовку справ про злочини агресії, зберігаючи ключові докази та сприяючи процесу створення справ на ранній стадії.
Це перший випадок створення ініціативи з розслідування злочину агресії за міжнародної підтримки після Другої світової війни.