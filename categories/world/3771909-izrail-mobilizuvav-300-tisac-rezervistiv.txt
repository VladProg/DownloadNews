Ізраїль мобілізував 300 000 резервістів для відповіді на терористичну атаку і вторгнення ХАМАСу.

Про це повідомляє Fox News, передає Укрінформ.
Цей призов є найбільшим в історії Ізраїлю, військові відновили контроль над територіями, раніше захопленими бойовиками ХАМАСу і "переходять у наступ" в Газі, заявив головний військовий речник контрадмірал Даніель Хагарі.
"Ми ніколи не призивали резервістів у таких масштабах. Ми переходимо в наступ", - сказав Хагарі.
Під призов підпадають ті, хто раніше був призваний на військову службу і пішов у відставку, але ще не досяг 40-річного віку. Повідомляється, що деякі американці ізраїльського походження, які проживають в США, отримали повістки про призов і вказівку повернутися до Ізраїлю.
Військові раніше заявляли, що їх першочерговим завданням було гарантувати безпеку у населених пунктах на ізраїльському боці кордону перед тим, як розпочати контрнаступ на палестинській території.
Трей Їнгст, американський журналіст, який працює кореспондентом Fox News в Єрусалимі, повідомив, що навіть з танками і додатковими резервістами ізраїльські військові не зможуть швидко перетнути кордон, оскільки спочатку вони повинні знайти місце, де ХАМАС тримає заручників. За його словами, заручники «були витягнуті через кордон і потрапили в широку мережу тунелів під сектором Гази».
Ізраїльські офіційні особи описали терористів ХАМАС як "озвірілих" у своїй "жорстокості" через їхні напади на жінок, дітей і людей похилого віку та відсікання голів жертвам.
Миротворці ООН патрулюють на ліванській стороні лівансько-ізраїльського кордону між селом Кфар-Кіла та ізраїльським містом Метула. Велика кількість солдатів ліванської та ізраїльської армій зібралися в понеділок вздовж проведеної ООН "блакитної лінії" після того, як в неділю ізраїльські війська і бойовики угруповання "Хезболла" обмінялися обстрілами.
Як повідомляв Укрінформ, в Армії Ізраїлю (ЦАХАЛ) заявили, що їм вдалося повернути під контроль усі населені пункти на кордоні з Газою.
Фото: Jalaa Marey