Північна Корея має прямий чи опосередкований стосунок до конфлікту між Ізраїлем і ХАМАС та агресією Росії проти України.

Про це, як повідомляє Yonhap із посиланням на офіс президента, президент Південної Кореї Юн Сок Йоль заявив під час зустрічі в Сеулі з міністром оборони США Ллойдом Остіном і начальником Об’єднаного комітету начальників штабів США Чарльзом Брауном, передає Укрінформ.
У ході переговорів корейський президент наголосив на важливості для військових Південної Кореї і США бути пильними та готовими швидко й рішуче відповісти на будь-які провокації з боку Північної Кореї, зокрема, й раптові важко передбачувані атаки КНДР, що нагадують тактику ХАМАС.
«Північна Корея має прямий чи опосередкований стосунок до війни Росії проти України та конфлікту між Ізраїлем і ХАМАС», - підкреслив Юн.
Президент Південної Кореї, воочевидь, мав на увазі те, що, за даними корейської розвідки, КНДР в останні місяці різко активізувала військове співробітництво з Росією, надавши країні-агресорці сотні тисяч артилерійських та інших боєприпасів і зброї для війни в Україні в обмін на збройові технології РФ, а також, із високою імовірністю, передала озброєння й досвід організації раптових нападів ХАМАС.
Юн закликав Остіна і Брауна підтримувати спільну оборонну позицію союзників проти будь-яких провокацій з боку Північної Кореї.
Глава Пентагону у свою чергу запевнив у готовності американських союзників виконати свої зобов’язання і захистити Південну Корею від загроз із Півночі та наголосив на відданості президента Джо Байдена подальшому зміцненню альянсу Південної Кореї і США.
У понеділок у Сеулі союзники проведуть 55-му щорічну Консультативну нараду з безпеки, на якій обговорять низку актуальних питань, включаючи подальше зміцнення розширеного стримування Вашингтоном ракетних і ядерних загроз Північної Кореї.
Як повідомляв Укрінформ, Національна розвідувальна служба Південної Кореї повідомила, що КНДР від початку серпня відправила до Росії понад 1 мільйон артилерійських снарядів та інше озброєння, приблизно 10 партій, щоб допомогти РФ у війні проти України.
Фото: Yonhap