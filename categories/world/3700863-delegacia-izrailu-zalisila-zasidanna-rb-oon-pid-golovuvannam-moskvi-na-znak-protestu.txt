Представник Ізраїлю в ООН Гілад Ердан вийшов із зали засідання Ради Безпеки, яке проходило у штаб-квартирі ООН у Нью-Йорку під керівництвом росії.

Як передає Укрінформ, про це повідомляє The Times of Israel.
Як зазначається, це було зроблено на знак протесту проти проведення ради з палестинського питання у День пам'яті загиблих солдатів Ізраїлю та жертв терору, напередодні Дня незалежності країни.
«Сьогодні один з найсвященніших днів у році для держави Ізраїль. Ми зверталися з численними проханнями перенести сьогоднішні дебати, пояснюючи важливість цього дня, але, на жаль, ця рада відмовилася зрушити з місця. Тепер це перейшло всі межі. Поки ізраїльтяни сумують, ця рада, як завжди, почує більш кричущу брехню, що засуджує Державу Ізраїль та хибно зображує її коренем усіх проблем регіону”, — сказав Ердан.
Прямо звертаючись до міністра закордонних справ росії сергія лаврова, який вів засідання, Ердан запитав: «Що б ви зробили, якби ця рада збиралася, щоб виокремити та засудити російську федерацію та ваших вояків 9 травня, у день перемоги над фашистами?"
Він поставив поминальну свічку на столі перед собою та вийшов із зали разом із рештою ізраїльської делегації.
«Я відмовляюся проводити цей священний день, слухаючи брехню та осуд. Ці дебати ганьблять полеглих, і Ізраїль не братиме в них участі», — сказав представник Ізраїлю.

Як пише The Times of Israel, відмова москви відтермінувати проведення засідання була розцінена як відплата за підтримку Ізраїлем України, а палестинці розцінили рішення уряду рф як перемогу.
Як повідомлялося, міністр закордонних справ ФРН Анналена Бербок не захотіла «бачити брехливе шоу» лаврова на Радбезі ООН.
У понеділок у РБ ООН під головуванням лаврова пройшло засідання «Ефективна багатосторонність через захист принципів Статуту ООН». лавров представив позицію москви так, ніби вона захищає багатосторонні відносини та принципи Статуту ООН.
Головування в Радбезі ООН щомісяця змінюється почергово між його членами. У січні головувала Японія, у лютому – Мальта, у березні – Мозамбік, у квітні за планом – росія, у травні – Швейцарія, у червні – ОАЕ.