Дані з 95,65% дільниць свідчать про те, що на виборах до польського Сейму перемагає владна Об’єднана правиця Ярослава Качинського, але відрив від опозиційної Громадянської коаліції Дональда Туска значно скоротився.

Про це повідомляє Державна виборча комісія Польщі, передає кореспондент Укрінформу.
Об’єднана правиця лідирує з 36,03%, Громадянська коаліція скоротила розрив – в її активі зараз 30,12% голосів виборців.
Крім того, до нижньої палати парламенту, долаючи п’ятивідсотковий виборчий бар’єр, потрапляють коаліція “Третій шлях” (Польська селянська партія і “Польща 2050”) - 14,44%, “Нова Лівиця” - 8,46% та націоналістична “Конфедерація” - 7,17%.
За останніми даними, явка на виборах становить 74%.
Як повідомлялося, за даними екзитполу, проведеного центром Ipsos на виборчих дільницях у день голосування на парламентських виборах у Польщі утретє поспіль перемагає Об’єднана правиця Ярослава Качинського. Однак цього разу вона буде змушена шукати коаліційного партнера. У перерахунку на депутатські мандати владна партія здобуває у Сеймі 200 місць, що недостатньо для створення коаліції (для цього потрібен мінімум 231 депутатський голос).
Натомість ліволіберальні опозиційні сили (“Громадянська коаліція”, “Третій шлях” і “Нова Лівиця”) разом можуть сформувати коаліцію, маючи 248 депутатських мандатів. Націоналістична “Конфедерація” може здобути в Сеймі лише 12 місць.
Президент Польщі Анджей Дуда раніше заявив, що надасть право формувати коаліцію політсилі, яка набере найбільше голосів.
Державна виборча комісія Польщі планує оприлюднити остаточні результати виборів у вівторок у першій половині дня.