Державний секретар США Ентоні Блінкен висловив глибоке занепокоєння у зв’язку з роллю російської приватної компанії «вагнер» у охопленому військовим конфліктом Судані.

Про це він заявив у понеділок під час спільної пресконференції з кенійським колегою в Вашингтоні, передає власний кореспондент Укрінформу.
«Ми дійсно маємо глибоке занепокоєння у зв’язку з участю групи пригожина, пвк «вагнер» у Судані»,- зауважив Блінкен.
Він підкреслив, що це угруповання несе ще більше смертей та руйнувань у без того нестабільний регіон.
Водночас, держсекретар США повідомив про «успішну евакуацію» персоналу американського посольства в Хартумі та членів сімей дипломатів, подякувавши за це Пентагону.
«Рішення призупинити роботу посольства та відкликати наш персонал з місць їхньої роботи є одним із найскладніших, що доводиться приймати будь-якому держсекретарю. Однак для мене – не першому місці безпека наших людей», - зауважив глава Держдепартаменту США.
Блінкен також повідомив, що уряд США продовжує контактувати з американськими громадянами в Судані, щоби полегшити їхні зусилля з евакуації. Крім того, за його словами, Штати взаємодіють із союзниками й партнерами, які проводять власні операції на місцях.
Як повідомляв Укрінформ, 15 квітня після кількох днів загострень між армією Судану та Силами швидкого реагування (RSF) в Хартумі пролунали вибухи й стрілянина. Суперечка пов’язана із запропонованим переходом країни до цивільного правління.
Зараз дві військові фракції, які нещодавно були союзниками, борються за контроль над столицею Судану та фінансовими потоками в країні.