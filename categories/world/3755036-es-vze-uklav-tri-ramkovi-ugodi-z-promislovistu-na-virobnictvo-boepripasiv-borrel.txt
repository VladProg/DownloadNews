Європейський Союз розпочав реалізацію контактів у рамках спільного оборонного замовлення, що дозволить постачати снаряди для України та забезпечувати обороноспроможність самої Європи.

Про це сьогодні в іспанському місті Толедо під час пресконференції за підсумками неформальної зустрічі міністрів оборони країн ЄС заявив високий представник ЄС Жозеп Боррель, повідомляє кореспондент Укрінформу.
«Ми працювали над трьома «треками» цієї ініціативи. Перший - це поставки зі складів європейських армій. Він був завершений до кінця травня. Ми надали (Україні) суттєвий обсяг боєприпасів вартістю 1,1 мільярда євро, що включає 224 тисячі снарядів та близько 2 300 ракет. Другий «трек» передбачав переговори між європейською оборонною промисловістю та Європейським оборонним агентством щодо замовлення боєприпасів калібру 155-мм. Три рамкові контракти вже бути підписані, і зараз країни-члени мають розмістити конкретні замовлення в рамках цих рамкових угод», - сказав Боррель.
Він нагадав, що третій «трек», який був запропонований Єврокомісією, передбачає нарощування потужності європейської оборонної промисловості.
«Це довгостроковий захід. Промисловість може принести результат лише тоді, якщо вона має замовлення, і без такого замовлення на збільшення виробничих спроможностей результату не буде. Акт з підтримки виробництва боєприпасів (ASAP), що був ухвалений Європейським парламентом у липні, надає інструмент для підтримки оборонної промисловості у виробництві боєприпасів. Єврокомісія буде продовжувати просувати цю роботу», - наголосив високий представник ЄС.
Він зауважив, що це обговорення щодо нарощування європейського військового виробництва відбулося за тісної координації з НАТО. На зустрічі європейських міністрів були присутні представники Альянсу, ООН та Європейського парламенту.
Боррель повідомив, що міністри приділили окрему увагу впливу російської війни проти України на світові ціни на продовольство та на енергію.
«Путін не хоче поновлювати зернову угоду, і це була дуже погана новина. Це матиме дестабілізуючий ефект для всього світу та позначатиметься й на нас. Ми маємо продовжувати надавати засоби та шляхи для експорту української продовольчої продукції та для її доставки на міжнародний ринок. Це повертає мене до регіону Сахель, який значно залежить від експорту зерна з України», - зауважив високий представник ЄС.
Він зазначив, що під час неформальної зустрічі європейські міністри обговорили розвиток ситуації у цьому африканському регіоні, зокрема військовий заколот в Нігері та його наслідки. Європейський Союз підтримує зусилля ECOWAS (Економічне співтовариство країн Західної Африки) зі стабілізації в регіоні та пошуку «африканських рішень для африканських проблем».
Як повідомлялося, в Іспанії відбулася зустріч міністрів оборони країн ЄС, головними темами якої стали продовження військової допомоги для України та обговорення ситуації в країнах африканського регіону Сахель. Завтра обговорення зазначених тем та інших проблем міжнародної безпеки буде продовжено під час неформальної зустрічі міністрів закордонних справ країн ЄС (Gymnich), яка також відбудеться в місті Толедо під егідою Іспанського головування в ЄС.