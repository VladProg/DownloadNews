Армія оборони Ізраїлю заявила, що за минулу добу завдала ударів по близько 400 об’єктах ХАМАС у секторі Гази та вбила кількох польових командирів терористів та інших бойовиків.

Про це повідомляє Times of Israel, передає Укрінформ.
За даними ЦАХАЛу, нещодавні удари були зосереджені по місцях базування ХАМАСу в секторі Гази, у тому числі в мечетях, і проти терористів, які готували ракетний обстріл Ізраїлю.
Армія оборони Ізраїлю заявляє, що вночі також завдала удару по входу в тунель ХАМАСу на узбережжі Гази та по командних центрах терористів.
За даними ЦАХАЛу, внаслідок нещодавніх ударів загинули кілька польових офіцерів ХАМАСу, у тому числі заступники командувачів батальйонів терористичної групи Нусейрат, Шаті та Фуркан.
Як повідомлялося, у понеділок ввечері ХАМАС звільнив ще двох заручниць – ізраїльтянок 85-річну Йохевед Ліфшиц і 79-річну Нуріт Купер, яких передали представникам Червоного Хреста на пункті пропуску "Рафах" між Ізраїлем і Єгиптом. Жінки були викрадені терористами з їхніх будинків у кібуці Нір-Оз. Їхні чоловіки досі залишаються в полоні на території сектору Гази.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини впродовж наступних 24 годин. У цьому регіоні проживають близько 1,1 мільйона людей. Наразі виїзд людей з регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.