Рада Безпеки ООН схвалила резолюцію, яка започатковує багатонаціональну місію із підтримки безпеки на Гаїті.

Як повідомляє Укрінформ, про це пише CNN.

“Рада Безпеки ООН дала зелене світло розгортанню збройних багатонаціональних сил на Гаїті на тлі боротьби карибської держави із політичним паралічем й повсюдним насильством”, - йдеться у матеріалі.

Зазначається, що прем’єр-міністр Гаїті кілька разів звертався до Радбезу із проханням авторизувати подібну місію.
“Тринадцять членів Радбезу проголосували за резолюцію, а Росія та Китай утрималися”, - зауважує CNN.

Хоча Радбез дозволив сформувати місію, формально вона не підпадатиме під управління ООН.
“Очікується, що місію очолить Кенія, яка пообіцяла виділити для цього 1000 поліцейських. Кілька сусідів Гаїті по Карибському басейну: Ямайка, Багами й Антигуа та Барбуда також запропонували підтримати місію”, - зауважує CNN.

Мандат багатонаціональної місії буде чинним 12 місяців, однак дата початку прибуття іноземних військових на Гаїті поки не визначена, оскільки до участі в ній запросили доєднатися більше країн.
Очікується, що місія зміцнить місцеву безпеку та посилить гаїтянську національну поліцію у переслідуванні банд.