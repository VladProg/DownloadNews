Мін'юст США висунув звинувачення чотирьом громадянам США та трьом росіянам за роботу від імені російського уряду та спільно з фсб для здійснення багаторічного зловмисного впливу у Штатах.

Як передає Укрінформ, про це йдеться у пресрелізі відомства.
Американські правоохоронці серед іншого підозрюють, що росіяни вербували, фінансували та керували американськими політичними групами, які діяли як незареєстровані агенти російського уряду, сіяли ворожнечу і поширювали проросійську пропаганду.
Також обвинувачені офіцери розвідки, зокрема, брали участь у таємному фінансуванні та керуванні кандидатами на місцеві посади в Сполучених Штатах.
Крім того, в окремій справі американські правоохоронці звинувачують росіянку Наталю Бурлінову у змові з офіцером фсб з метою діяти як незареєстрований агент росії в Сполучених Штатах.
Як повідомляв Укрінформ, у США заарештували двох жителів штату Канзас, які допомагали росії обходити західні санкції та постачали електроніку для авіації країні-агресору.