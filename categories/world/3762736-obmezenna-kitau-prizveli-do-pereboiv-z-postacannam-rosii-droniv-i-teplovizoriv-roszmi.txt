Обмеження на експорт дронів, запроваджені владою КНР, значно ускладнили їх постачання до Росії і призвели до дефіциту низки комплектуючих, наприклад тепловізорів.

Як передає Укрінформ, про це повідомляє російське видання «Коммерсант».
За його даними, обмеження на експорт безпілотників, запроваджені Китаєм з 1 вересня, призвели до припинення постачання комплектуючих та самих дронів масою понад 4 кг. За певними типами вже спостерігається дефіцит, зокрема агродронів, які важать у середньому 30–40 кг і поки що виробляються у РФ у поодиноких екземплярах.
Міністерство торгівлі Китаю 31 липня оголосило про запровадження експортного контролю щодо високопродуктивних безпілотних повітряних суден (БПС), які можуть бути використані у військових цілях.
Також зазначається, що великі російські виробники дронів встигли створити істотні запаси комплектуючих і сподіваються, що їхні постачальники в Китаї зможуть отримати ліцензії на експорт до РФ, але оформлення може тривати до року. Для оформлення необхідно довести, що безпілотник не буде використаний у воєнних цілях.
Продавці китайських дронів у РФ намагаються налагодити паралельний імпорт. Однак учасники ринку скаржаться, що Казахстан днями ускладнив процедуру ввезення.
Як повідомлялося, після початку Росією повномасштабного вторгнення в Україну проти РФ були запроваджені масштабні санкції. Проте російські структури намагаються їх обходити шляхом паралельного імпорту.