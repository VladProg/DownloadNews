Франція засуджує рішення путіна розмістити на території білорусі тактичну ядерну зброю та закликає росію відмовитися від цієї угоди.

Як передає Укрінформ, відповідна заява розміщена на сайті МЗС Франції.
"Франція засуджує заяву російського президента про угоду між росією та білоруссю щодо розміщення ядерної зброї", - йдеться у документі.
Зазначається, що після оголошення рф про призупинення участі в Договорі про ліквідацію ракет середньої та малої дальності "ця угода являє собою подальшу ерозію міжнародної архітектури контролю над озброєннями та стратегічної стабільності в Європі".
"Франція підтверджує важливість, яку вона надає дотриманню заяви від 3 січня 2022 року, схваленої володимиром путіним, а також усіма главами держав і урядів "п’ятірки" (країн-постійних членів Ради Безпеки ООН, які володіють ядерною зброєю – ред.) про запобігання ядерній війні й гонці озброєнь. Франція закликає росію проявити відповідальність, якої очікують від ядерної держави, і вийти з цієї дестабілізуючої угоди", - йдеться у заяві.
Як повідомлялося, путін заявив, що росія розмістить тактичну ядерну зброю в білорусі. У лютому він оголосив про "призупинення" участі москви у Договорі про скорочення стратегічних наступальних озброєнь зі США (Новий START), хоча положення цього документа не передбачають такої можливості.
START залишається останнім чинним міжнародним документом, який обмежує стратегічні ядерні озброєння. Кожна з його сторін, США і росія, зобов’язуються скоротити до 1550 одиниць кількість ядерних боєзарядів та до 700 – розгорнутих засобів їх застосування, включаючи міжконтинентальні ракети, підводні човни та стратегічні бомбардувальники.
Євросоюз вважає заяви кремля про намір розмістити ядерну зброю на територію білорусі безвідповідальною спробою ескалації та заявляє про готовність застосувати нові економічні санкції у відповідь на посилення загроз для європейської безпеки.
У Міністерстві закордонних справ України зазначили, що намір росії розмістити в білорусі тактичну ядерну зброю є порушенням Договору про нерозповсюдження ядерної зброї.