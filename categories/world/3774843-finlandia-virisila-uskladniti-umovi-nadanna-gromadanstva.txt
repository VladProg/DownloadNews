Влада Фінляндії має намір посилити умови отримання паспорта країни, аби забезпечити успішну інтеграцію нових громадян у суспільство.

Про це заявила глава МВС країни Марі Рантанен, передає Укрінформ із посиланням на Yle.
За її словами, мета нововведень полягає у тому, щоб основною умовою отримання паспорта стала успішна інтеграція у фінське суспільство.
«Громадянство буде не так легко отримати, як зараз. І в цьому полягає мета. Фінський паспорт стане винагородою за успішну інтеграцію», – сказала Рантанен.
Вона зазначила, що буде запроваджено іспит на громадянство та мовний тест. Модель було взято в інших європейських країнах.
Іспит на громадянство виявлятиме знання про суспільство, історію та політичну систему Фінляндії. «Мета полягає в тому, щоб з'ясувати, чи розуміє людина принципи та цінності фінського суспільства», – пояснила очільниця МВС.
В урядовій програмі зазначається, що необхідний для набуття громадянства термін проживання у Фінляндії буде продовжено до восьми років.
Для отримання паспорта особа також муситиме довести, що має достатньо коштів для проживання в країні. Утім, міністр не уточнила, скільки треба заробляти, щоб здобути громадянство.
Водночас уряд Фінляндії планує передбачити можливість позбавлення громадянства, якщо заявник скоїв тяжкий злочин або отримав паспорт обманним шляхом.
Як повідомляв Укрінформ, уряд Фінляндії планує заборонити росіянам укладати угоди з нерухомістю.