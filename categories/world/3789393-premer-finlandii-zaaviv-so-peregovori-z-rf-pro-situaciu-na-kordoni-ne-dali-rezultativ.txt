Уряд Фінляндії може ухвалити додаткові обмеження на кордоні з РФ у разі погіршення ситуації і за потреби закрити весь східний кордон.

Про це заявив прем'єр-міністр Фінляндії Петтері Орпо, передає Укрінформ із посиланням на Yle.
"Якийсь час російська влада пропускала людей без належних документів. Є ознаки, що ця діяльність має організований характер", - заявив Орпо.
За його словами, вирішити проблему через дипломатичні канали з Росією не вдалося. Він наголосив, що у фінського уряду "висока готовність" ухвалити подальші обмеження в разі погіршення ситуації.
"Тому в нас готуються додаткові заходи. Ці рішення мають бути ретельно підготовлені та пропорційні ситуації", - заявив Орпо.
За інформацією видання, МЗС Росії викликало посла Фінляндії Антті Хелантеря і висловило йому протест через закриття 4 пунктів пропусків на кордоні. У Москві назвали це рішення фінської влади "однозначно провокативним" і таким, що "явно йде в руслі спроб ще більше загострити наші відносини".
Як повідомлялося, 16 листопада глава МВС Фінляндії Марі Рантанен заявила про закриття чотирьох пунктів пропуску на кордоні з Росією у відповідь на зростання кількіості прохачів притулку.
Згодом міністр фінансів Фінляндії Ріікка Пурра заявила, що уряд готовий за потреби закрити весь кордон із Росією.
Фото: Timo Sihvonen / Yle