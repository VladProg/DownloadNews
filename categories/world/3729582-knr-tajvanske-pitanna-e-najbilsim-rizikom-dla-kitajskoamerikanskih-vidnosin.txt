Тайванське питання лежить в основі корінних інтересів Китаю і є найбільш вираженим ризиком для китайсько-американських відносин.

Як передає кореспондент Укрінформу з посиланням на Міністерство національної оборони Китаю, про це заявив на брифінгу речник оборонного відомства Чжан Сяоган, коментуючи ухвалений у США оборонний бюджет на 2024 рік зі значними видатками на військову співпрацю з Тайванем.
«У світі існує лише один Китай і Тайвань є його невід’ємна частина. Національний суверенітет і територіальна цілісність Китаю ніколи не були та ніколи не будуть розділені», - сказав Чжан.
За його словами, Сполучені Штати своїми діями потурають «сепаратизму» нинішньої влади Тайваню й саме США «саботують збереження статус-кво і посилюють напруженість у Тайванській протоці».
«Американська сторона повинна дотримуватися принципу одного Китаю і трьох спільних китайсько-американських комюніке, а також виконувати свої зобов’язання й не підтримувати «незалежність Тайваню», - сказав речник.
Він підкреслив, що розв'язання тайванського питання є справою самого китайського народу і збройні сили КНР готові протидіяти будь-якому втручанню зовнішніх сил.
«НВАК (Народно-визвольна армія Китаю – ред.) має здатність і спроможна захистити національний суверенітет і територіальну цілісність Китаю, а також рішуче придушити спроби відокремлення «незалежного Тайваню» чи зовнішнього втручання», - заявив Чжан.
Як повідомляв Укрінформ, збройні сили Тайваню заявили, що атакуватимуть китайські військові кораблі та бойові літаки в разі їхнього вторгнення в територіальний простір острова, обмежений 12-ма морськими милями.