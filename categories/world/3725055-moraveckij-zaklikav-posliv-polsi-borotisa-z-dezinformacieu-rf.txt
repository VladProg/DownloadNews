Прем'єр-міністр Польщі Матеуш Моравецький закликав послів у країнах Африки, Азії та Латинської Америки докладати зусиль для боротьби з російською дезінформацією.

Про це він заявив на конференції послів у Варшаві, повідомляє Укрінформ із посиланням на Польське радіо.
За словами Моравецького, партнери з далеких країн мають розуміти ситуацію в Україні: "Передусім стосовно війни, яка триває за нашим східним кордоном, розуміння Росії та негативного феномену Росії, та все ж феномену, що пов’язаний зі своєрідним веденням політики, дипломатії, з потужною роллю пострадянської пропаганди, потужною роллю фейкових новин".
Польський прем'єр-міністр зауважив, що розв'язана Росією війна в Україні також показала Європі, що мрії "про неминучу перемогу ліберальної демократії в усьому світі є передчасними".
"Ця жорстока атака Росії на Україну і все, що з нею було пов’язано, на чолі з реконструкцією всієї енергетичної та газової системи та зміною багатьох пріоритетів практично в усіх країнах Західної Європи, перебудувала сприйняття нашого наративу майже на 180 градусів. Це змінило його діаметрально", - сказав Моравецький.
Прем'єр-міністр Польщі також закликав послів у європейських країнах виступати проти ідей федералізації ЄС та поширювати ідеї децентралізації.
Як повідомляв Укрінформ, міністр закордонних справ Польщі Збігнєв Рау заявив, що жодної стратегічної мети Кремля у війні проти України не досягнуто.
Фото: facebook.com/kancelaria.premiera