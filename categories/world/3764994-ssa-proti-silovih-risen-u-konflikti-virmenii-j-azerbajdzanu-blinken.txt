Сполучені Штати закликали Азербайджан і Вірменію утриматися від силових дій та повернутися до дипломатії в питанні Нагірного Карабаху, а також забезпечити гуманітарний доступ до регіону.

Про це заявив під час пресконференції в Нью-Йорку державний секретар США Ентоні Блінкен, передає власний кореспондент Укрінформу.
«Ми хочемо чітко наголосити, що застосування сили є неприйнятним і суперечить зусиллям, які ми докладаємо», - сказав глава американської дипломатії.
Він нагадав, що впродовж останнього тижня мав нагоду поспілкуватися з прем’єр-міністром Вірменії Пашиняном і президентом Азербайджану Алієвим та висловити глибоку стурбованість США у зв’язку з останніми подіями в Нагірному Карабаху.
Блінкен назвав важливим, що обидві країни докладали зусиль, аби знайти взаємоприйнятний і гідний мир у регіоні: «Це те, що відповідає інтересам і Азербайджану, і Вірменії. Обидві сторони інвестували в це, включно з президентом Алієвим і прем’єр-міністром Пашиняном, і це те, над чим ми працювали разом з Євросоюзом».
За словами Блінкена, останній розвиток подій суперечить цим зусиллям. Він також зауважив, що «справедливий і міцний мир, над яким ми працюємо, принесе величезну користь для обох країн у регіоні, а також, я вважаю, значну зміну на краще після трьох років конфлікту».
Держсекретар США також висловив занепокоєння у зв’язку з погіршенням гуманітарної ситуації для населення Нагірного Карабаху, наголосив на необхідності забезпечити доступ гуманітарних організацій до всіх, хто потребує допомоги.
Блінкен підкреслив, що Сполучені Штати перебувають у тісному контакті з усіма сторонами, аби повернутися до переговорів.
Як повідомляв Укрінформ, міноборони Азербайджану 19 вересня оголосило про початок «антитерористичних заходів локального характеру в Карабаху». Баку зажадав виведення військ Вірменії та розпуску «режиму сепаратистів». Прем’єр-міністр Вірменії Нікол Пашинян провів засідання Ради безпеки, де обговорювали «широкомасштабні військові дії» у Карабаху. Пізніше МЗС Вірменії оприлюднило заяву, в якій звинуватило Азербайджан у вчиненні «етнічної чистки».
Згідно з домовленостями, розташовані у Карабаський районі Азербайджанської Республіки формування збройних сил Вірменії та незаконні вірменські збройні формування складають зброю, залишають бойові позиції та повністю роззброюються.