Четверо людей, серед них двоє дітей, були вбиті, а ще троє отримали поранення внаслідок ножової атаки в районі Квінс, штату Нью-Йорк.

Як передає Укрінформ, про це повідомляє BBC.
Повідомляється, що поліція знайшла жертв у підпаленому будинку.
Окрім того, підозрюваний завдав ножових поранень двом поліцейським, перш ніж один з них вистрелив у нього. Підозрюваного доставили до лікарні, але після прибуття констатували його смерть.
Поліція підтвердила, що отримала дзвінок о 05:10 за місцевим часом. Молода жінка сказала, що її двоюрідний брат вбиває членів її родини.
На місці події поліцейські виявили 11-річну дівчинку біля входу до будинку. Вона була доставлена в лікарню, але пізніше померла від отриманих травм.
Після того, як пожежна служба Нью-Йорка прибула на місце події, екстрені служби виявили у будинку тіла трьох інших людей: 12-річного хлопчика, 44-річної жінки та чоловіка віком 30 років.
Окрім того, 61-річна жінка була доставлена в лікарню Маунт-Сінай з численними ножовими пораненнями.
Поліція вважає, що всі жертви померли внаслідок ножових поранень, а на місці події було знайдено кухонний ніж.
Поліція Нью-Йорка назвала особу підозрюваного - це 39-річний Кортні Гордон, який раніше був зарештований за домашнє насильство у Бронксі.
На момент нападу він гостював у своїх рідних у Квінсі.
Як повідомлялося, у Парижі поблизу Ейфелевої вежі внаслідок збройного нападу загинула одна людина, ще дві отримали поранення.
Фото: WABC