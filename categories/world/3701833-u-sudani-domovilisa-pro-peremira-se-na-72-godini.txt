Сторони збройного конфлікту в Судані домовилися продовжити перемир'я ще на 72 години починаючи з п'ятниці.

Про це повідомляє NHK, передає Укрінформ.
Як зазначається, Збройні сили Судану та Сили швидкого реагування зробили відповідну заяву у четвер. Термін їхньої попередньої угоди мав закінчитися опівночі.
За повідомленнями, збройні сутички тривали у Хартумі та у штаті Західний Дарфур на заході країни та під час дії угоди про перемир'я.
Органи охорони здоров'я Судану повідомили про щонайменше 512 убитих від початку збройних сутичок.
Тим часом дедалі більше людей тікає із Судану до сусідніх країн. Уряд Єгипту повідомив у четвер, що країна допомогла переміститися понад 16 тис. осіб, серед яких більш як 14 тис. суданців, решта – громадяни інших країн.
За даними Міжнародної організації з міграції, близько 20 тис. людей втекли з Судану до Чаду, багато хто з них терміново потребує базової гуманітарної допомоги, такої як вода та їжа.
Як повідомляв Укрінформ, 15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Бойові дії в країні тривають, низка європейських країн докладають зусиль для евакуації своїх громадян із Судану.
Фото: АА