За даними Національної метеорологічної служби (NWS), в Нью-Йорку близько 8,5 мільйона людей перебувають під загрозою повені, оскільки переповнені каналізаційні системи не в змозі нормально відводити дощову воду.

Про це повідомляє The Guardian, передає Укрінформ.
Кеті Гокул, губернатор штату Нью-Йорк, оголосила в п'ятницю надзвичайний стан через "екстремальні опади". Оголошення поширюється на Нью-Йорк, Лонг-Айленд і долину Гудзону.
Від початку п'ятниці в деяких районах Нью-Йорка випало від 2,5 до 12 см опадів. У деяких районах Брукліна і Квінса все ще очікується випадання від 2,5 до 5 см дощу на годину.

Фото: Getty Images
Паводкові води призупинили роботу більшої частини нью-йоркського метрополітену. Представники транспортної служби попередили пасажирів, що через "надзвичайно обмежену" роботу метро слід очікувати затримок.
Сильні зливи вже затопили вулиці в Брукліні та Квінсі.
Повінь також вплинула на роботу головних аеропортів Нью-Йорка. Міжнародний аеропорт Ла–Гвардія призупинив доступ до одного зі своїх терміналів через екстремальні погодні умови.
Аеропорт імені Джона Кеннеді повідомив про інтенсивний трафік у двох своїх терміналах, де опівдні випало щонайменше 7,5 см опадів.
В обох аеропортах низка рейсів була скасована або затримана через погодні умови.
Державні школи Нью-Йорка залишатимуться відкритими.
Міська влада застерігає мешканців уникати поїздок і перебратися на більш високі місця, особливо тих, хто проживає у підвалах.
Як повідомляв Укрінформ, у Греції знову вирує негода - через повені евакуюють людей, є відключення світла.