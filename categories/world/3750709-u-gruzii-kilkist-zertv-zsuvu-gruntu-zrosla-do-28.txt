У зоні зсуву ґрунту на грузинському курорті Шові знайшли тіло ще однієї жертви, тож кількість загиблих зросла до 28 осіб.

Як передає Укрінформ, про це з посиланням на грузинське МВС повідомляє Перший канал Грузії.
Наразі рятувальники виявили в зоні лиха 28 тіл, тривають пошуки ще п'яти осіб.
За даними грузинського МВС, роботи ведуться в руслах річок Ріоні та Чанчахі, де мобілізовано як важку техніку, так і плавзасоби, особовий склад та групу кінологів.
Як повідомлялося, у грузинському курортному селищі Шові 3 серпня стався зсув ґрунту. 7 серпня в Грузії було оголошено день жалоби.
Фото: 1tv.ge