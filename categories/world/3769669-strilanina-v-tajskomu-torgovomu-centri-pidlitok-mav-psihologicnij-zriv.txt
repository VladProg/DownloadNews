Тайський підліток, якого підозрюють у вбивстві двох іноземців під час стрілянини в торговому центрі Бангкока, мав психологічний зрив.

Про це повідомляє Reuters з посиланням на місцеву поліцію, передає Укрінформ.
Підозрюваний у скоєнні стрілянини, 14-річний підліток, був заарештований пізно ввечері у вівторок. Поліція повідомила, що він проходив психологічне лікування і в день стрілянини не прийняв прописані йому ліки.
"Нам доведеться дослідити підозрюваного на предмет того, чи був він раніше схильний до насильства та агресивної поведінки. У нього був нервовий зрив, і він не міг впоратися з ним. Спочатку я говорив з ним, щоб заспокоїти його ... йому здавалося, що він чув, як хтось з ним розмовляє, він чув якісь звуки, шум, який, за його словами, наказав йому стріляти", – сказав Торсак Суквімол, начальник поліції.
Слідчі уже вивчають минуле хлопця і планують поговорити з його друзями-гравцями в онлайн-ігри про його психічний стан, повідомив голова Національної поліції.
За даними поліції, для стрілянини підліток модифікував пістолет, призначений для стрільби холостими патронами.

Як повідомляв Укрінформ, в торговому центрі Siam Paragon у вівторок, майже в годину пік, підліток відкрив вогонь по людях.
Загинули дві жінки, громадянки Китаю і М'янми, і п'ятеро людей дістали поранення – двоє іноземців і троє громадян Таїланду.
Фото: ManoromPakorn/Twitter