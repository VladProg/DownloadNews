Китай і Франція підтримують нерозповсюдження ядерної зброї і засуджують збройні напади на атомні електростанції та інші мирні ядерні об’єкти.

Про це йдеться у спільній заяві двох держав за підсумками візиту президента Франції Еммануеля Макрона до КНР, опублікованій посольством Китаю в Україні, передає кореспондент Укрінформу.
«Як постійні члени Ради безпеки ООН, Китай і Франція віддані пошуку конструктивних рішень на основі міжнародного права щодо викликів і загроз міжнародній безпеці та стабільності і готові робити спільний внесок у зміцнення багатосторонньої міжнародної системи з Організацією Об’єднаних Націй у центрі», - підкреслюється в заяві.
В ній зазначається, що обидві сторони повністю підтримують заяву щодо запобігання ядерній війні та уникнення гонки озброєнь, оприлюднену лідерами п’яти держав-постійних членів Ради безпеки ООН 3 січня 2022 року, в якій наголошується, що «ядерну війну неможливо виграти і її не можна вести».
«Обидві країни готові зміцнювати координацію та співпрацю, спільно захищати авторитет і ефективність системи контролю над озброєннями та нерозповсюдженням, а також просувати міжнародний процес контролю над озброєннями», - зазначається в заяві.
Китай і Франція також підтримують усі зусилля з відновлення миру в Україні «на основі міжнародного права та цілей і принципів статуту ООН», і особливу увагу приділяють безпеці ядерних об’єктів на території України.
«Обидві сторони виступають проти збройних нападів на атомні електростанції й інші мирні ядерні об’єкти та підтримують конструктивну роль Міжнародного агентства з атомної енергії у сприянні безпеці мирних ядерних об’єктів, включаючи зусилля із забезпечення безпеки Запорізької атомної електростанції», - наголошується в документі.
Китай і Франція у спільній заяві вказали на необхідність «неухильного дотримання» сторонами конфліктів (не згадуючи окремо Україну – ред.) міжнародного гуманітарного права.
Зокрема, обидві країни закликали до захисту постраждалих від конфліктів жінок і дітей відповідно до міжнародних зобов’язань, збільшення гуманітарної допомоги в зонах конфліктів та забезпечення безпечного, швидкого і безперешкодного гуманітарного доступу до постраждалих.
Як повідомляв Укрінформ, президент Європейської комісії Урсула фон дер Ляєн на зустрічі з головою КНР Сі Цзіньпіном підтримала позицію Китаю щодо неприпустимості ядерних загроз та закликала використати «дружній вплив» на росію, щоб переконати її поважати Хартію ООН.