У неділю на території російського підприємства «Челябінський тракторний завод-Уралтрак» стався вибух і подальше займання.

Як передає Укрінформ, про це у Телеграм-каналі повідомляє ТАСС.
Після вибуху сталося загоряння трансформатора на підприємстві, на місці інциденту працювали пожежники, повідомили у пресслужбі Головного управління МНС РФ у Челябінській області.

Пізніше у неділю в МНС області повідомили, що відкрита пожежа трансформатора на заводі, яка охопила площу в 40 квадратних метрів, була ліквідована.
Як пише Militarnyi із посиланням на російські медіа, «ЧТЗ-Уралтрак» входить до складу корпорації «Уралвагонзавод», яка займається виробництвом російських танків та двигунів.
Окрім того, челябінське підприємство спеціалізується на виробництві дизельних двигунів для танків та іншої гусеничної військової техніки. Там також розробляють двигун нового покоління для нового російського танка Т-14 «Армата», йдеться у матеріалі.
14 вересня 2023 року США ввели санкції проти підприємства «Челябінський тракторний завод-Уралтрак». Раніше у липні указом Президента України було накладено санкції на «ЧТЗ-Уралтрак» на п’ять років через спеціалізацію підприємства на виробництві дизельних двигунів для військової техніки для потреб збройних сил РФ.
Як повідомляв Укрінформ, у неділю, 26 листопада, у російській столиці на Мосфільмівській вулиці сталася масштабна пожежа унаслідок нібито займання електропроводки під мостом. Причини загоряння не уточнювалися.