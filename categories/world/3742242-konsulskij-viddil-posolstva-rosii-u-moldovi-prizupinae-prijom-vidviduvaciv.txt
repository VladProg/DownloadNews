Консульський відділ посольства Росії у Молдові через технічні причини з 5 серпня призупиняє прийом відвідувачів.

Про це йдеться в повідомленні на сайті російської амбасади в Кишиневі, передає Укрінформ.
«У консульському відділі посольства Росії в Республіці Молдова з технічних причин із 5 серпня 2023 року тимчасово призупинено прийом», – ідеться в повідомленні.
Про які саме «технічні причини» йдеться й терміни відновлення прийому відвідувачів не уточнюється.
Як повідомляв Укрінформ, Молдова заявила, що видворить 45 російських дипломатів та інших співробітників посольства РФ через їхні «недружні дії».
Загалом присутність російських дипломатів у Молдові скоротять до 25 осіб – така кількість ближча до кількості представників молдовського диппредставництва в Москві.
Міністерство закордонних справ Молдови заявило в середу, що рішення про видворення викликане «триваючою напруженістю та недружніми діями», через які росіяни мають покинути країну до 15 серпня.