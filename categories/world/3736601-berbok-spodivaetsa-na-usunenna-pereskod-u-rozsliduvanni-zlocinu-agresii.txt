МКС є «гострою шаблею» у справі переслідування злочинців, але в міжнародних правоохоронних зусиллях існує прогалина, пов’язана з розслідуванням злочину агресії, і яку треба закрити.

Про це заявила міністр закордонних справ ФРН Анналена Бербок перед відбуттям у Нью-Йорк у неділю, передає Укрінформ.
«Одна прогалина в правоохоронній діяльності є особливо болючою – це злочин агресії, злочин проти найдорожчого, що у нас є, нашого миру. Перешкоди для кримінального переслідування тут ще надто високі», - заявила Бербок.
Вона підкреслила, що в 21 столітті ніхто не може вести агресивну війну і залишатися безкарним. Саме тому Німеччина, за словами її дипломатки, хоче далі розвивати міжнародне право разом із партнерами, щоб воно відповідало реаліям XXI століття.
Вона сказала, що варварство російської війни особливо яскраво проявляється в долі багатьох тисяч дітей, викрадених і вивезених з України до Росії. Росія не тільки забирає в цих дітей дитинство, але й позбавляє їх ідентичності та майбутнього, переконана глава МЗС ФРН, сама мати двох дітей.
«Той факт, що МКС вже розпочав розслідування, є важливим кроком до справедливості для дітей та їхніх родин», - наголосила вона.
Бербок зазначила, що коли Римський статут став реальністю чверть століття тому, після довгих і важких переговорів, він нарешті допоміг стати реальністю багатовіковій ідеї «мир через право». Тоді, за її словами, основа світової спільноти отримала новий наріжний камінь - міжнародне право разом із Міжнародним кримінальним судом.
«Держави нарешті визнали, що найсерйозніші злочини, які зачіпають міжнародне співтовариство в цілому, не можуть залишатися безкарними. В очах злочинців МКС – це вже гостра шабля. А в очах постраждалих – це надія, що їхні страждання не залишаться безкарними», - сказала глава німецького МЗС.
Як повідомляв Укрінформ, 17 та 18 липня Радбез і Генасамблея ООН обговорюватимуть ситуацію в Україні.