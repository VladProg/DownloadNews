Представники регулярної армії Судану та Сил швидкого реагування країни припинили перемовини про припинення збройного протистояння.

Як повідомляє Укрінформ, про це заявили у армії Судану, пише Сіньхуа.



“Наша делегація повернулася до Судану для консультацій”, - йдеться у поширеній армією заяві.

Зазначається, що причиною дострокового відкликання делегації з Саудівської Аравії, де тривали перемовини, стали “відмінності стосовно важливих складових, в тому числі потреби повстанців покинути будинки цивільних у всіх районах столиці, інфраструктурні об’єкти, лікарені та дороги”.

Військові наголосили, що готові відновити перемовини, щойно будуть подолані перешкоди.

Нагадаємо: криваве протистояння між Силами швидкого реагування та регулярною армією у Судані триває з 15 квітня. Відтоді загинуло понад 3 тис. людей й понад 6 тис. отримали поранення, ще 3 млн суданців стали біженцями або вимушеними переселенцями.

З 6 травня у місті Джедда в Саудівській Аравії регулярно відбуваються перемовини між сторонами, які декілька разів вже призвели до оголошення тимчасового перемир'я, що згодом порушувалося.