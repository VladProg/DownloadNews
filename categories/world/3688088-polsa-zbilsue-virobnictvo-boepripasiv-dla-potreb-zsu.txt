Польські державні та приватні підприємства оборонно-промислового комплексу збільшать виробництво боєприпасів, які потраплять як до польської армії, так і для ЗСУ.

Про це під час спільної пресконференції із єврокомісаром з внутрішнього ринку Тьєррі Бретоном та міністром національної оборони Польщі Маріушем Блащаком на підприємстві Dezamet S.A. у Новій Дембі Підкарпатського воєводства (межує з Україною – ред.), де вироблятимуться боєприпаси для України, заявив прем’єр-міністр Польщі Матеуш Моравецький, передає кореспондент Укрінформу.
“Найближчими днями Рада міністрів ухвалить спеціальну довгострокову програму, яка підтримуватиме виробництво боєприпасів у різних частинах нашої країни. Ми хочемо, щоб приватні та державні компанії виробляли боєприпаси. Сьогодні ми знаємо, що цих боєприпасів не вистачає у всій Європі, і я можу сказати, що не є таємницею, що їх не вистачає в усьому НАТО”, - заявив Моравецький.
Він нагадав, що Польща приєдналася до програми ЄС щодо спільної закупівлі боєприпасів для української армії. Завдяки цьому Польща посилюватиме свої потужності щодо виробництва боєприпасів у польських закладах ОПК.
Моравецький зауважив, що найбільшою потребою української армії на сьогодні є боєприпаси.
“Тому, як ми домовилися на останній Європейській Раді, ми постачатимемо ці боєприпаси, при цьому фінансування здійснюватиметься з бюджету ЄС”, - наголосив Моравецький.
Він додав, що ціллю номер один буде збільшення запасів боєприпасів.
“По-друге, ми хочемо, щоб наші заводи з виробництва боєприпасів – Dezamet, а також інші заводи, які ми створимо або збільшимо їхні виробничі потужності, могли виробляти боєприпаси в тому обсязі, які потребує Польща”, - наголосив польський прем’єр.
Моравецький зауважив, що програма ЄС щодо передачі Україні мільйона снарядів до кінця року є “дуже амбіційною”.
“Але я переконаний, що після дуже стрімкого збільшення виробничих потужностей нашої ОПК такі обсяги не будуть надто амбітними”,- зауважив польський прем’єр.
Моравецький зазначив, що росія за день використовує 20-50 тисяч артснарядів, ЗСУ – 2-6 тисяч більш сучасних снарядів західного виробництва.
Він підкреслив, що польські підприємства ОПК мають відповідні компетенції для виробництва боєприпасів, а завдяки європейським коштам Польща “зможе збільшити виробництво у багато разів”.
Як відомо, близько 20-ти країн ЄС та Норвегія приєдналися до програми спільної закупівлі в цьому році мільйона боєприпасів для ЗСУ. Очікується, що Польща буде одним з головних бенефіціарів цієї програми. Серед головних виробників боєприпасів, яких зараз потребує Україна, є польський завод Dezamet, що входить до складу Польської групи озброєнь.