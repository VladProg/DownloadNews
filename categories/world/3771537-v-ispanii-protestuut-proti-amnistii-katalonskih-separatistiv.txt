На недільному мітингу в Барселоні, який зібрав десятки тисяч людей, лідери правих сил Іспанії розкритикували плани амністії каталонських сепаратистів в обмін на підтримку нового лівого уряду.

Про це повідомляє France 24, передає Укрінформ.
Зазначається, що величезні натовпи з іспанськими та каталонськими прапорами заполонили центр Барселони на мітингу, організованому Громадянським суспільством Каталонії, яке виступає проти відокремлення північно-східного регіону від Іспанії.
За даними поліції Барселони, демонстрантів налічувалося понад 50 000. Організатори називали цифру в 300 000.
Цього тижня король Іспанії Феліпе VI доручив прем'єр-міністру Педро Санчесу сформувати новий уряд, для чого йому необхідна підтримка з боку каталонської сепаратистської партії. В обмін на це партія вимагає амністії для тих, кому загрожує судовий процес у зв'язку із пробою Каталонії здобути незалежність у 2017 році.
Ця пропозиція обурила правих, які вважають, що амністія не може бути використана в обмін на збереження посади чинним прем’єром.
Санчес і його соціалісти та їхні ліві союзники з партії Sumar підтримують ідею амністії, якої вимагає партія JxCat, лідер якої Карлес Пучдемон очолив пропозицію про відокремлення у 2017 році, а потім втік з Іспанії, щоб уникнути судового переслідування.
Санчесу необхідно заручитися підтримкою щонайменше 176 законодавців у 350-місцевому парламенті, щоб виграти голосування, яке має відбутися до 27 листопада. Якщо йому не вдасться, Іспанія автоматично буде змушена провести нові вибори, найімовірніше, в середині січня.
Цього тижня він розпочав офіційні переговори з Sumar про поновлення їх мандату, а лідерка ліворадикальної партії Йоланда Діас, яка також виконує обов'язки міністра праці, у вівторок у Барселоні має представити юридичний документ щодо пропозиції про амністію.
Санчес, який намагається заспокоїти сепаратистську напруженість з моменту свого приходу до влади п'ять років тому, у 2021 році помилував лідерів каталонських сепаратистів, які відбували тривалі терміни ув'язнення за спробу відокремлення.
Як повідомляв Укрінформ, генеральний секретар каталонської партії Junts ("Разом за Каталонію") Жорді Турулл після проведення позачергових виборів в Іспанії побачив "вікно можливостей", щоб спробувати домогтися незалежності Каталонії.