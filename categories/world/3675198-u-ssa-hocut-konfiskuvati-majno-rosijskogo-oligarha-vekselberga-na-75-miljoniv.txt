У США прокуратура Нью-Йорка подала цивільний позов про конфіскацію шести об’єктів нерухомості у місті Нью-Йорк та на острові Фішер у Флориді загальною вартістю приблизно 75 мільйонів доларів, кінцевим власником яких є російський олігарх Віктор Вексельберг.

Про це повідомляє Голос Америки з посиланням на Мін’юст США, передає Укрінформ.
У позові стверджується, що нерухомість була здобута від доходів, отриманих унаслідок порушення санкцій, причетних до міжнародного відмивання грошей.
Як вважають у Мін'юсті США, Вексельберг придбав нерухомість у США в період між 2008 і 2017 роком через низку підставних компаній. Його “підставною особою” називають 70-річного Володимира Воронченка - втікача, якому раніше висунули звинувачення в Нью-Йорку.
Крім того, Міністерство юстиції США оприлюднило обвинувачення щодо 47-річного російського олігарха Іллі Балакаєва. Йдеться, зокрема, про багаторічну схему незаконного перевезення зі США до росії "чутливих пристроїв для контррозвідувальних операцій". Балакаєва також обвинувачують у незаконному експорті обладнання та програмного забезпечення зі Сполучених Штатів до рф на користь Північної Кореї.
В обвинуваченні сказано, що Балакаєв уклав угоду із підрозділом ФСБ, який відповідає за безпеку зв’язку та криптологію для російського уряду, про ремонт аналізаторів спектра та генераторів сигналів - пристроїв для виявлення обладнання зі спостереження та таємного зв’язку.
"Оскільки ці пристрої були недоступні в росії, відповідач створив мережу осіб у Сполучених Штатах, щоб допомагали йому придбати необхідне обладнання, яке потім обвинувачений контрабандним шляхом вивозив зі Сполучених Штатів, порушуючи закони США про експортний контроль і санкції", - заявляють у Мін'юсті США.
Також стверджується, що Балакаєв незаконно експортував американські технології на користь високопосадовця в посольстві Північної Кореї у рф, що є порушенням експортного законодавства.
Якщо його визнають винним за всіма пунктами обвинувачення, росіянину загрожує 75 років ув'язнення.
Як повідомлялося, Міністерство юстиції США у січні заявило про порушення справи проти росіянина Владислава Осипова та британця Річарда Мастерса через спроби вивести з-під санкцій яхту, яка, ймовірно, належить олігарху з рф Віктору Вексельбергу.