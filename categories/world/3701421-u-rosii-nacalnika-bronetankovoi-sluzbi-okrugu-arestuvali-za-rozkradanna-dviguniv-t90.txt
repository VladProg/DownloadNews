Суд у Ростові-на-Дону заарештував начальника автобронетанкової служби управління технічного забезпечення Південного військового округу рф полковника Олександра Денисова за звинуваченням у розкраданні двигунів для танків Т-90.

Як передає Укрінформ, про це повідомляє «Коммерсант».
Справу було порушено 28 березня, того ж дня військового затримали та висунули йому звинувачення у шахрайстві, вчиненому організованою групою (частина 4 статті 159 КК). Йому загрожує до 10 років позбавлення волі.
За версією слідства, Денисов та його спільники крали двигуни В-92С2, призначені для встановлення на танки Т-90, з листопада 2021-го до квітня 2022 року. Усього їм вдалося викрасти сім штук. Сума збитків оцінюється в 20,5 млн рублів. Імена спільників полковника невідомі.
За словами адвоката Денисова його підзахисний провину не визнає, він має великий військовий досвід та «неодноразово перебував у зоні бойових дій» в Україні. Проте суд вирішив залишити обвинуваченого під вартою до 28 травня.
Раніше повідомлялося, що російська армія через високі втрати бронетехніки змушена використовувати старі озброєння, в тому числі зняті з консервації танки Т-54, розробка яких почалася перед закінченням Другої світової війни.