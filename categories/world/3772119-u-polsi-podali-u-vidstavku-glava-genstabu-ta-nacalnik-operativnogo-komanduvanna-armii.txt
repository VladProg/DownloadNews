Начальник Генштабу ЗС Польщі генерал Раймунд Анджейчак і командувач Оперативного командування польської армії генерал Томаш Пьотровський подали у відставку.

Про це поінформували речники обох генералів, а видання Rzeczpospolita неофіційно зазначило, що причинами відставки є незгода з інструментальним використанням армії політиками правлячої партії і персональний конфлікт з міністром національної оборони РП Маріушем Блащаком, передає кореспондент Укрінформу.
“Підтверджую, що генерал Раймунд Анджейчак подав у відставку з посади начальника Генерального штабу в понеділок”,- повідомила речник Генштабу ЗС Польщі Йоанна Клейшміт.
Вона додала, що генерал у рапорті не вказав причини таких дій.
Водночас речник Оперативного командування ЗС Польщі Яцек Горишевський підтвердив виданню Rzeczpospolita, що генерал Пьотровський також подав рапорт про відставку. Він відмовився назвати причини відставки генерала.
Як зазначило видання, рапорти обох генералів у понеділок подано до канцелярії президента РП Анджея Дуди.
За інформацією Rzeczpospolita, ці рішення польських топ-генералів викликані серією подій негативного характеру, що мали місце упродовж останнього часу. Зокрема, конфлікт почав наростати з травня цього року, коли міністр Блащак у зв'язку з інформацією про виявлення під Бидгощем російської ракети звинуватив у службовій халатності командувача Оперативного командування генерала Пьотровського і зажадав його відставки. Цю ініціативу міністра тоді не підтримав президент Анджей Дуда .
Іншою причиною, як пише видання, є інструментальне використання армії у виборчій кампанії на боці правлячої партії Право і Справедливість (PiS). Зокрема, у вересні міністр Блащак, який також балотується до парламенту, оприлюднив частину планів польського Генштабу з 2011 року щодо застосування польської армії у випадку агресії зі Сходу, які були до цього таємними. Це було використано у кампанії проти Громадянської платформи Дональда Туска, яка тоді перебувала при владі в Польщі. За інформацією Rzeczpospolita, міністр Блащак також вів виборчу агітацію, виступаючи на фоні армійських підозділів.
Як повідомлялося, вибори в Польщі відбудуться 15 жовтня.
Наприкінці квітня у лісі поблизу міста Бидгощ виявлено російську ракету X-55. Командувач Оперативного командування генерал Пьотровський наприкінці квітня заявляв, що виявлений об’єкт можна пов’язати з тим, “що відбувалося у повітряному просторі 16 грудня”, коли росія здійснювала черговий масований обстріл України, випустивши 76 ракет.
Однією з головних версій слідства є падіння ракети X-55, випущеної торік 16 грудня з російського літака, який перебував у повітряному просторі Білорусі. За інформацією ЗМІ, тоді польські сили ППО відстежували об'єкт, який порушив повітряний простір країни, але він зник із радарів. Міністр Блащак раніше заявив, що українська сторона тоді інформувала польську про об'єкт, ймовірно, ракету, яка рухається в бік Польщі.