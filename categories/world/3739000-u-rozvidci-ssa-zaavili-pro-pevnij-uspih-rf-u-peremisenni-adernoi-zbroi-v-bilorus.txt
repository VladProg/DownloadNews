У Розвідувальному управлінні Міністерства оборони США (DIA) не вбачають підстав сумніватися у заявах президента Росії Володимира Путіна про переміщення першої партії тактичної ядерної зброї до Білорусі.

Про це повідомляє CNN, передає Укрінформ.
За словами високопоставлених посадовців DIA, в аналітиків «немає підстав сумніватися» у заявах Путіна, а також у тому, «що вони (Росія - ред.) досягли певного успіху» у переміщенні ядерної зброї в Білорусь.
Чиновники не стали розкривати деталі, проте визнали, що розвідувальній спільноті США важко відстежити цю зброю навіть за допомогою супутникових знімків.
Раніше західні посадовці повідомили CNN, що Білорусь ще не завершила модернізацію необхідних сховищ для розміщення тактичної ядерної зброї, а доступні супутникові зображення не засвідчили жодних ознак підготовки, які були б стандартними для російського ядерного об’єкта.
Як повідомлялося, наприкінці травня міністри оборони Росії й Білорусі підписали документи про розміщення тактичної ядерної зброї на білоруській території. Того ж дня Олександр Лукашенко заявив, що ядерну зброю РФ уже почали переміщувати в країну.
Путін на зустрічі з Лукашенком у Сочі повідомив, що тактичну ядерну зброю доправлять до Республіки Білорусь після 7-8 липня.
16 червня Путін заявив, що РФ передала частину ядерних зарядів до Білорусі. Решту буде передано до кінця року.
Президент США Джо Байден назвав «абсолютно безвідповідальним» переміщення ядерної зброї Росії на територію іншої держави.