27 держав Європейського союзу передали Грузії офіційний демарш через відновлення авіасполучення з РФ. Позиція була доведена послами ЄС у Тбілісі під час зустрічі з міністром економіки Грузії Леваном Давіташвілі.

Про це повідомляє Ехо Кавказу, передає Укрінформ.

Як заявив посол Євросоюзу в Тбілісі Павло Герчинський, рішення Грузії схвалити пряме авіасполучення з РФ суперечить одностайному рішенню 27 країн ЄС про відмову від авіарейсів до і з країни-агресора, а також про закриття свого повітряного простору для російських літаків.
Також дипломат розповів журналістам про висловлення ЄС «стурбованості» тим, що рішення Тбілісі «суперечить нашій рішучості ізолювати Росію і чинити на неї тиск, щоб вона змінила свою тактику, коли йдеться про жорстоку, агресивну війну, яку Росія продовжує вести в Україні».
Глава Мінекономіки держави зі свого боку заявив, що «контекст Грузії відрізняється від контексту країн-членів ЄС».
«Грузія перебуває в особливо складній ситуації: у нас прямий кордон із РФ і 20% територій Грузії окуповані, тому контекст Грузії відрізняється від контексту країн-членів ЄС, і про це ми говорили відкрито. Думаю, що для більшості послів це зрозуміло і логічно», — сказав міністр.
Офіційний Тбілісі розширює співробітництво з РФ на тлі повномасштабного вторгнення РФ в Україну і воєнних злочинів проти цивільного населення.
Нагадаємо: заборона на польоти російських авіакомпаній до Грузії діяла з 2019 року. Президент РФ Путін підписав укази про скасування візового режиму для громадян Грузії з 15 травня та про дозвіл на пряме авіасполучення з цією країною.
Ці події викликали протести опозиції у Тбілісі, а президент Грузії Саломе Зурабішвілі оголосила бойкот Georgian Airways через поновлення польотів до Москви.