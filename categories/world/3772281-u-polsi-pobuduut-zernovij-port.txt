У Польщі прийнято рішення про будівництво зернового порту у Гданську, що сприятиме експорту українського зерна до третіх країн.

Про це повідомив міністр сільського господарства РП Роберт Телус, передає кореспондент Укрінформу.
“Наша компанія RSSI підписала угоду з портом Гданська щодо зернового порту. Нарешті матимемо зерновий порт”,- заявив Телус.
Як повідомляв Укрінформ, 15 вересня Єврокомісія не продовжила дію тимчасових обмежень ЄС щодо імпорту зерна з України до Болгарії, Угорщини, Польщі, Словаччини та Румунії. Після цього Польща, Угорщина та Словаччина оголосили про рішення надалі одноосібно блокувати імпорт української агропродукції та припинили участь у координаційній платформі, яка була створена під егідою Єврокомісії для розв'язання зернового питання. Україна подала до СОТ позови проти цих країн.
На зустрічі координаційної платформи, створеної під егідою Єврокомісії для розв'язання проблеми експорту українського зерна до п’яти сусідніх країн ЄС, Україна представила план дій.
Київ запровадив внутрішню процедуру верифікації експорту чотирьох культур (кукурудза, ріпак, соняшник, пшениця) до п'яти країн ЄС. Ця процедура передбачає видачу ліцензії від українського уряду протягом 30 днів з дня отримання заявки на експорт.