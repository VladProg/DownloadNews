Заступниця Генсека, висока представниця ООН з питань роззброєння Ізумі Накаміцу закликала росію, білорусь та інші держави дотримуватися Договору про нерозповсюдження ядерної зброї (ДНЯЗ).

Як передає власний кореспондент Укрінформу в Нью-Йорку, про це вона заявила на засіданні Ради Безпеки ООН у п’ятницю, присвяченому обговоренню погроз президента рф володимира путіна щодо розміщення ядерної зброї у Білорусі.
«Я хочу внести ясність від самого початку, – сказала вона. – Усі держави повинні уникати будь-яких дій, які можуть призвести до ескалації, помилки або прорахунку. Усі держави – учасниці Договору про нерозповсюдження ядерної зброї – ті, що володіють ядерною зброєю, і ті, що не володіють нею, повинні суворо дотримуватися зобов'язань, які вони взяли на себе. Виконання цих зобов'язань є найважливішим елементом запобігання розповсюдженню та застосуванню ядерної зброї та забезпечення її ліквідації».
Накаміцу нагадала, що ці принципи лежать в основі міжнародного миру і безпеки і є одним з найважливіших пріоритетів ООН та «метою, якій віддані всі держави-члени».
За словами заступниці Генсека ООН, сьогодні «ризик застосування ядерної зброї вищий, ніж будь-коли від моменту початку холодної війни».
Держави повинні уникати будь-яких дій, які могли б призвести до ескалації, помилки або прорахунку, додала вона.
«Тому я звертаюся до всіх держав – учасників ДНЯЗ – повністю дотримуватися своїх зобов'язань за договором і негайно зробити серйозні зусилля щодо зниження ядерного ризику й деескалації напруженості», – заявила Накаміцу.
Також вона закликала рф і США повернутися до виконання Договору про скорочення стратегічних наступальних озброєнь (Новий START).
Як повідомляв Укрінформ, 25 березня президент країни-агресорки володимир путін, щодо якого МКС видав ордер на арешт, заявив, що росія розмістить тактичну ядерну зброю у білорусі. Раніше, у лютому цього року, він оголосив про «призупинення» участі москви в Договорі про скорочення стратегічних наступальних озброєнь зі США.
Учасниками ДНЯЗ є майже всі держави світу – крім Ізраїлю, Індії, Пакистану та Північної Кореї.
Фото: United Nations Photo