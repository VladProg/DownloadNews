YouTube припиняє видаляти відео з неправдивими заявами про фальсифікації на президентських виборах у США 2020 року.

Про це компанія оголосила у п’ятницю, передає Укрінформ із посиланням на BBC.
У YouTube заявили про видалення десятків тисяч відео, які ставили під сумнів чесність минулих президентських виборів, але тепер настав час для «переоцінки».
«...Ми виявили, що хоча видалення цього контенту справді стримує дезінформацію, це також може ненавмисно призвести до скорочення політичних виступів без суттєвого зниження ризику насильства чи іншої реальної шкоди», – йдеться у заяві компанії.
Нова політика платформи набула чинності 2 червня.
У YouTube заявили, що продовжать коригувати свою політику напередодні виборів 2024 року. Водночас компанія продовжить застосовувати інші заходи проти поширення дезінформації про вибори, зокрема заборонятиме відео з оманливими інструкціями щодо того, де і як голосувати.
YouTube у грудні 2020 року почав видаляти відео із необґрунтованими закидами щодо фальсифікацій під час президентських виборів.
Як повідомляв Укрінформ, на виборах президента США 2020 року Дональд Трамп програв Джо Байдену, але відмовлявся визнати поразку і наполягав, що має «докази масової фальсифікації виборів».
Компетентні органи, які відповідають за організацію та безпеку виборів у США, спростували заяви Трампа та його прибічників про нібито масові фальсифікації під час голосування.