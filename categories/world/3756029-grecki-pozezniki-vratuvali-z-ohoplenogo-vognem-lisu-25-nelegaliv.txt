На північному сході Греції пожежники виявили в охопленому вогнем лісі у національному парку Дадія групу осіб без документів, ймовірно мігрантів.

Про це повідомляє Ekathimerini, передає Укрінформ.
Як зазначається, 25 людей благополучно доправили у найближче село.
Минулого тижня у лісі виявили близько двадцяти обгорілих тіл, що належали, ймовірно, шукачам притулку, які перетнули турецько-грецький кордон.
Нині пожежники намагаються локалізувати лісову пожежу в Евросі на північному сході Греції, операція триває вже 14-й день.
У четвер у Греції виникли ще 32 лісові пожежі, загалом вогнеборці по всій країні намагаються загасити 68 пожеж. Водночас частково взято під контроль лісові пожежі на Пелопоннесі.
У гасінні пожеж задіяно 129 спецавтомобілів, 6 пожежних літаків і 2 гелікоптери.
Як повідомляв Укрінформ, грецькі правоохоронці затримали 79 підозрюваних у підпалах, що призвели до масштабних лісових пожеж в країні.