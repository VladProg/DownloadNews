Україні проблематично буде у короткостроковій перспективі увійти до ЄС без підтримки країн регіону, зокрема Польщі.

На цьому під час Економічного конгресу в Познані заявив у п’ятницю міністр з європейських питань в уряді Польщі Шимон Шинковський вель Сенк, передає Укрінформ із посиланням на Wgospodarce.
На запитання, чи Польща все ще залишається головним союзником України в ЄС, політик визнав, що у короткостроковій перспективі можна спостерігати розворот України у бік Німеччини.
“Але міжнародну політику потрібно розглядати в середньостроковій або довгостроковій перспективі. Побачимо, як діятиме Україна. На мою думку, якби вона намагалася зробити розворот у бік Німеччини через голови не лише Польщі, а й країн регіону, то це було б помилкою з боку України. Неможливо без підтримки країн регіону, над їхніми головами, швидко ввести Україну до Євросоюзу. Але це українські політики мають взяти відповідальність за свою політику”,- заявив польський міністр.
Між тим він наголосив, що перемога України у війні з Росією є в національних інтересах Польщі, а підтримка членства України в ЄС з боку Польщі залишатиметься незмінною.
“У ситуації, коли українські політики намагаються дати зрозуміти, що їхні інтереси мають бути вище за інтереси країн ЄС, то ми не можемо погодитися з таким сприйняттям цього питання. Для нас інтереси наших громадян і захист цих інтересів завжди будуть нашим пріоритетом. І це жодним чином не суперечить нашій волі підтримувати Україну”,- наголосив Шинковський вель Сенк.
Як повідомлялося, у відносинах між Україною і Польщею триває так звана зернова криза. З 16 вересня Польща в односторонньому порядку, всупереч позиції Єврокомісії, безстроково заблокувала імпорт українського збіжжя (пшениця, кукурудза, соняшник, ріпак) на внутрішній ринок, зберігаючи при цьому транзит цих культур через територію країни.
У відповідь Україна подала на Польщу, а також Угорщину, яка вчинила схожим чином, скаргу до СОТ.