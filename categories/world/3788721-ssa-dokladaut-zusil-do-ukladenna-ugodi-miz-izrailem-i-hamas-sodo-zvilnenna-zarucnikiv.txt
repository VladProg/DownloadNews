США паралельно з Катаром та Єгиптом працюють над тим, щоб Ізраїль і ХАМАС дійшли згоди стосовно звільнення частини бранців, які перебувають в ув'язненні з 7 жовтня.

Як передає Укрінформ, про це повідомляє ABC News.

Попри дипломатичні зусилля й повідомлення про те, що на початку тижня обидві сторони були близькі до досягнення угоди, високопоставлений представник Держдепартаменту висловив сумнів у цьому.
Джерела підтвердили, що Ізраїль і ХАМАС обговорювали можливість обміну щонайменше 50 заручників, здебільшого жінок і дітей, на багатоденне перемир'я, а також звільнення невизначеної кількості палестинських жінок і неповнолітніх, затриманих Ізраїлем, але сторони не домовилися про деталі.
Високопосадовець адміністрації також заявив, що останніми тижнями Ізраїль і ХАМАС кілька разів були близькі до угоди, але щоразу переговори зривалися на фінальній стадії.
Як повідомляв Укрінформ, раніше про можливість досягнення домовленостей з бойовиками про обмін полоненими, говорив прем’єр-міністр Ізраїлю Біньямін Нетаньягу, проте в суботу заперечив факт переговорів.