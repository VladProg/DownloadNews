У Міністерстві закордонних справ Азербайджану у четвер заявили, що країна не вважає за можливе проведення зустрічі із вірменськими колегами у Вашингтоні, запланованої на 20 листопада.

Як передає Укрінформ, про це повідомляється у пресрелізі на сайті МЗС Азербайджану.
Причиною скасування зустрічі на рівні міністрів закордонних справ у МЗС назвали зроблені у середу заяви помічника держсекретаря США Джеймса О’Браєна на слуханнях у підкомітеті із закордонних справ Палати представників щодо виїзду понад 100 000 етнічних вірмен із Карабаху, в чому він звинуватив Азербайджан.
В Азербайджані назвали ці заяви «односторонніми та упередженими».
«Ми розцінюємо слухання та висловлені зауваження як удар по азербайджансько-американських відносинах у двосторонньому та багатосторонньому форматах», – йдеться у пресрелізі.
У МЗС Азербайджану О’Браєна звинуватили в тому, що він проігнорував факт незаконного розміщення понад 10 000 військових Вірменії у Карабаху. Окрім цього, за заявою азербайджанського МЗС, О’Браєн не згадав, що Вірменія більше двох місяців ігнорує пропозиції Азербайджану щодо укладання мирної угоди.
«Такий односторонній підхід США може призвести до втрати посередницької ролі Сполучених Штатів. За цих обставин важливо зазначити, що ми не вважаємо за можливе проведення запропонованої зустрічі на рівні міністрів закордонних справ Азербайджану та Вірменії у Вашингтоні 20 листопада 2023 року», – заявили в зовнішньополітичному відомстві Азербайджану.
Як повідомлялося, 19 вересня Міністерство оборони Азербайджану оголосило про початок антитерористичних заходів локального характеру в Карабаху. Пізніше президент Ільхам Алієв заявив, що Азербайджан відновив свій суверенітет у результаті антитерористичних заходів у Нагірному Карабаху.
Уряд Єревану заявив, що станом на 28 вересня понад 53 тисячі людей прибули до Вірменії з Карабаху на тлі масового переміщення людей у зв’язку із наступом Азербайджану.