Варшава висловила занепокоєння виходом Росії з Договору про всеосяжну заборону ядерних випробувань (ДВЗЯВ), назвавши цей крок “подальшим послабленням міжнародної архітектури безпеки”.

Про це йдеться в заяві МЗС Польщі, передає Укрінформ.
“Ми з серйозним занепокоєнням сприйняли інформацію про вихід Росії з ратифікації Договору про всеосяжну заборону ядерних випробувань (ДВЗЯВ). Рішення було прийнято після місяців безвідповідальної риторики та ядерних погроз, під час триваючої незаконної агресії проти України. Цей невиправданий і безпрецедентний крок є подальшим послабленням міжнародної архітектури безпеки. Це частина свідомого сценарію Москви щодо послідовного підриву колективних зусиль у сфері нерозповсюдження та роззброєння”, - йдеться у заяві польського зовнішньополітичного відомства.
Як зазначається, Росія як держава-учасниця Договору про нерозповсюдження ядерної зброї (ДНЯЗ) зобов'язалася домагатися якнайшвидшого набрання чинності ДВЗЯВ відповідно до принципу незворотності заходів контролю над озброєннями.
“Рішення Москви є серйозним порушенням цих зобов'язань, тим більше, що Росія є постійним членом Ради Безпеки ООН”,- наголошується в заяві МЗС РП.
Як повідомляв Укрінформ, президент РФ Володимир Путін підписав закон про скасування ратифікації Договору про всеосяжну заборону ядерних випробувань (ДВЗЯВ). До цього 18 жовтня Державна дума Росії відкликала в трьох читаннях ратифікацію Договору про всеосяжну заборону ядерних випробувань. 25 жовтня закон схвалила Рада Федерації. Перед тим деякі російські експерти з безпеки та законодавці закликали відновити ядерні випробування для "попередження" Заходу.
Як повідомляв Укрінформ, Міністерство закордонних справ України засудило кроки Росії щодо відкликання ратифікації Договору про всеосяжну заборону ядерних випробувань (ДВЗЯВ) та закликало міжнародну спільноту відповідно відреагувати на провокації Москви.