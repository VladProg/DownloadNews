Експрезидента США Дональда Трампа на майбутніх виборах готові підтримати дві третини виборців від Республіканської партії.


При цьому прихильників Трампа не бентежить його нещодавній кримінальний арешт та інші судові розслідування, повідомляє Укрінформ із посиланням на NBC News.

Так, національне опитування NBC News показало, що майже 70% виборців Республіканської партії можуть підтримати кандидатуру Трампа на президентських виборах у США.

Проте ентузіазм Республіканської партії щодо Трампа контрастує із невдоволенням стурбованої нації тим, як загалом складається президентська гонка 2024 року.

Згідно з результатами опитування, значна більшість американців не хочуть, щоб Трамп чи президент Джо Байден балотувалися на пост президента у 2024 році.

Половина з тих, хто не хоче, щоб 80-річний Байден балотувався, кажуть, що вік президента є головною причиною, при цьому Трамп не набагато молодший за Байдена, йому зараз 76 років.

Раніше повідомлялося, що лише 53% респондентів підтримують Трампа, про що свідчили дані опитування Morning Consult.

Нагадаємо: 4 квітня Трампа звинуватили у фальсифікації ділової документації першого ступеня за 34 епізодами. Кожен пункт звинувачення передбачає покарання щонайбільше до чотирьох років в'язниці.

У прокуратурі вважають, що кінцевою метою фальсифікацій було приховування інформації, яка могла стати на заваді перемозі Трампа на президентських виборах у 2016 році.