Губернатор Бєлгородської області РФ В’ячеслав Гладков повідомив, що внаслідок падіння уламків безпілотника, начебто збитого ППО, зруйновано житловий будинок, двоє осіб загинули, ще двоє - у тяжкому стані.

Про це Гладков повідомив у Телеграмі, передає Укрінформ.

«У Білгородському районі система ППО збила БПЛА літакового типу на підльоті до міста. Внаслідок падіння уламків сталося займання приватного житлового будинку. Є двоє постраждалих: чоловік та жінка», - написав він.,
Невдовзі чиновник повідомив, що оперативні служби дістали з-під завалів два тіла – чоловіка та жінки. За його інформацією, під завалами може перебувати дитина. «Рятувальна операція триває», - зазначив губернатор.
Окрім того, він поінформував про стан двох потерпілих: чоловік у комі з опіками дихальних шляхів та кінцівок, стан жінки лікарі оцінюють як тяжкий – струс мозку та перелом ноги.
«У результаті падіння уламків один житловий будинок зруйновано повністю, ще два пошкоджено частково, а також пошкоджено три легкові автомобілі», - додав Гладков.
Як повідомлялося, уночі 4 жовтня дрони Служби безпеки України уразили комплекс ППО С-400 «Тріумф» біля російського Бєлгорода.
Фото ілюстративне