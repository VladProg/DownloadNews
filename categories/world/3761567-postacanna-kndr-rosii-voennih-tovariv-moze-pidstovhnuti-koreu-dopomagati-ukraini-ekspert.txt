Якщо РФ почне постачати до КНДР небезпечні воєнні технології чи товари, це підштовхне Південну Корею, а з нею й Японію, Австралію та США, посилено допомагати Україні.

Таку думку дипломат, експерт Центру оборонних стратегій Олександр Хара висловив в ефірі Українського радіо, коментуючи переговори у Росії двох диктаторів - північнокорейського Кім Чен Ина та російського Володимира Путіна, передає Укрінформ.
Хара розповів, що Північній Кореї від Росії потрібне постачання продовольства, енергетики, а також воєнні технології, які дозволяли б й надалі погрожувати США. Росія натомість потребує від КНДР радянської зброї та снарядів, яких чимало є на озброєнні в Північній Кореї. Водночас Північна Корея надзвичайно залежна в енергетичному плані від Китаю й в країні економлять на всьому, щоб підтримувати космічну, ядерну та військову "велич" в "задзеркаллі", яким є КНДР.
Тож, вважає експерт, насамперед КНДР від Росії потрібне продовольство, включно з українським краденим зерном: "Це не вперше, коли північні варвари перевозять наше зерно і в Сирі, - сказав Хара.
Натомість для росіян, зауважив експерт, у співпраці з КНДР йдеться про великі обсяги боєприпасів до радянських систем — 122 та 152 мм: "У корейців є близько 8800 артилерійських снарядів і 5500 систем залпового вогню. Зрозуміло, що оскільки вони ще з 1950-х років готуються до війни з Півднем, то мають просто мільйон цих снарядів. Водночас РФ, за різними оцінками, може виготовляти до мільйона снарядів на рік, що для них малувато. А тут вони можуть одразу отримати декілька мільйонів снарядів", - сказав Хара.
Також, за його словами, Росія зацікавлена і у патронах, стрілецькій зброї радянського зразка.
Водночас Хара висловив думку, що тісна "дружба" між КНДР та Росією може підштовхнути низку країн до активнішої допомоги Україні у війні з РФ За його словами, якщо буде відбуватися зближення двох країн — КНДР та РФ, Росія постачатиме Північній Кореї воєнні технології та товари, і в західної розвідки будуть про це дані, це буде позитивом для нас. Це розблокує допомогу і пряме постачання техніки, боєприпасів з боку Південної Кореї, яка фактично має все те, що нам потрібно.
"Зараз Південну Корею стримує те, що росіяни можуть в будь-який момент ескалувати ситуацію. Адже Сеул — центр економіки та політики — перебуває на відстані, яку можуть подолати звичайні артилерійські системи. У разі обстрілів йтиметься про сотні тисяч жертв і мільйони внутрішньо переміщених осіб. Південні корейці цього боялися і стримувалися в підтримці, яку вони можуть надати нам. Якщо ж зараз росіяни підуть на постачання небезпечних воєнних чи подвійного призначення технологій чи товарів, це підштовхне південних корейців допомагати нам і продавати свої системи. Це стосується і американців, японців та австралійців", — підсумував Олександр Хара.
Як повідомляв Укрінформ, Південна Корея може запровадити односторонні санкції проти Москви, якщо стане відомо про будь-яку угоду Росії з КНДР, пов’язану з військовою співпрацею чи торгівлею зброєю.