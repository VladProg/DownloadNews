У Москві Басманний районний суд в рамках кримінальної справи щодо «участі в екстремістській спільноті» заарештував до 13 грудня адвокатів Ігоря Сергуніна, Олексія Ліпцера та Вадима Кобзєва, які представляють інтереси російського опозиціонера Олексія Навального.

Як передає Укрінформ, про це повідомляє Радіо Свобода.
Засідання з приводу арешту захисників проходили у закритому режимі. Слідчі пояснили, що під час засідання будуть розкриті особисті дані підсудних та відомості, що становлять держтаємницю. Суд підтримав клопотання слідства.
Про затримання захисників Навального стало відомо зранку у п'ятницю, 13 жовтня. В адвокатській колегії "Далет", у якій перебувають Сергунін та Ліпцер та ще один адвокат опозиціонера Ольга Михайлова, відбувся обшук.
За словами прихильників Навального, справа проти його адвокатів може бути пов'язана з переведенням опозиціонера в колонію особливого режиму і спробою повністю ізолювати його від світу.
Соратник Навального Іван Жданов навів у твіттері витяг з матеріалів справи. Жданов зазначив, що, за версією слідства, захисники під час відвідин опозиціонера у колонії передавали йому інформацію для «керівництва екстремістською спільнотою».
Як повідомлялося, стаття про «створення екстремістської спільноти» – один із пунктів звинувачення у останній справі Навального. По ньому суд засудив опозиційного російського політика до 19 років колонії особливого режиму.