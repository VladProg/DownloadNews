Під час десантної операції у провінції Кіркук на півночі Іраку військові знищили п'ятьох бойовиків угруповання "Ісламська держава".

Про це повідомляє Xinhua з посиланням на джерело, пов’язане з Об’єднаним оперативним командуванням Іраку, передає Укрінформ.

Як зазначається, сили Контртерористичної служби провели операцію повітряного десантування в місті Алтун-Купрі у провінції Кіркук, приблизно за 250 км на північ від Багдада, столиці Іраку.
«Снайпери спецпризначення взяли під приціл підозрілі місця та зіткнулися з бойовиками ІДІЛ, убивши п’ятьох із них», - ідеться у заяві.
Військові зібрали тіла бойовиків для ідентифікації, оскільки припускають, що серед них можуть бути важливі члени ІДІЛ, які перебували в розшуку.
Ситуація з безпекою в Іраку покращилася після розгрому ІДІЛ у 2017 році, зауважує Xinhua. Проте залишки цього угруповання розчинилися в містах, пустелях і важкодоступних районах, здійснюючи напади на сили безпеки та цивільне населення