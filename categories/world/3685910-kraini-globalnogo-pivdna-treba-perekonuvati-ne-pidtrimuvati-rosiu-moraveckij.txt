Варшава і Токіо обговорили питання, яким чином переконувати країни глобального півдня не підтримувати росію, зокрема у питанні агресії рф проти України.

Про це під час спільної заяви для ЗМІ з прем’єр-міністром Японії Фуміо Кішідою заявив у середу у Варшаві глава польського уряду Матеуш Моравецький, передає власний кореспондент Укрінформу.
Глава польського уряду зазначив, що обидві країни добре усвідомлюють загрозу російського імперіалізму для безпеки у світі. Він підкреслив, що Польща і Японія межують з росією з двох протилежних сторін, але чудово розуміють “загрозу, яку становить російський імперіалізм для миру у світі та міжнародного порядку”.
Він подякував японському колезі за його візит до Києва, що свідчить про підтримку Токіо незалежності України.
За словами Моравецького, нині народжується новий геополітичний лад, відтак країни, які мають однаковий погляд на мир у світі, зокрема як Польща та Японія, повинні діяти спільно.
Він звернув увагу, що візит глави КНР Сі Цзіньпіна до росії “викликає занепокоєння, оскільки вісь росія-Китай є небезпечною”.
“Ми намагаємося переконувати Китай не підтримувати росію в її агресивній міжнародній політиці”, - констатував Моравецький.
За його словами, на сьогодні надзвичайно важливо, аби російську агресивну політику розуміли країни глобального півдня.
“Ми з прем'єром Японії багато говорили про те, як показувати цю російську політику у країнах світу, на глобальному півдні, щоб там не було підтримки росії”,- підкреслив польський прем’єр.
Своєю чергою Кішіда зауважив, що це перший візит прем’єра Японії до Польщі за останні 10 років. Він подякував Польщі за надання допомоги Україні у світлі російської збройної агресії.
Прем’єр Японії підкреслив, що для припинення війни росії проти України необхідна єдність країн, які мають схожі погляди на цю агресію, а також “продовження накладення жорстких санкцій проти росії і подальша підтримка України”.
Кішіда нагадав, що напередодні він відвідав Київ, де задекларував солідарність Токіо з Києвом. Він запевнив, що Японія, яка цього року головує в G7, “і надалі співпрацюватиме з Польщею та всією міжнародною спільнотою і проявлятиме лідерство у підтримці України”.
Кішіда наголосив на необхідності зміцнення стратегічного партнерства з Польщею у багатьох питаннях, зокрема безпеки, економічного та енергетичного співробітництва.
Він також зазначив, що Японія поглиблюватиме співпрацю з Вишеградською групою, Бухарестською дев’яткою та Ініціативою Тримор’я.
Японський прем’єр повідомив, що з огляду на зростаюче навантаження, яке лягає на Польщу через тривалу агресію росії проти України, Японія сприйматиме РП як офіційного отримувача допомоги на розвиток, попри те, що країна добре розвивається в економічному плані.
Як повідомляв Укрінформ, 21 березня прем'єр-міністр Японії Фуміо Кішіда прибув до Києва на запрошення Президента Володимира Зеленського. У ході візиту Кішіда відвідав Бучу. Глава японського уряду поклав квіти біля місцевої церкви та вшанував пам’ять загиблих хвилиною мовчання.
Під час спільної з Президентом України Володимиром Зеленським пресконференції у Києві Кішіда , зокрема, закликав президента рф володимира путіна дослухатися до позиції глобальної міжнародної спільноти і негайно припинити агресію проти України. Президент Зеленський та Прем'єр-міністр Японії Кішіда підписали спільну заяву про особливе глобальне партнерство між країнами.