Великі авіакомпанії Європи та США призупинили польоти в Ізраїль та з Ізраїлю. Десятки рейсів на прибуття і відправлення в тель-авівському аеропорту ім. Бен-Гуріона були скасовані або затримані після початку воєнних дій у країні.

Про це повідомляє Associated press, передає Укрінформ.
Американські авіакомпанії American Airlines, United Airlines і Delta Air Lines призупинили польоти після рекомендацій Державного департаменту США щодо подорожей до регіону, посилаючись на можливість тероризму і громадянських заворушень. American Airlines призупинила польоти до Тель-Авіва до п'ятниці.
Авіакомпанія United повідомила, що дозволила два заплановані рейси з Тель-Авіва в суботу та неділю, а наступні рейси до Тель-Авіва будуть призупиненими, поки умови не покращаться.
Авіакомпанії в Європі та Азії також призупинили польоти на тлі бойових дій, пропонуючи пасажирам відшкодування та скасувавши плату за перебронювання квитків.
Авіакомпанія Air France заявила, що призупинила польоти до Тель-Авіва "до подальшого повідомлення" після координації з французькою та ізраїльською владою.
Німецька авіакомпанія Lufthansa, яка призупинила польоти до Тель-Авіва і назад до суботи, заявила в понеділок, що рішення щодо призупинення рейсів авіакомпанії та дочірніх компаній було прийнято "у зв'язку з все ще незрозумілим розвитком ситуації з безпекою в Ізраїлі і після інтенсивного аналізу ситуації". До групи Lufthansa входять Austrian Airlines, Swiss і Brussels Airlines, а також сама Lufthansa.
Головний перевізник Гонконгу, авіакомпанія Cathay Pacific Airways, заявила, що "у зв'язку з останньою ситуацією в Ізраїлі", вона скасовує свої рейси до Тель-Авіва, заплановані на вівторок і четвер. Компанія пообіцяла, що в п'ятницю вона надасть чергову інформацію перед щотижневим рейсом до ізраїльського міста, який відбудеться в неділю.
Угорська лоукост компанія Wizz Air заявила, що скасовує всі рейси до Тель-Авіва і назад "до подальшого повідомлення".
Рейси також були скасовані британською авіакомпанією Virgin Atlantic. Авіакомпанія British Airways заявила, що планує продовжувати виконувати рейси до Ізраїлю "протягом найближчих днів зі зміненим часом вильоту".
Голландський перевізник KLM заявили про скасування рейсів до Тель-Авіва "до середи включно".
Як повідомляв Укрінформ, кілька авіакомпаній скасували рейси до Тель-Авіва, зокрема, авіакомпанії KLM, Transavia та EasyJet.