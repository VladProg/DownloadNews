Солдати 22-го миротворчого батальйону «Блакитні шоломи» з 10 до 14 квітня проведуть навчання на полігонах Національної армії в Молдові, до яких залучать бронетранспортери «Піранья».

Як передає Укрінформ, про це повідомляє NewsMaker.
«Військові вивчать тактику, методи і процедури, які використовуються миротворцями в операціях, у тому числі патрулюванні та охороні важливих цілей», - зазначили у міноборони Молдови.
Навчання, які пройдуть з 10 до 14 квітня, включатимуть як теоретичні, так і практичні заняття, що ґрунтуються на сценаріях, які «характерні для міжнародних театрів воєнних дій».
Зазначається також, що військові залучать у навчаннях бронетранспортери «Піранья», які Молдові передала Німеччина.
Перші три БТРи доставили в Кишинів у січні цього року, а решта одиниць бронетехніки буде доставлена впродовж року.
Як відомо, «блакитними шоломами» називають миротворців ООН. Це спеціально зібрані загони професійних військових з різних країн.