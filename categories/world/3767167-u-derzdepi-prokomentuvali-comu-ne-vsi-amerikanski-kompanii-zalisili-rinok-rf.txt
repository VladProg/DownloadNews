Державний департамент США прокоментував те, що не всі американські компанії залишили РФ після повномасштабного вторгнення Москви в Україну у лютому 2022 року.

Про це заявив у середу на брифінгу речник Державного департаменту США Метью Міллер, передає Укрінформ.
Відповідаючи на питання журналіста про те, чи відповідає політиці ізоляції Москви те, що деякі американські компанії все ще можуть працювати в РФ, Міллер зазначив:
«Ми не бачимо конфлікту США з російським народом», — пояснив він.
Речник Держдепу підкреслив, що саме з цієї причини підприємствам, які постачають росіянам продукти харчування чи фармацевтичні товари, не заборонили вести бізнес в РФ.
«Ми націлили наші санкції, наш експортний контроль на галузі російської економіки, які підживлюють російську військову машину, і ми продовжуватимемо це робити», — підкреслив Міллер.
Він також наголосив, кожен бізнес повинен самостійно прийняти рішення щодо роботи в РФ, враховуючи операційні, правові та репутаційні ризики.
Міллер також зазначив, що після повномасштабного вторгнення РФ в Україну низка американських міжнародних компаній розглянула юридичні аспекти, вивчила репутаційний ризик та вирішила, що ці ризики надто високі, щоб продовжувати працювати в РФ. Окрім того, країна-агресорка прийняла такі обмежувальні закони, які перешкодили низці підприємств працювати.
За його словами, вже понад тисяча американських компаній вийшли з ринку РФ.
Як повідомляв Укрінформ, на розгляді Конгресу США перебуває проєкт закону про виділення додаткового масштабного пакету фінансування на понад $24 мільярди для реагування на агресію РФ проти України.