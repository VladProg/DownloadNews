На російського опозиціонера Олексія Навального завели ще одну кримінальну справу.

Про це повідомляється у Tелеграм-каналі політика, передає Укрінформ.
За словами опозиціонера, про кримінальну справу він дізнався з листа Слідчого комітету Росії. Йому висунули обвинувачення за статтею 214 Кримінального кодексу (Вандалізм). У справі йдеться про два епізоди.
"Тобто вони реально раз на 3 місяці порушують проти мене нову кримінальну справу. Ніколи ще засуджений, який сидить понад рік в одиночній камері, не жив таким насиченим суспільно-політичним життям", - заявив Навальний.
Як повідомляв Укрінформ, Навальний був заарештований російською владою в січні 2021 року, після повернення в Росію після лікування в Німеччині від наслідків отруєння. Навальний звинуватив в отруєнні Кремль, але російська влада заперечує свою причетність.
У березні 2022-го його засудили до дев'яти років ув'язнення у справі про "шахрайство" та "неповагу до суду".
У серпні 2023-го Навального визнали винним у екстремістській діяльності і засудили до додаткових 19 років ув'язнення.
Минулого місяця Басманний районний суд Москви заарештував до 13 грудня адвокатів Ігоря Сергуніна, Олексія Ліпцера та Вадима Кобзєва, які представляють інтереси Навального, звинувативши їх в екстремізмі.