США зосередять зусилля на розширенні методів виявлення та покарання російських олігархів.

Про це повідомляє АР, передає Укрінформ.
Зазначається, що Міністерство фінансів та Міністерство юстиції США зосередять зусилля на законній ліквідації власності російських олігархів, посиленні фінансових санкцій і на закритті лазівок у законі, що дозволяють російським мільярдерам використовувати підставні компанії.
Ендрю Адамс, керівник урядової робочої групи KleptoCapture, що займається забезпеченням дотримання економічних обмежень у США, накладених на росію та її мільярдерів, повідомив, що група приділяє першочергову увагу зусиллям із виявлення тих, хто допомагає росіянам ухилятися від санкцій і порушувати експортний контроль.
Згідно зі звітом Мінфіну США, на сьогодні в усьому світі заблоковано або заморожено активи росіян на суму понад 58 мільярдів доларів. Сюди входять дві розкішні яхти вартістю 300 мільйонів доларів кожна в Сан-Дієго і Фіджі, а також шість об'єктів нерухомості в Нью-Йорку і Флориді вартістю 75 мільйонів доларів, що належать олігарху Віктору Вексельбергу, який потрапив під санкції.
США роблять спроби покарати спільників і керівників капіталом олігархів. Так, у справі Вексельберга федеральний суд Нью-Йорка висунув обвинувачення Володимиру Воронченку після того, як той допоміг зберегти власність Вексельберга. У лютому йому було висунуто обвинувачення у змові з метою порушення та ухилення від санкцій США. Справу координували через групу KleptoCapture.
Лютневе дослідження, проведене фахівцями Дартмутського університету, показало, що переслідування кількох ключових керівників капіталом завдасть росії значно більших збитків, ніж санкції проти олігархів окремо.
Інші спроби завдати шкоди російській економіці будуть пов'язані із зусиллями щодо «ліквідації» яхт та іншого майна російських олігархів і кремля, щоб отримати кошти на користь України.
За словами Адамса, зараз докладаються зусилля з продажу яхт та іншої власності росіян попри юридичні труднощі. Цільова група вже досягла успіху у роботі з Конгресом та представниками виконавчої влади в отриманні дозволу на переведення певних конфіскованих коштів до Державного департаменту.
За словами чиновника, посилення законів, які слугують лазівками для тих, хто ухиляється від санкцій, також буде пріоритетом для всіх федеральних відомств.
Як повідомлялося, Мінфін США минулого тижня заявив, що уряд «прокладає шлях» до відправлення 5,4 млн доларів вилучених коштів як іноземної допомоги Україні.