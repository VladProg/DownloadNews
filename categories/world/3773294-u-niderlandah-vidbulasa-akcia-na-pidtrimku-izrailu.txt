В центрі Амстердама 12 жовтня відбулася акція на підтримку Ізраїля. Учасники акції висловили підтримку ізраїльському народу та співчуття.

Про це повідомляє Укрінформ з посиланням на NOS.
“Кілька сотень людей зібралися на площі Дам в Амстердамі на демонстрацію, щоб висловити свою підтримку Ізраїлю”, - йдеться у повідомленні.

Зазначається, що під час акції роздавали прапори Ізраїлю та троянди, запалювали свічки.
Також учасники акції принесли таблички з фотографіями людей, яких ХАМАС утримує в заручниках.
Захід був мирним і проходив у присутності поліції.

Акція була організована кількома єврейськими, християнськими та ізраїльськими організаціями, включаючи Ізраїльський центр інформації та документації (CIDI).
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.

Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.
Раніше повідомлялося про понад 1400 загиблих палестинців. Втрати Ізраїлю внаслідок бойових дій становлять 1300 осіб.