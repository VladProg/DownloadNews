Бюджет міністерства оборони США на наступний рік перевищить 835 млрд дол, що є одним із найвищих рівнів фінансування за всю повоєнну історію.

Як повідомляє кореспондент Укрінформу, про це пише Bloomberg.



“План витрат, який президент Джо Байден запропонує у четвер, передбачатиме чи не найбільший оборонний бюджет у мирний час, в якому 170 млрд дол було виділено на закупівлю озброєння і 145 млрд дол - на розробку”, - йдеться у матеріалі.

Зазначається, що верхня межа витрат міністерства оборони протягом року, що розпочнеться 1 жовтня, перевищить 835 млрд дол, що більше, ніж 816 млрд дол, затверджених Конгресом у чинному фіскальному році.
“Хоча надіслана до України зброя вичерпала запаси Пентагону, витрати на підтримку опору Президента Володимира Зеленського російському вторгненню фінансувалися з окремих додаткових видатків. Регулярний бюджет міністерства оборони переважно визначається посиленням напруження із Китаєм, у якому Пентагон вбачає основного потенційного суперника за військове лідерство США”, - стверджує Bloomberg.

Зокрема, адміністрація США запропонує виділити значне фінансування на закупівлю боєприпасів великої дальності, які можуть бути використані у майбутньому потенційному конфлікті із Китаєм.
За даними Bloomberg, запити на бюджет для розробки буде найвищими в історії, а на закупівлі - найвищим з часів війни в Іраку та Афганістані.