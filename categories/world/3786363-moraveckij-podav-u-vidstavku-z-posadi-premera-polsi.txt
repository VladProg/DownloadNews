У перший день засідання Сейму нової каденції глава польського уряду Матеуш Моравецький подав у відставку.

Про це Моравецький повідомив під час свого виступу з трибуни нижньої палати польського парламенту, передає кореспондент Укрінформу.
Політик зазначив, що згідно з рішенням президента Польщі Анджея Дуди він намагатиметься у визначений Конституцією країни термін створити уряд країни, який отримає вотум довіри у Сеймі.
Виконувач обов’язків прем’єра РП Моравецький з трибуни парламенту поінформував про здобутки свого уряду за останні чотири роки, закликаючи політиків інших партій знову підтримати його уряд.
Президент Польщі Анджей Дуда раніше заявив, що доручить Моравецькому сформувати новий уряд. Міністр канцелярії президента РП Малгожата Папроцька повідомила в інтерв’ю PAP, що Дуда доручить Моравецькому місію формування нового уряду у понеділок ввечері після завершення засідання парламенту.
Як повідомляв Укрінформ, 15 жовтня у Польщі відбулися парламентські вибори. За офіційними результатами, на виборах до Сейму перемогла правляча "Об’єднана правиця" Ярослава Качинського, однак вона втратила шанси на формування правлячої більшості.
У минулу п’ятницю, 10 листопада, чотири опозиційні партії підписали коаліційну угоду, формуючи правлячу більшість, що нараховує 248 депутатів при необхідному мінімумі в 231 депутатський голос.
Якщо Моравецький упродовж кількох тижнів не зможе сформувати уряд країни, який отримає вотум довіри у Сеймі РП, то у другу чергу місію створення нового уряду Польщі отримає від Сейму лідер "Громадянської коаліції" Дональд Туск.
Фото: 24tv.ua