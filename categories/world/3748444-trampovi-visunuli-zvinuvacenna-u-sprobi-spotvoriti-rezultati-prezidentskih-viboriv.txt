Колишньому президентові США Дональду Трампу та його головним спільникам у понеділок було висунуто звинувачення у скоєнні кримінальних злочинів у зв'язку зі спробами спотворити результати президентських виборів 2020 року у штаті Джорджія.


Як передає Укрінформ з посиланням на NBC News, в обвинувальному акті, що складається з 41 пункту, фігурують колишній адвокат Трампа Руді Джуліані, екскерівник апарату Білого дому Марк Медоуз, колишній високопосадовець Міністерства юстиції Джеффрі Кларк та інші особи. Усіх їх звинувачують у порушенні закону штату Джорджія про боротьбу з рекетом і корупцією.
Зокрема Трампові пред'явлено звинувачення в кримінальному рекеті та змові.
За рекет передбачено покарання у вигляді позбавлення волі від 5 до 20 років, за змову – від одного року з різним максимальним терміном ув'язнення.
«Трамп та інші обвинувачені за цим обвинувальним висновком відмовилися визнати, що Трамп програв вибори, і вони свідомо й навмисно вступили в змову з метою незаконної зміни результатів виборів на користь Трампа», – йдеться в документі.
Розслідування тривало два роки, його проводив окружний прокурор округу Фултон Фані Вілліс.
В обвинувальному висновку, зокрема, згадано телефонний дзвінок Трампа від 2 січня 2021 року керівникові виборчої комісії Джорджії, держсекретареві Бреду Раффенспергеру, коли експрезидент закликав його «знайти» голоси, аби обігнати свого суперника, а також фальшування з твердженнями вибірників, котрі заявляли, що Трамп нібито переміг у Джорджії. Раффенспергер і губернатор Джорджії Браян Кемп, на якого Трамп та його спільники також чинили тиск з метою змінити результати виборів 2020 року, дали свідчення.
За останні чотири з половиною місяці екпрезидентові вчетверте висувають звинувачення.
У червні у Флориді Трампу було висунуто обвинувачення за 37 пунктами щодо неналежного поводження з таємними документами.










Фото: Tom Williams/CQ Roll Call