Високий представник Європейського Союзу з питань зовнішньої політики й політики безпеки Жозеп Боррель 12-14 жовтня відвідає Пекін та проведе переговори з китайськими політичними лідерами.

Про це на брифінгу повідомив речник МЗС КНР Ван Веньбін, передає власний кореспондент Укрінформу.
За його словами, під час візиту Боррель разом із міністром закордонних справ Китаю Ван Ї проведе стратегічний діалог високого рівня між Євросоюзом і Китаєм, у ході якого вони обговорять двосторонні відносини, міжнародні та регіональні питання і глобальні виклики.
Очевидно, що однією з ключових тем стане війна Росії проти України, без обговорення якої не проходить жодна зустріч європейських високопосадовців із китайськими візаві.
Нагальною проблемою у відносинах сторін залишається торговельний дисбаланс між ЄС та Китаєм, який за останні 10 років зріс майже втричі і в 2022 році досягнув 400 мільярдів євро на користь Китаю. У Брюсселі вважають однією з ключових причин цього встановлені Китаєм обмеження на діяльність на його ринку європейських компаній, тоді як ринок ЄС в основному відкритий для китайців.
Окрему увагу топдипломати приділять підготовці майбутнього саміту ЄС-Китай, який має відбутись до кінця року.
Для Борреля це буде перший візит до Китаю від часу вступу на посаду голови дипломатії Євросоюзу в грудні 2019 року.
Візит Борреля до КНР відкладався двічі з початку цього року. У квітні поїздку топдипломата ЄС скасували через його позитивний тест на COVID-19, а візит у липні був несподівано скасований напередодні запланованої дати початку без чіткого пояснення причин.
Як повідомляв Укрінформ, виконавчий віцепрезидент Єврокомісії Валдіс Домбровскіс на переговорах із представниками уряду КНР наприкінці вересня заявив, що позиція Пекіна стосовно агресії Росії проти України є вирішальним фактором для подальших відносин Європейського Союзу з Китаєм.