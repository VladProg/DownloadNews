До Білорусі у вівторок прибула вже п’ята колона ПВК «Вагнер», яка налічує від 90 одиниць техніки, можливо, 100 чи більше.

Як передає Укрінформ, про це повідомив у Телеграм-каналі моніторинговий проєкт «Білоруський гаюн».
«5-та колона ПВК «Вагнер» прибула до Білорусі… За нашими даними, у ній від 90 до 100+ одиниць техніки, вона більша, ніж попередня, помічена сьогодні вранці. Колона рухається маршрутом від кордону з РФ (КПП Дубовичка) по трасі Р43 і далі М5 в напрямку Осиповичів», – йдеться у повідомленні.
На даний момент колона з'їжджає з траси М5 в с. Цель, де розташований табір ПВК «Вагнер». Машини у колоні пересуваються на номерах так званих «ЛНР/ДНР» або РФ, часом - взагалі без номерів.
Проєкт «Білоруський гаюн» вказує, що на кожній із машин у поточній колоні приклеєно аркуш паперу з номером. Серед техніки помічені: «буханки», пікапи з відкритими багажниками, кілька пасажирських автобусів, фури, легкові авто («Лади» та KIA), кілька бензовозів та «Урали» з причепами. Колона рухається у супроводі ДАІ РБ.
Як повідомлялося, це вже п’ята колона «вагнерівців», що прибула до Білорусі, і друга, яка прибула сьогодні. Попередня, четверта колона ПВК «Вагнер», мала номери ОРДЛО та налічувала щонайменше 80 одиниць техніки.
У телеграм-каналі також з’явилося відео, на якому зафільмовано рух колони «вагнерівців» 18 липня.
Раніше повідомлялося, що вранці 15 липня на території Білорусі була помічена велика колона легкових і вантажних автомобілів на номерах псевдореспублік "ЛНР" і "ДНР". Були вказівки на те, що це колона приватної військової компанії "Вагнер", яка вночі заїхала в Білорусь із Росії.
Автомобілі прямували в бік Осиповичів Могильовської області. Імовірною метою колони є наметовий табір у селі Цель. Раніше була інформація, що влада Білорусі дозволила "Групі Вагнера" розташуватися на території населеного пункту. Повідомлялося про встановлені декілька сотень наметів й облаштовані місця для майже 9 тисяч людей.