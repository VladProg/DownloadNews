Росія передала палестинському угрупованню ХАМАС невелику кількість стрілецької зброї, захопленої в Україні.

Про це заявив представник Головного управління розвідки Міноборони Андрій Юсов у ефірі телемарафону "Єдині новини", передає кореспондент Укрінформу.
"Йдеться про стрілецьку зброю, про невеликі обсяги. Українські Сили безпеки і оборони у бою здобули велику кількість важкого озброєння, техніки, у тому числі і стрілецьку зброю окупантів. На превеликий жаль, є такі випадки у контексті стрілецького озброєння і з боку загарбників", - сказав Юсов.
За його словами, РФ передала ХАМАС окремі зразки зброї контрабандними каналами, щоб реалізувати ІПСО проти України на міжнародній арені і спробувати послабити підтримку України з боку партнерів і союзників.
Водночас Юсов зазначив, що швидко такі дії не відбуваються, адже реалізація подібної спецоперації потребує підготовки. "Вочевидь, мова про заздалегідь сплановані дії", - констатував представник ГУР.
Він додав: є інформація, що у переданні зброї ХАМАСу могли бути задіяні так звані російські ПВК, які "є частиною державної терористичної політики РФ".
Водночас за словами Юсова, можна стверджувати, що РФ була "так чи інакше" поінформована про чергову ескалацію й атаки на Ізраїль.
Як повідомлялося, постпред України при ООН Сергій Кислиця заявив, що Російська Федерація передала ХАМАС зброю, аби «підкріпити» фейки, які Кремль поширює про військову допомогу Україні.
У ГУР поінформували, що РФ проводить кампанію з дискредитації України, використовуючи напад ХАМАСу на Ізраїль.