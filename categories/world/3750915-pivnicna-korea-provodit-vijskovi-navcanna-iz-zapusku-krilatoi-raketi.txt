Лідер Північної Кореї Кім Чен Ин спостерігав за навчанням із запуску стратегічної крилатої ракети під час відвідування військово-морського підрозділу.

Як передає Укрінформ, про це повідомляє Kyodo із посиланням на північнокорейські державні ЗМІ.
На опублікованих фотографіях видно, як Кім сідає на патрульне судно нового типу, йдеться у повідомленні.
Кім «похвалив корабель», на борт якого він піднявся, «за збереження високої мобільності, потужної ударної сили та постійної готовності до бою», щоб впоратися з будь-якою раптовою ситуацією, повідомляє KCNA.
Він також наголосив на важливості сприяння модернізації військово-морського озброєння та техніки, зокрема будівництві потужних бойових кораблів і розвитку систем корабельного та підводного озброєння для швидкого підвищення бойових можливостей ВМС.
Інформація про проведення навчань за присутності Кім Чен Ина разом зі світлинами з’явилась у понеділок, проте дата відвідування лідером КНДР підрозділу, який належить до флоту, що прикриває Японське море, залишається невідомою.

Офіційне корейське інформагентство повідомило про його візит під час проведення масштабних військових навчань Південної Кореї та США.
Як повідомлялося, лідер Північної Кореї Кім Чен Ин наказав різко збільшити промислові потужності для виробництва ракетного озброєння.
У Сеулі підвищену військову активність Кім Чен Ина пов’язують з щорічними масштабними навчаннями Південної Кореї та США Ulchi Freedom Shield, які розпочалися у понеділок, оскільки у Пхеньяні ці маневри називають репетицією вторгнення на північ.
Фото: KCNA/Kyodo