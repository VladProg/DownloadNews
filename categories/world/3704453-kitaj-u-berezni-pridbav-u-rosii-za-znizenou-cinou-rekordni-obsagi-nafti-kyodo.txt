Імпорт Китаєм сирої нафти з росії у березні досягнув показника близько 9,6 мільйона тонн – найбільшого від початку вторгнення москви в Україну в лютому минулого року.

Як передає Укрінформ, про це з посиланням на дані японського уряду повідомляє Kyodo.
У березні обсяг російського нафтового імпорту Китаю зріс у 1,5 раза й рф випередила Саудівську Аравію як найбільшого постачальника сирої нафти до КНР.
Проте у вартісному вираженні імпорт Китаєм російської нафти зріс лише на 3%, до $5,09 мільярда, тоді як у тому ж місяці Пекін імпортував із Саудівської Аравії менше, близько 8,9 мільйона тонн, сирої нафти на суму $5,36 мільярда. Тобто, російську нафту Китай купував за нижчою ціною.
Імпорт Китаєм російського газу зріс у березні у 2,3 раза, порівняно з попереднім роком, до $580 мільйонів. Проте Пекін уже тривалий час не оприлюднює цих даних.
Скрапленого природного газу Китай придбав у росії в березні майже вдвічі більше, ніж минулого року, приблизно 600 тисяч тонн, на суму близько $400 мільйонів.
Китай не підтримує запроваджені західними державами санкцій проти росії та продовжує закуповувати енергоносії у сусідньої країни. За даними китайської митниці, у 2022 році двостороння торгівля Китаю з рф досягла рекордних 190 мільярдів доларів.
Як повідомляв Укрінформ, ціни на нафту слабко змінюються в середу, 3 травня, після різкого зниження напередодні.