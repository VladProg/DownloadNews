Фінляндія з 16 вересня вводить заборону на в'їзд російських автомобілів, однак у правилах будуть винятки.

Про це у п’ятницю оголосила глава МЗС країни Еліна Валтонен, передає Укрінформ із посиланням на Yle.
Так, заборона на в'їзд не стосується громадян ЄС та людей з їхнього найближчого кола, співробітників дипмісій або людей, які прямують до Фінляндії з гуманітарних причин.
Особливі правила діятимуть для російських автомобілів, що вже знаходяться у Фінляндії. Транспортні засоби мають залишити країну за пів року, до 16 березня 2024 року.
"Фінляндія вважає важливим однакове застосування санкційної політики у всіх країнах Євросоюзу", – наголосила глава зовнішньополітичного відомства.
За її словами, Фінляндія готова виконувати антиросійські обмеження, запроваджені на рівні ЄС.
Раніше Yle писало з посиланням на отриману інформацію, що перетинати кордон більше не зможуть транспортні засоби з російськими номерами, розраховані менш ніж на 10 пасажирів. У забороні на в'їзд будуть деякі винятки, про які повідомлять згодом.
В'їзд до Фінляндії з туристичними цілями для росіян, як і раніше, закритий, проте є кілька категорій, які досі можуть перетинати кордон.
Як повідомлялося, раніше Латвія, Литва та Естонія закрили в'їзд на свою територію для власників російських автомобілів.
Фінляндія посилила в'їзну політику після того, як Росія розпочала повномасштабну війну в Україні. Рух на східному кордоні знизився, проте він, як і раніше, є відносно жвавим.
Фото: Antro Valo / Yle