Колишнього представника міської влади Харбіна, адміністративного центру провінції Хейлунцзян на північному сході Китаю, засудили до довічного ув’язнення за отримання хабарів на суму близько $14,5 мільйона.

Про це повідомляє Сіньхуа, передає Укрінформ.
Суд визнав колишнього голову міського комітету Народної політичної консультативної ради Китаю міста Харбін Цзян Говеня винним в отриманні особисто або через родичів хабарів на загальну суму близько 104 мільйони юанів (близько $14,5 мільйона).
Слідство встановили, що Цзян із 2005 по 2019 рік використовував службове становище для отримання вигоди третіми особами. Зокрема, йдеться про сприяння при укладанні вигідних контрактів на проєкти, ухилення від правосуддя, просування по службі та інших дій. За це він отримував великі суми і коштовні подарунки.
Суд ухвалив довічно позбавити Цзяна свободи, конфіскувати все його особисте майно й передати незаконно отримані кошти до державної скарбниці.
Як повідомляв Укрінформ, влада Китаю розпочала антикорупційне розслідування щодо командувача ракетних військ та його заступників, були затримані три генерали.
Фото з сайту thepaper.cn