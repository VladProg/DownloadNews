Сергій Хаджикурбанов, раніше засуджений за організацію вбивства журналістки російської «Нової газети» Анни Політковської, нагороджений орденом «За мужність» за участь у війні проти України.

Як передає Укрінформ, про це ТГ-каналу Baza розповіла актриса Юлія Шиферштейн. За її словами, Хаджикурбанов нагороджений і кількома іншими нагородами. Вона додала, що Хаджикурбанов командує російським батальйоном «Шторм Z» на війні проти України.

Декілька днів тому стало відомо, що у Росії Сергій Хаджикурбанов, один із засуджених у справі про вбивство журналістки російської «Нової газети» Анни Політковської, звільнився з колонії та воює проти України.
В Росії орден «За мужність», як передбачено правилами, мають вручати за хоробрість, виявлену при виконанні бойового завдання.
Як повідомлялося, Анну Політковську вбили 7 жовтня 2006 року в під'їзді її будинку в Москві. У справі про вбивство журналістки «Нової газети» загалом засудили шістьох осіб, вони отримали терміни від 11 років позбавлення волі до довічного ув'язнення. Організатором вбивства був названий Лом-Алі Гайтукаєв. У 2014 році його засудили до довічного терміну, у 2017-му він помер у колонії.
Сергій Хаджикурбанов - колишній оперуповноважений Управління боротьби з організованою злочинністю МВС Росії, займався етнічними злочинними угрупованнями. За даними слідства, Хаджикурбанов організував стеження за Політковською. В 2014 році його засудили до 20 років позбавлення волі.