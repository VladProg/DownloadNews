Парламент Молдови у другому читанні ухвалив законопроєкт, що передбачає заміну в законодавчих актах слів "молдовська мова" на "румунська мова".

Про це повідомляє NewsMaker, передає Укрінформ.
За відповідний документ, запропонований фракцією правлячої партії «Дія та солідарність» (PAS), проголосували 58 депутатів. Парламентарії від PAS зустріли результати голосування криками "Браво".
При цьому фракція комуністів та соціалістів виступила проти законопроєкту. На початку засідання фракція навіть запропонувала виключити його з порядку денного, але пропозиція не набрала необхідної кількості голосів.

Як наголошується у законодавчій ініціативі, запропонована зміна дасть змогу увідповіднювати законодавство до рішення Конституційного суду від 2013 року, який ухвалив, що Декларація про незалежність Молдови (там згадується румунська мова) превалює над текстом Конституції, у тому числі в частині найменування держмови.
Друга стаття ухваленого законопроєкту пропонує визнати застарілою синтагму статті 13 Конституції «що функціонує на основі латинської графіки». Також документ пропонує замінити назву свята Limba noastră на Limba română. Усі зміни необхідно буде внести до нормативних актів протягом 30 днів після набрання чинності законом.
Як повідомляв Укрінформ, згідно з Конституцією Молдови, державною в країні є молдовська мова. Водночас у Декларації про незалежність сказано, що державною є румунська мова.
Конституційний суд Молдови у 2013 році ухвалив, що текст Декларації про незалежність має перевагу над положеннями Конституції.
На початку березня парламент Молдови проголосував за проєкт мовного закону у першому читанні.
Фото: NewsMaker