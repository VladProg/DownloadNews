Король Великої Британії Чарльз ІІІ присвоїв титул герцога Единбурзького своєму молодшому брату, графу Вессекському Едварду, з нагоди його 59-річчя.

Про це повідомляє The Guardian, передає Укрінформ.
«Його Величність Король надав титул герцога Единбурзького принцу Едварду з нагоди 59-річчя Його Королівської Високості. Титул принц Едвард носитиме впродовж усього свого життя», - заявили у Букінгемському палаці.

Відтак графом Вессекським стане син принца Едварда Джеймс Віндзор, віконт Северн.
Титул герцога Единбурзького мав батько нинішнього британського монарха принц Філіп. Коли він помер у квітні 2021 року, титул перейшов до його старшого сина, а коли Чарльз став королем, титул повернувся до корони.
Едварду цей титул був обіцяний понад 20 років тому під час його одруження з Софі Ріс-Джонс. Тоді королева Єлизавети II зробила його графом Вессекським, а Букінгемський палац оголосив, що з часом він стане герцогом Единбурзьким.
Нові герцог і герцогиня Единбурзькі сьогодні прибудуть в Единбург, де візьмуть участь у прийомі, присвяченому першій річниці повномасштабного вторгнення рф в Україну.
Фото: Facebook/The Royal Family