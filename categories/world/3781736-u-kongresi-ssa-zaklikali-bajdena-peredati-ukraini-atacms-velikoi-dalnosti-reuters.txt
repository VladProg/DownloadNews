Група високопоставлених республіканців у Конгресі США закликала президента Джо Байдена передати Україні ракети більшої дальності, демонструючи таким чином постійну підтримку Києва серед американських законодавців.

Як передає Укрінформ, про це повідомляє Reuters, яка ознайомилася зі змістом листа.
«Потреби України для здатності завдати глибоких ударів залишаються невідкладними, особливо для ураження цілей по всьому Криму», — написали члени Палати представників Майкл МакКол і Майк Роджерс та сенатори Джеймс Ріш і Роджер Вікер.
Головні республіканці з комітетів Конгресу із закордонних справ і Збройних сил привітали повідомлення про те, що адміністрація Байдена передала Україні деякі армійські тактичні ракетні системи обмеженої дальності (ATACMS), і закликали Білий дім надіслати Києву більше систем більшого радіусу дії.
У своєму листі американські законодавці заявили, що Україна подала запит на ATACMS великої дальності та продемонструвала здатність використовувати їх відповідально, а Росія не пішла на ескалацію через їхнє використання.
«Очевидно, Вам пора завершувати роботу над питанням щодо ATACMS. Нездатність це зробити... загрожує подальшою глобальною нестабільністю, оскільки наші противники проводять операції впливу по всьому світу», – йдеться у листі.
Як повідомляв Укрінформ, у результаті застосування українськими військовими далекобійних ракет ATACMS по аеродромах у тимчасово окупованих росіянами Бердянську та Луганську знищено дев’ять російських гелікоптерів, ще 15 - пошкоджено.