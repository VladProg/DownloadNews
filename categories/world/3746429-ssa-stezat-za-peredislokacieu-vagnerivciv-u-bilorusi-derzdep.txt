Сполучені Штати обізнані про розташування бойовиків російського ПВК «Вагнер» на території Республіки Білорусь та продовжують стежити за їхніми переміщеннями та діями.

Про це заявив у середу на пресбрифінгу в Вашингтоні речник Державного департаменту США Метью Міллер, передає власний кореспондент Укрінформу.
«Звісно, ми бачили передислокацію військ ПВК «Вагнер», - зауважив представник Держдепу у відповідь на прохання прокоментувати інформацію про появу нового табору російських бойовиків на тисячу осіб у Гомельській області.
Він підкреслив, що Сполучені Штати надалі уважно стежать за діями ПВК «Вагнер» проти інтересів країни, в якій перебувають ці бойовики. Крім того, за його словами Вашингтон продовжить вживати заходи для притягнення їх до відповідальності.
«Як ми вже наголошували, прихід цих сил до Білорусі є ще одним прикладом того, як Лукашенко надалі передає Кремлю можливості контролю та прийняття рішень всупереч інтересам і бажанням білоруського народу», - зауважив представник Державного департаменту США.
Як повідомляв Укрінформ, у середу Сполучені Штати оголосили про запровадження нових санкцій проти Білорусі через продовження зусиль режиму щодо утисків прав і свобод громадян у цій країні.