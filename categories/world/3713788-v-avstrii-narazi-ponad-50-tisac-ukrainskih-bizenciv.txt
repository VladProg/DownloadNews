Наразі в Австрії зареєстровано 51 000 українських вимушених переселенців, які отримують соціальну допомогу від держави.

Як передає кореспондент Укрінформу, про це заявив на пресконференції у Відні міністр внутрішніх справ Австрії Герхард Карнер.
"У нас було зареєстровано майже 100 тис. втікачів від війни в Україні. На даний момент 51 тис. людей з України, передусім жінок та дітей, отримують так зване "базове забезпечення", - сказав він.
За словами міністра, щоб система притулку надійно працювала й надалі, відомство бореться з різними випадками зловживання правом на притулок. Так, за чотири місяці цього року з Австрії вислано 3 808 осіб, з яких 1 863 – примусово. Близько 45% всіх примусових екстрадицій – люди з кримінальним минулим.
Як повідомляв Укрінформ, у березні в Австрії спростили доступ до роботи для вимушених переселенців з України, які зможуть без дозволу влаштовуватися на будь-яку роботу. Зокрема, більше не є необхідною попередня перевірка заробітної плати та умов праці, що вимагалося раніше.