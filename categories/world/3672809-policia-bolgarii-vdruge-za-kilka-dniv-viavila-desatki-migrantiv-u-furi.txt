На заході Болгарії поліція виявила 43 мігрантів, серед них десятьох дітей, які ховалися у фургоні.

Як передає Укрінформ, про це повідомляє Ekathimerini.
Прокурор Наталія Ніколова заявила, що всі 43 мігранти здорові - попри те, що певний час перебували скупчено у закритому просторі.
При цьому громадянство мігрантів вона не вказала.
Видання зазначає, що Болгарія лежить на головному шляху мігрантів з Близького Сходу та Афганістану, які прагнуть потрапити до Західної Європи. Більшість із них використовують цю балканську країну, куди потрапляють з Туреччини, як транзитний коридор до заможних держав ЄС.
Як повідомляв Укрінформ, лише кілька днів тому поблизу Софії, столиці Болгарії поліція знайшла в покинутій вантажівці тіла 18 людей, включаючи дитину. Ще 34 особи були живі.