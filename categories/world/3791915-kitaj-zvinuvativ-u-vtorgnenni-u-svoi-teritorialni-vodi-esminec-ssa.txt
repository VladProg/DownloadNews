Міністерство оборони КНР заявляє, що китайські військові витіснили американський есмінець USS Hopper, який "незаконно увійшов до територіальних вод" країни біля островів Сіша в Південно-Китайському морі.

Про це повідомляє Міністерство оборони КНР, передає Укрінформ.
«Есмінець із керованими ракетами USS Hopper в суботу незаконно вторгся в територіальні води Китаю біля островів Сіша, не маючи дозволу китайського уряду», - заявив речник Південного оперативного командування Народно-визвольної армії Китаю Тянь Цзюньлі.
За його словами, для відстеження дій американського корабля, моніторингу та попередження було направлено повітряні та військово-морські сили оперативного командування, які діяли відповідно до законів про захист територіальних вод і витіснили есмінець ВМС США.
Тянь розкритикував дії Сполучених Штатів, назвав їх серйозним порушенням суверенітету й безпеки Китаю і свідченням того, що США прагнуть встановити одноосібний контроль за навігацією у Південно-Китайському морі та провокують мілітаризацію регіону.
«Війська Південного оперативного командування залишатимуться у стані підвищеної готовності та рішуче захищатимуть національний суверенітет і безпеку, а також мир і стабільність у Південно-Китайському морі», – додав речник.
Як повідомлялося, Пекін протягом десятиліть сперечається з сусідніми В’єтнамом, Брунеєм, Малайзією та Філіппінами про належність низки островів у Південно-Китайському морі, на шельфі яких знайшли великі запаси вуглеводнів. Йдеться про архіпелаг Сіша (Парасельські острови), острови Наньша (Спратлі) та Хуан’янь (риф Скарборо).
Китай висуває претензії на контроль над майже всією акваторією Південно-Китайського моря та ігнорує рішення Міжнародного трибуналу в Гаазі від 2016 року про відсутність підстав для його претензій на права над спірними островами в цьому морі.
Сполучені Штати та їхні союзники регулярно направляють у спірні води бойові кораблі для демонстрації свободи судноплавства, щоразу це викликає протести з боку Пекіна.
Як повідомляв Укрінформ, Філіппіни спільно з Австралією в суботу розпочали перше спільне морське патрулювання. Воно відбувається на тлі посилення напруженості у відносинах з Китаєм через спірні води.