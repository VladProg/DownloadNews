Генпрокуратура РФ визнала "небажаною" у Росії діяльність міжнародної неурядової некомерційної організації Greenpeace.

Про це повідомляє Укрінформ із посиланням на Телеграм-канал прокуратури.
"У генеральній прокуратурі Російської Федерації прийнято рішення про визнання діяльності Грінпіса небажаною на території Російської Федерації", - йдеться у заяві.
За версією генпрокуратури РФ, діяльність Greenpeace «загрожує основам конституційного ладу та безпеки Російської Федерації».
Там вважають, що діяльність Greenpeace «фактично супроводжується активним просуванням політичної позиції, спробами втручання у внутрішні справи держави та спрямована на підрив її економічних засад».
У гепрокуратурі РФ заявили, що фонд Greenpeace ("Грінпіс Інтернешнл", "Фонд Грінпіс Рада", "ГРІНПІС", Нідерланди) нібито фінансує діяльність російських організацій – «іноземних агентів», а з початку війни в Україні активісти організації нібито займаються антиросійською пропагандою.
Як повідомляв Укрінформ, Генпрокуратура РФ "за результатами проведення перевірки" визнала “небажаною” у Росії діяльність української неурядової організації "КримSOS".