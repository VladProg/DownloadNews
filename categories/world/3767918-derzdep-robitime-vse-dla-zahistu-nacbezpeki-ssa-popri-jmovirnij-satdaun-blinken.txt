Урядовий «шатдаун», який може статися вже 1 жовтня ускладнить роботу Держдепартаменту США, однак відомство докладе максимум зусиль, аби виконувати всі функції для захисту інтересів національної безпеки.

Про це заявив державний секретар США Ентоні Блінкен, передає власний кореспондент Укрінформу.
«Стосовно ймовірного урядового «шатдауну», я б сказав так: насамперед ми сподіваємося, що цього не станеться», - зауважив глава американської дипломатії.
«Шатдаун», за його словами, вочевидь ускладнить усю роботу для посилення національної безпеки. Тож державний секретар закликав Конгрес уникнути такого сценарію.
У відповідь на запитання, чи погодиться адміністрація США з відмовою Конгресу ухвалити пакет допомоги Україні, який Сенат передав Палаті представників із пропозиціями для уникнення «шатдауну», Блінкен зазначив, що це залежить від самих законодавців.
«Але я можу просто сказати в загальному контексті, що «шатдаун» не має відбутися. Втім, якщо це станеться, ми зробимо всі можливі кроки, аби бути певними, що ми принаймні виконуємо свої функції на захист національної безпеки», - підкреслив глава Держдепартаменту.
Як повідомляв Укрінформ, «шатдаун» або зупинка фінансування уряду може настати в США в ніч проти 1 жовтня, якщо Конгрес не ухвалить необхідного бюджетного законодавства на 2024 фінансовий рік. Для цього Конгрес може ухвалити резолюцію, яка тимчасово продовжить виділення бюджетних коштів на рівні попереднього року.
Напередодні Сенат США запропонував Палаті представників таку резолюцію, яка містить і положення про виділення 6,15 млрд доларів допомоги Україні.
Фото: Andrew Harrer/Bloomberg