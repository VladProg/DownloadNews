Парламент Туреччини «дуже ймовірно» ратифікує заявку Фінляндії на вступ до НАТО до припинення роботи в середині квітня, перед парламентськими та президентськими виборами, які мають відбутися 14 травня.

Про це повідомляє агентство Reuters із посиланням на двох турецьких чиновників, передає Укрінформ.
“Заявка Фінляндії буде схвалена незалежно від заявки Швеції, яка подала на членство в НАТО одночасно зі своїм північним сусідом після того, як росія вдерлася в Україну минулого року”, - передає агентство слова одного зі своїх джерел.
Інший чиновник, обізнаний у цьому питанні, сказав, що підхід Фінляндії до терористичних організацій відповідає ставленню Туреччини, і що Гельсінкі вжили заходів у цьому відношенні.
"Дуже ймовірно, що необхідний крок для членства Фінляндії в НАТО буде зроблено до того, як парламент припинить свою роботу і відбудуться вибори", - сказав чиновник.
Обидва посадовці відмовилися назвати свої імена, оскільки дискусії ще не вийшли в публічну площину.
Як повідомляв Укрінформ, президент Фінляндії Саулі Нііністьо 16-17 березня відвідає Туреччину з робочим візитом.
Після початку повномасштабного російського вторгнення в Україну нейтральні Швеція і Фінляндія подали заявку на входження до НАТО. Обидві країни зробили це у травні, і вже під час Мадридського саміту у червні отримали запрошення приєднатися до Альянсу від усіх 30 членів. Водночас у Мадриді був підписаний Тристоронній меморандум, що відобразив занепокоєння Туреччини станом боротьби з тероризмом у Фінляндії та Швеції.
Загалом протоколи про входження до НАТО Фінляндії і Швеції ратифікували 28 країн. Туреччина та Угорщина все ще перебувають на стадії завершення такої ратифікації.