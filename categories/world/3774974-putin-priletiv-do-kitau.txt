Президент країни-агресорки Росії Володимир Путін вранці у вівторок, 17 жовтня, прибув із візитом до Пекіна для участі у третьому Форумі міжнародного співробітництва «Один пояс, один шлях» та переговорів із лідером Китаю Сі Цзіньпіном.

Про прибуття президента РФ повідомляє Xinhua, передає кореспондент Укрінформу.

Цей візит російського диктатора до столиці Китаю став його першою далекою закордонною поїздкою від початку повномасштабного вторгнення Росії в Україну минулого року та виданого у березні Міжнародним кримінальним судом у Гаазі ордеру на його арешт за підозрою у скоєнні воєнних злочинів.

До Китаю Путін відвідував лише залежні від Росії пострадянські республіки Центральної Азії. Зокрема, на початку цього місяця з’їздив до Киргизстану.
Переговори Путіна з Сі відбудуться 18 жовтня і пройдуть у два етапи: спочатку в розширеному складі делегацій, а потім у вузькому форматі робочого сніданку. Не виключається, що найчутливіші теми очільники Китаю і Росії обговорять тет-а-тет.
У складі російської делегації – члени уряду, високопоставлені держчиновники та очільники державних корпорацій, зокрема глави енергетичних гігантів «Газпром» і «Роснефть» Олексій Міллер та Ігор Сєчін. Останній планує провести в Китаї власний енергетичний захід.
Як повідомляв Укрінформ, у Пекіні сьогодні розпочався третій Форум міжнародного співробітництва «Один пояс, один шлях», участь в якому беруть лідери і високі представники понад 140 країн та міжнародних організацій, що робить його найбільшою дипломатичною подією в Китаї цього року.
Фото: Xinhua