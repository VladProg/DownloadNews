У Франції продовжуються масові протести проти пенсійної реформи президента Еммануеля Макрона, участь у яких у четвер, за даними поліції, взяли близько 570 тис. людей.

Про це повідомляє Укрінформ з посиланням на France24.
"Міністерство внутрішніх справ Франції повідомляє, що в четвер 570 тис. людей вийшли на акції протесту проти пенсійної реформи по всій Франції", - йдеться у повідомленні.
За оцінками профспілок, у четвер до протестів долучилися 2 мільйони людей.
Повідомляється про сутички протестувальників з поліцією і застосування нею сльозогінного газу в ряді французьких міст. Радикально налаштовані учасники протестів знову застосовували пляшки із запальною сумішшю, зокрема, мішенню став банківський офіс La Caisse d'Épargne у Парижі. Також мітингувальники порушили рух автотранспорту в головному аеропорту Парижа.
Поліція поінформувала про затримання 31 особи під час протестів у Парижі, водночас 77 поліцейських отримали поранення, 13 з яких були доправлені в лікарню.
Очікується, що профспілки закличуть до чергового великого протесту 13 квітня – за день до того, як конституційна рада країни має винести свій вердикт щодо реформи.
Сам президент Емануель Макрон у четвер перебуває за межами країни з візитом у Китаї.
Як повідомляв Укрінформ, впливові французькі профспілки оголосили загальнонаціональний страйк з вимогою скасувати суперечливу пенсійну реформу, проведену урядом без голосування через парламент минулого тижня.
Пропонована реформа передбачає підвищення пенсійного віку з 62 до 64 років.
Фото: EPA-EFE