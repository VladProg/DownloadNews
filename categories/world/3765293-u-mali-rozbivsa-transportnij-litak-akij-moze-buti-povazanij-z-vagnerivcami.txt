В аеропорту Гао на північному сході Малі під час заходу на посадку розбився транспортний літак Іл-76, за певною інформацією, він може мати відношення до ПВК «Вагнер».

Як передає Укрінформ, про це повідомляє телеканал RTVI, який веде моніторинг ситуації.
Джерело спеціалізованого місцевого видання Malijet стверджує, що причиною аварії літака стала несправність бака.
Журналіст Серж Даніель написав у соцмережі X, що катастрофи зазнав військово-транспортний літак Іл-76, який перевозив людей та обладнання. За даними Даніеля, на місці події чули вибухи.
За інформацією російського «воєнкора» Чингіса Дамбієва, повітряне судно, імовірно, належало білоруській вантажній авіакомпанії Rubystar Airways і виконувало рейс «на користь Організації Об'єднаних Націй».
Інший російський «воєнкор» Юрій Котенок заявив, що «висловлюються припущення», нібито борт мав відношення до ПВК «Вагнер». Однак пізніше він цю інформацію спростував і написав, що судно використовувалося місцевими силами.
Інформацію про належність борту до найманців також спростував Телеграм-канал Grey Zone, близький до «вагнерівців». Канал стверджує, що на борту не було бійців чи пілотів ПВК, а саме судно використовувалося «місцевими силами для перевезення вантажів різного призначення».
Як повідомлялося, в африканській країні Малі, де ситуація відзначається політичною нестабільністю, перебуває велика група найманців ПВК «Вагнер».
Фото з відкритих джерел