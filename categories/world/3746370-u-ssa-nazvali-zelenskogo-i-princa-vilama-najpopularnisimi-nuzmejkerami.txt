Громадяни США визначили Президента України Володимира Зеленського і британського принца Вільяма як найпопулярніших ньюзмейкерів.

Як передає Укрінформ, про це 9 серпня заявила одна з найавторитетніших соціологічних компаній Gallup із посиланням на дані опитування.
«Нове опитування Gallup показує, що Сполученим Штатам, можливо, доведеться вийти за межі своїх кордонів, щоб знайти публічних діячів, які б подобалися більшості американців і щодо яких могли б погодитися республіканці та демократи. Британський принц Вільям виглядає як найсильніший кандидат на виконання цієї ролі у США. Його позитивний рейтинг у 59% від американців є найвищим серед 15 відомих діячів, фактично він на рівні із Президентом України Володимиром Зеленським, у якого 57% підтримки», - йдеться у пресрелізі.
За даними опитування, третю сходинку посідає дружина президента США Джо Байдена – Джилл із 49%.
Сам глава Білого дому має позитивний рейтинг 41%, як і експрезидент США Дональд Трамп.
Зазначається, що на останньому 15-му місці можна знайти президента РФ Володимира Путіна. Його «позитивно» оцінюють 5% опитуваних. При цьому 90% його оцінюють негативно, і ще 5% про нього не чули або не мають думки про нього.
Опитування проводилося 3-27 липня.
Як повідомляв Укрінформ, американський журнал Time за підсумками 2022-го назвав персоною року Президента Володимира Зеленського та «дух України» (The Spirit of Ukraine).
Фото: Офіс президента