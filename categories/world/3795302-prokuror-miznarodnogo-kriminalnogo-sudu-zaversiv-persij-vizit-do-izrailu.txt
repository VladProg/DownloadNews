Прокурор Міжнародного кримінального суду Карім Хан завершив свій перший візит до Ізраїлю та палестинських територій, який здійснив на запрошення родичів ізраїльтян, викрадених та вбитих під час нападу ХАМАС.

Як передає Укрінформ, про це повідомляє France24.
Поїздка Каріма Хана стала його першим візитом до Ізраїлю та палестинських територій.
Головний прокурор Міжнародного кримінального суду (МКС), завершуючи візит до Ізраїлю та палестинських територій, пообіцяв активізувати зусилля з розслідування "переконливих звинувачень у (військових) злочинах під час поточного конфлікту".
Карім Хан підкреслив, що його візит "не був розслідувальним за характером", але сказав, що йому вдалося поговорити з жертвами з обох сторін конфлікту.
"Мій офіс і надалі посилюватиме свої зусилля для прогресу розслідувань у зв’язку з цією ситуацією", – сказав Хан.
"Достовірні заяви про злочини під час поточного конфлікту мають бути предметом своєчасної незалежної перевірки та розслідування", - додав він.
МКС у 2021 році розпочав розслідування щодо Ізраїлю, а також ХАМАСу та інших озброєних палестинських груп щодо можливих військових злочинів на палестинських територіях. Раніше Хан заявляв, що тепер це розслідування "поширюється на ескалацію бойових дій та насильства після нападу, який відбувся 7 жовтня 2023 року".
Однак представники МКС не змогли потрапити до Гази або провести розслідування в Ізраїлі, який не є членом МКС.
Як повідомляв Укрінформ, 7 жовтня ХАМАС вторгся до Ізраїлю та почав вбивати та викрадати як військових, так і цивільних. Ізраїль відповів обстрілами місць базування терористів у секторі Гази.
Семиденна перерва у бойових діях призвела до звільнення близько сотні заручників, утримуваних ХАМАС, в обмін на звільнення 240 палестинських в'язнів у Ізраїлі, а також полегшила доступ гуманітарної допомоги до сектора Гази.
Армія Ізраїлю «відновила бойові дії на повну силу» після порушення угрупуванням ХАМАС угоди про припинення вогню.
Фото з сайту Sky News