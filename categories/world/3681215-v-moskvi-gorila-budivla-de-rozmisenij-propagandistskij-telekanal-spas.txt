У російській столиці спалахнула пожежа в будівлі на вулиці Академіка Корольова, де розміщений офіс пропагандистського телеканалу «Спас», компанії «російська телевізійна та радіомовна мережа» та інших медіа.

Про це повідомляє Укрінформ із посиланням на інформаційний ТГ-канал 112.
«Пожежа ліквідована на площі 50 кв. метрів… було врятовано п'ятеро людей із сьомого поверху. Їх останніми евакуювали із повністю задимленої будівлі. Ніхто не постраждав», - йдеться у повідомленні.

Уточнюється, що пожежі в будинку поряд із телецентром «Останкіно» було надано другий ранг складності. Джерело займання знаходилося на першому поверсі дев'ятиповерхової адміністративної будівлі. Повна кількість евакуйованих не називається.
Найвідоміше з постраждалих медіа, "Спас", це перший громадський федеральний православний телеканал, який почав мовлення в 2005 році. На цей час його гендиректором та генпродюсером є російський пропагандист, ведучий на телеканалі «росія 1» Борис Корчевніков.

Після початку повномасштабної російської агресії проти України в росії регулярно стаються пожежі та вибухи.