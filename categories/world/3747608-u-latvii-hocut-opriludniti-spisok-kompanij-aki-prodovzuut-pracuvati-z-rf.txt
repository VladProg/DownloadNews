На латвійському порталі громадських ініціатив Manabalss.lv розпочато збір підписів за відкриту публікацію списку латвійських компаній, які здійснюють експорт до Росії.

Як передає Укрінформ, про це повідомляє Delfi.
Ініціативу започаткував активіст Зігмар Дзеніс. Він зазначає, що попри розв'язану Росією війну проти України, кілька сотень латвійських компаній, які не підпадають під санкції, продовжують співпрацювати з РФ. Автора ініціативи не влаштовує те, що не публікується список компаній, які продовжують працювати на російському ринку.
Дзеніс інформує, що в 2019 році експорт з Латвії до Росії здійснювали 1095 компаній, на перші п'ять місяців 2023 року їх залишилося 307. При цьому в травні цього року найбільше з Латвії до РФ експортувалися такі товари, як алкоголь, продукти харчування, хімія, медикаменти, машини, механізми, електроустаткування, текстиль.
Дзеніс закликає змінити норму про таємницю на комерційну інформацію та зобов'язати Міністерство економіки надавати ЗМІ інформацію про латвійські компанії, які експортують до Росії.
За його словами, це необхідно, оскільки інтереси латвійського суспільства понад усе, крім того, таку інформацію не можна вважати комерційною таємницею, оскільки вона не впливає на внутрішню конкуренцію латвійських компаній.
Як повідомлялося, після початку Росією повномасштабної війни проти України Латвія ввела санкції проти країни-агресора.