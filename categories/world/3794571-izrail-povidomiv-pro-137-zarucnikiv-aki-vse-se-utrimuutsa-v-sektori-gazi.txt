В Ізраїлі стверджують, що 137 заручників все ще утримуються в Газі після того, як 110 осіб було звільнено.

Як передає Укрінформ, про це повідомляє The Times of Israel.
Серед тих, хто все ще перебуває у полоні після завершення перемир'я вранці сьогодні: 115 чоловіків, 20 жінок та двоє дітей, заявив речник уряду Ізраїлю Ейлон Леві.
За його словами, вік десяти заручників становить 75 років та старше. Більшість, або 126 заручників - це ізраїльтяни, а 11 - іноземні громадяни.
Леві додав, що семеро людей все ще вважаються зниклими безвісти з моменту нападу на Ізраїль 7 жовтня.
В іншому повідомленні The Times of Israel інформує, що Ізраїль планує розпочати полювання на ватажків ХАМАСу по всьому світу після завершення бойових дій на території сектору Гази.
Зазначається, що прем'єр-міністр Беньямін Нетаньягу наказав шпигунським службам розробити план ліквідації ватажків ХАМАСу за межами сектору Гази, які проживають у Туреччині, Катарі та інших країнах.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.