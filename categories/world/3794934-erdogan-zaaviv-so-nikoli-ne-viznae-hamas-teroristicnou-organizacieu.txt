Президент Туреччини Реджеп Тайїп Ердоган заявив, що ніколи не визнає ХАМАС терористичною організацією.

Про це Президент Туреччини сказав журналістам, повертаючись з ОАЕ, передає Укрінформ із посиланням на Директорат з комунікацій адміністрації президента Туреччини.
“Під час моєї першої поїздки до Америки я зустрівся з тамтешньою єврейською громадою. Вони запитали мене про ХАМАС там 20 років тому. Я сказав: «ХАМАС — не терористична організація… Що б хтось не казав, я ніколи не можу визнати ХАМАС терористичною організацією”, - сказав Ердоган.
Президент Туреччини наголосив на тому, що не може описати ХАМАС терористичною організацією, і США не можуть очікувати цього, оскільки самі мають зв'язки із PKK, YPG, FETO, які Туреччина визнає терористичними організаціями.
За словами Ердогана, Туреччина домагатиметься того, аби керівництво Ізраїлю, зокрема, прем'єр Біньямін Нетаньягу, отримало покарання відповідно до норм міжнародного права за звинуваченнями у геноциді.
Також президент Ердоган звинуватив ізраїльського прем'єра в тому, що той “постійно намагається виправдати свій геноцид релігійною риторикою”, але “немає релігійної основи для того, що вони роблять”.
Як повідомляв Укрінформ, Ізраїль погодився пускати гуманітарну допомогу до Гази, але поставки скоротяться.