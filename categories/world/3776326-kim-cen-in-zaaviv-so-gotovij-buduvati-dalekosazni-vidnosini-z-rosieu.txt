Лідер Північної Кореї Кім Чен Ин заявив про готовність активізувати співробітництво та обміни з Росією і будувати перспективні й далекосяжні відносини з нею.

Про це він сказав на переговорах у Пхеньяні з очільником російського МЗС Сергієм Лавровим, передає Укрінформ із посиланням на північнокорейське державне інформагентство KCNA.
Під час зустрічі Кім наголосив на прагненні Північної Кореї створити «стабільний, перспективний і далекосяжний план» двосторонніх зв’язків із Москвою, а також сумлінно виконувати домовленості між ним і російським очільником Володимиром Путіним, укладені на зустрічі минулого місяця.
Зазначається, що Кім і Лавров також обмінялися думками з низки важливих питань, що становлять взаємний інтерес, зокрема стосовно того, як обом країнам подолати «складну регіональну та міжнародну ситуацію».
Водночас не повідомляється про можливі терміни візиту Путіна до Пхеньяна, чия згода на пропозицію Кіма відвідати Північну Корею спричинила припущення про ймовірний візит до КНДР уже найближчим часом.
Поїздка Лаврова до Північної Кореї відбулась на тлі занепокоєння західних країн ймовірною угодою між Росією і КНДР щодо зброї, за якою в обмін на російські ракетні та інші військові технології Пхеньян передасть Москві озброєння для війни проти України.
Хоча Пхеньян і Москва заперечують угоду, підозри посилилися, коли в понеділок британський Королівський інститут об’єднаних служб (RUSI) оприлюднив десятки комерційних супутникових знімків із чіткими зображеннями двох російських кораблів, які здійснювали численні рейси між Росією і Північною Кореєю.
За даними RUSI, ці судна від серпня перевезли кілька сотень контейнерів до порту в Північній Кореї та з нього до Росії. Хоча за супутниковими зображеннями неможливо встановити, який вантаж перевозили кораблі, контейнери ідентичного розміру та кольору пізніше були доставлені на великий російський склад боєприпасів поблизу кордону з Україною.
Разом з тим, Північна Корея перебуває під жорсткими санкціями через її програму створення ракетної і ядерної зброї, а резолюції Ради Безпеки ООН, ухвалені за підтримки Росії, забороняють військову співпрацю з Пхеньяном, у тому числі продаж чи купівлю боєприпасів.
Як повідомляв Укрінформ, постійне представництво США при ООН заявило, що Північна Корея протягом останніх тижнів відправила до Росії більше тисячі контейнерів зі зброєю.