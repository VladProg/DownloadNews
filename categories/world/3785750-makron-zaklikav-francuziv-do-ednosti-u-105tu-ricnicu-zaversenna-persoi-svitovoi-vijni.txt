Емманюель Макрон очолив урочисті заходи з нагоди 105-ї річниці закінчення Першої світової війни та сторіччя від запалення Вічного вогню на могилі Невідомого солдата біля Тріумфальної арки.

Президент Франції закликав громадян до єдності незалежно від релігійної належності та походження, передає Укрінформ із посиланням на Le Figaro.
"Образ Невідомого солдата складається з усіх наших облич, його голос має тембр народу, його безіменність несе в собі мільйони імен", - заявив Макрон у виступі під Тріумфальною аркою.
Він наголосив, що невідомі солдати належать до всіх релігій та течій, це "віряни й масони, агностики й вільнодумці, протестанти й мусульмани, католики та юдеї".
Додамо, що на церемонії під Тріумфальною аркою зібралася вся верхівка французької влади - прем'єр-міністр Елізабет Борн, голова Національної Асамблеї Яель Браун-Піве, голова Сенату Жерар Ларше, міністр збройних сил Себастьян Лекорню.
Як відомо, 11 листопада 1918 року у вагоні французького маршала Фердинанда Фоша, головнокомандувача військ Антанти на Західному фронті було підписано Комп'єнське перемир'я. Таким чином завершилася Перша світова війна, яка тривала з 1914 року та забрала життя 9,7 мільйона військових і 10 мільйонів мирних людей.
За кількістю людських втрат у цій війні Франція поступилася лише Російській імперії та Німеччині. Країна втратила загиблими 1,8 млн людей (удвічі більше ніж Британія та у 12 разів більше ніж США).
Цього дня у Франції вшановують усіх, хто загинув за країну під час усіх воєн. На знак пошани до полеглих заведено чіпляти на лацкан зображення волошки, тому на сторінках Макрона та інших урядовців у соцмережі Х з’явилася саме ця квітка. За легендою, волошки символізують допомогу пораненим солдатам та торжество життя, оскільки проростають на зруйнованій снарядами й окопами землі.