США приділятимуть пильну увагу ймовірній співпраці росії та Північної Кореї в питанні постачань летальних озброєнь.

Про це заявив під час брифінгу в Вашингтоні заступник речника Держдепартаменту США Ведант Пател, передає власний кореспондент Укрінформу.
«Ми раніше відкрито говорили про постачання боєприпасів із КНДР (до росії – ред.), тож ми продовжимо приділяти пильну увагу цьому, зокрема, передачі летальної допомоги з Північної Кореї», - заявив представник Держдепу.
У цьому зв’язку він підкреслив, що Вашингтон стурбований останніми повідомленнями у ЗМІ про ймовірну взаємодію між росією й Північною Кореєю у військовій сфері.
Як повідомлялося, у середу має відбутися державний візит президента Республіки Корея до США, де він зустрінеться з главою Білого дому Джо Байденом. Очікується, що сторони обговорять і війну рф проти України.