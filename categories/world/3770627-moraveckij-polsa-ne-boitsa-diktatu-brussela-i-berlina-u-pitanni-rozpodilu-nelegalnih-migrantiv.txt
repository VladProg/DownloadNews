Польща виступає проти проєкту Єврокомісії про переміщення нелегальних мігрантів з півдня до країн ЄС у межах так званого "міграційного пакту".

Про це заявив прем’єр-міністр Польщі Матеуш Моравецький під час неформальної зустрічі європейських лідерів, що відбувається на запрошення Іспанського головування в ЄС, передає кореспондент Укрінформу.
“Польща ставить на таке рішення (розподіл нелегальних мігрантів між країнами ЄС - ред.) своє рішуче вето”,- наголосив Моравецький.
За його словами, це рішення серед країн ЄС узгоджено під диктатом Брюсселя і Берліна. Він підкреслив, що офіційна Варшава "не боїться цього диктату" і показала це вже раз у період між 2015-2018 роками, блокуючи тоді таку ж ініціативу Єврокомісії. Моравецький зазначив, що за результатами засідання Євроради у 2018 році було прийнято рішення, що немає можливості розподілу нелегальних мігрантів між країнами Спільноти без згоди країн-членів.
“Польща тоді перемогла і п’ять років був спокій. Рівно п’ять років потому Брюссель під диктат Берліна знову почав реалізовувати свій план розподілу нелегальних мігрантів, а на тих, хто не хоче це приймати – накладати суворе покарання. Я сказав вчора кільком прем’єрам, і сьогодні скажу на пленарній сесії, що Польща рішуче відкидає це з огляду насамперед на безпеку нашої країни”,- наголосив Моравецький.
Польський прем’єр зауважив, що причиною погіршення безпекової ситуації на вулицях європейських міст є саме нелегальні мігранти. За його словами, за даними французької поліції, у Франції 70% кримінальних злочинів відбувається за участю нелегальних мігрантів.
“Ми хочемо спокою, безпеки і передбачуваності. Уряд PiS (партія Право і Справедливість – ред.) є передбачуваним. Те, що ми зробили раніше, зробимо також сьогодні і на черговій Єврораді”, - наголосив польський прем’єр.
Він додав: якщо буде таке рішення виборців (парламентські вибори в Польщі відбудуться 15 жовтня – ред.), то уряд захищатимемо право поляків на безпеку.
Як відомо, Єврокомісія підготувала так званий міграційний пакт, що передбачає систему "обов’язкової солідарності". Вона полягає у тому, що країни або приймають іммігрантів або мають заплатити близько 20 тис. євро за кожну особу, яку не впускатимуть до своєї країни. Проти міграційного акту крім Польщі виступає також Угорщина.
Фото: Polsat News