Компанія Boeing отримала замовлення на $313,4 мільйона, яке передбачає модернізацію 25 винищувачів F/A-18 "Super Hornet" для продовження терміну служби на 4000 льотних годин.

Як передає Укрінформ, про це повідомляється на офіційному сайті Пентагону.
«Після оновлення термін служби винищувачів буде збільшено з 6000 до 10 000 льотних годин. Також модернізація передбачає встановлення нової авіаційної електроніки рівня Block III. Роботи за контрактом відбудуться в Техасі і завершаться в лютому 2025 року, згідно з попереднім планом», - йдеться у повідомленні.
F/A-18E/F "Super Hornet" обладнаний двома турбовентиляторними двигунами F414-GE-400, що дають змогу розвивати швидкість 2 222 км/год (1,8 Маха). Літак є носієм ракет AIM-7 Sparrow, AIM-9 Sidewinder, Harpoon, а також обладнаний гарматою Vulcan калібру 20 мм.
Як повідомляв Укрінформ, безпілотний винищувач Kızılelma, який розробила компанія Baykar Makina, успішно пройшов восьме льотне випробування, виконавши тестові маневри на швидкості 630 км/год.