Молдова запровадить обмежувальні заходи проти близько 25 осіб, включаючи громадян рф, причетних до вторгнення в Україну.

Як передає Укрінформ, про це в інтерв’ю Europa Liberă заявив міністр закордонних справ Молдови Ніку Попеску.
«Йдеться переважно про заборону на в'їзд до Молдови, блокування банківських рахунків чи активів тих осіб, які так чи інакше причетні до агресії проти України», - сказав він.
За словами міністра, рішення вже ухвалене, але потрібен час, щоб завершити «всі юридичні кроки».
Водночас він не назвав імена осіб, яким буде заборонено в'їзд до Молдови, але сказав, що список міститиме «близько 25 осіб» і що «близько половини» є громадянами росії.
Як повідомляв Укрінформ, міжнародна робоча група з питань санкцій проти росії, яку очолюють керівник Офісу Президента Андрій Єрмак і директор Інституту міжнародних досліджень Фрімана-Споглі (FSI), посол Майкл Макфол, спільно з експертами Київської школи економіки опублікували дослідження впливу санкцій на економіку рф.