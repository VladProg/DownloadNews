Чинний голова ОБСЄ, міністр закордонних справ Північної Македонії Буяр Османі закликав росію до негайного припинення вогню та припинення війни проти України, запевнивши у продовженні підтримки українського народу.

Як передає кореспондент Укрінформу, про це Османі заявив у своєму відеозверненні до учасників зимової сесії Парламентської Асамблеї ОБСЄ у четвер у Відні.
"Завтра, 24 лютого, буде один рік від початку російської незаконної та неспровокованої агресії проти України. За цей час ми стали свідками не лише окупації та шахрайської анексії територій, але також жорстоких воєнних злочинів проти цивільного населення та величезного людського страждання...Ми найрішучішим чином засуджуємо це і закликаємо російську федерацію до негайного припинення вогню та обрання шляху дипломатії замість війни", - підкреслив Османі.
Він наголосив, що "ми стоїмо поруч з Україною та її народом у його стражданнях".
Османі також запевнив, що протидія війні росії проти України залишатиметься першим та головним пріоритетом головування Північної Македонії в ОБСЄ.
Як повідомляв Укрінформ, у штаб-квартирі ОБСЄ у віденському конгрес-центрі Гофбург у четвер розпочалася дводенна зимова сесія Парламентської Асамблеї ОБСЄ. Головною темою обговорення є триваюча вже рік повномасштабна війна росії проти України.
Участь у зимовій сесії ПА ОБСЄ у Відні беруть також російські та білоруські депутати, що отримало масштабну критику з боку України та багатьох інших країн. У МЗС Австрії заявили, що були вимушені видати візи усім делегатам ПА відповідно до укладеної з ОБСЄ угоди.
Президентка Парламентської Асамблеї ОБСЄ Маргарета Седерфельт також виступила на захист участі делегації російської держави-агресора у зимовій сесії Асамблеї, мотивувавши це тим, що російські депутати будуть змушені годинами вислуховувати голосні засудження війни рф в Україні.
Через допуск представників країни-агресора українська делегація не бере участі в жодному з офіційних заходів засідання Парламентської асамблеї ОБСЄ. Водночас, делегація ВР перебуває у Відні з метою проведення переговорів з делегаціями країн-партнерів, проводячи свою "паралельну Парламентську Асамблею ОБСЄ".
Також бойкотують зимову сесію ПА ОБСЄ делегати з Литви.
Фото: Flickr/OSCE