Міністерство юстиції Данії заявило у середу про продовження посиленого контролю на кордоні, запровадженого після протестів зі спаленням священної книги мусульман Корану.

Як передає Укрінформ, про це повідомляє The Local.
У заяві Міністерства йдеться про те, що поліція «визнала за необхідне продовжувати тимчасово посилені зусилля на внутрішніх коронах Данії», посилаючись на рекомендацію Служби безпеки та розвідки Данії.
Вибіркові перевірки на кордонах зі Швецією та Німеччиною, термін дії яких мав спливати через тиждень після впровадження 3 серпня, були подовжені до 17 серпня.
Міністр юстиції країни Пітер Хуммельгаард зазначив, що спалення Корану останнім часом впливає на поточний рівень небезпеки.
«Ми перебуваємо в серйозній ситуації, коли продовжуємо потребувати суворішого контролю на данських кордонах, щоб протистояти загрозам, з якими стикається Данія», – сказав він.
Як повідомляв Укрінформ, минулого тижня поліція Данії посилила прикордонний контроль після нещодавньої акції зі спаленням Корану. Впроваджені зміни попередньо мали тривати до 10 серпня.
Раніше примірник Корану було спалено ісламофобською групою Danske Patrioter навпроти посольства Іраку в Копенгагені.