У Лондоні сьогодні відбувається парад до "літнього" дня народження короля Чарльза ІІІ.

Як передає Укрінформ, про це повідомляє BBC.






У Великій Британії тисячі людей прийшли на парад до дня народження короля / Фото: BBC, PA Media, Getty Images





































У Великій Британії існує традиція святкувати день народження монарха двічі: у реальну дату та влітку, коли погода найбільш сприятлива для видовищних масових заходів. Справжній день народження Чарльза ІІІ буде у листопаді.
Як зазначається, хода вирушила від Букінгемського палацу близько 10 години ранку та рушила до площі Horse Guards, де має відбутися основна церемонія до королівського дня народження.
Чарльз ІІІ їде верхи на коні, і це перша така поява правлячого монарха Великої Британії у процесії з 1986 року.
Разом з Чарльзом ІІІ у процесії беруть участь принц Вельський Вільям, принцеса Анна, граф Единбурзький, принц Едвард. У кінній колісниці їдуть королева Камілла та принцеса Вельська.
Як повідомлялося, 6 травня у Вестмінстерському абатстві відбулася коронація Чарльза III.
Президент Володимир Зеленський привітав Короля Чарльза ІІІ з коронацією та побажав довгих років успішного правління.