У вівторок Верховний комісар ООН з прав людини Фолкер Тюрк засудив рішення Ізраїлю здійснити «повну блокаду» Гази, включаючи заборону їжі та води, та підкреслив, що міжнародне гуманітарне право має бути дотримано.

Як передає Укрінформ, про це повідомляє Al Jazeera.
«Запровадження блокади, яка ставить під загрозу життя цивільних осіб, позбавляючи їх товарів, необхідних для їхнього виживання, заборонено міжнародним гуманітарним правом», – заявив Тюрк.
В ООН додали, що такий крок Ізраїлю «серйозно погіршує і без того жахливу ситуацію з правами людини та гуманітарну ситуацію в Газі, включаючи здатність медичних закладів працювати, особливо в світлі збільшення кількості поранених».
Нагадаємо, 9 жовтня міністр оборони Ізраїлю Йоав Галант віддав наказ про тотальну блокаду сектору Гази, щоб залишити його без електрики, їжі та палива.
Організація Human Rights Watch в Ізраїлі та Палестині розкритикувала заклик міністра оборони Ізраїлю до "повної облоги" сектору Гази як форму "колективного покарання" та "воєнний злочин".
Вранці 7 жовтня палестинське ісламістське угруповання ХАМАС розпочало атаку на Ізраїль. На цей час відомо про 900 вбитих бойовиками цивільних. 2 806 ізраїльтян зазнали поранень.
Ізраїль офіційно оголосив стан війни.