Союзники по НАТО надають першочергове значення завершенню процесу входження до Альянсу Фінляндії і Швеції, сподіваються, що парламент Угорщини ратифікує протоколи про вступ обох країн до НАТО вже до кінця цього місяця.

Про це заявив генеральний секретар НАТО Єнс Столтенберг у Брюсселі на пресконференції за підсумками зустрічі з президентом Албанії Байрамом Бегай, повідомляє власний кореспондент Укрінформу.
«Я вітаю активну позицію Албанії у підтримці політики «відкритих дверей» НАТО та настільки швидку ратифікацію протоколів про входження Фінляндії та Швеції. Це демонструє, що двері НАТО залишаються відкритими, і що ми відстоюємо право кожної країни обирати власний шлях. Такі дії є проявом потужних зобов’язань Албанії перед нашим Альянсом», - підкреслив Столтенберг.
Керівник Альянсу знову наголосив, що завершення процесу вступу обох північних країн залишається найвищим пріоритетом для НАТО та для нього особисто. За словами Столтенберга, ця тема порушувалася під час його нещодавньої зустрічі з президентом Туреччини Реджепом Ердоганом, в ході якої було досягнуто домовленостей поновити тристоронні переговори із виконання меморандуму між Туреччиною, Фінляндією і Швецією, що був укладений у червні минулого року під час саміту Альянсу у Мадриді. Наступна така зустріч має відбутися в штаб-квартирі НАТО вже до кінця поточного тижня.
«Сьогодні ввечері я відбуваю у Швецію. Напередодні я бачив позитивні повідомлення від угорської парламентської делегації, що відвідала Швецію та рекомендувала ратифікацію. Ми все ще маємо певний шлях, який маємо пройти, але досягаємо прогресу. 28 із 30 країн-членів вже ратифікували протоколи про входження, я сподіваюся та закликаю ще двох союзників – Туреччину та Угорщину - зробити це якомога швидше», - сказав Столтенберг.
«Парламент Угорщини оголосив план зробити це, що пізніше, наприкінці місяця. Делегація (Угорщини – ред.), що відвідувала Швецію, надіслала позитивний сигнал. Тож ми наближаємося також до ратифікації і в Угорщині», - додав генеральний секретар НАТО.
Як повідомлялося, сьогодні, 7 березня, Столтенберг розпочинає візит до Швеції, де зустрінеться із прем’єр-міністром країни Ульфом Крістерссоном. Завтра керівник НАТО візьме участь у неформальній зустрічі міністрів оборони ЄС, що відбудеться у Стокгольмі під егідою головуючої в ЄС Швеції. Першим та ключовим питанням цієї зустрічі буде прискорення військової допомоги від країн ЄС для України, для забезпечення її права на самооборону проти російського вторгнення.
Фото: flickr.com