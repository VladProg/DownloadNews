Країни G7 міцно стоять на боці України і хочуть, щоби вся світова спільнота залишила країну-агресора в ізоляції.

Про це заявив канцлер ФРН Олаф Шольц журналістам після зустрічі у відеоформаті з лідерами держав G7 і Президентом України Володимиром Зеленським, повідомляє кореспондент Укрінформу.
«На міжнародному рівні ми докладаємо зусиль, щоби росія з її агресією проти України була ізольована в світі», - сказав Шольц.
Він планує говорити на цю тему з керівництвом Індії, куди відбуває з візитом уже сьогодні ввечері. (Індія утрималась при голосуванні на ГА ООН і скептично відноситься до санкцій проти рф – ред). Індія наразі головує в групі G20.
Глава уряду додав, що Німеччина продовжить використовувати свій можливості і вплив на міжнародній арені, щоби допомога Україні не припинялася.
Політик згадав також плани ухвалити ближчим часом 10 пакет санкцій на рівні ЄС.
Канцлер зазначив, що Україна потребує подальшого озброєння для того, щоби захистити своїх громадян. Треба гарантувати «солідну та довготривалу» військову підтримку сказав він, і нагадав, що Німеччина надає сучасні системи озброєнь, такі як ППО, танки та інші.
Шольц подякував українцям за їх мужність, відданість, волю і готовність захищати світовий порядок. Усі країни доброї волі вдячні за це, сказав він.
Україна зі свого боку може розраховувати на підтримку країн G7 і Німеччини зокрема, запевнив політик. Йдеться про дипломатичну, фінансову, гуманітарну підтримку та надання зброї.
Країни Групи семи (G7) збільшили зобов'язання щодо фінансової підтримки України до 39 млрд доларів США (37 млрд євро). Німеччина з початку війни надала допомогу на понад 14 млрд євро, підкреслив канцлер.
За його словами, країни Сімки єдині в думці, що МВФ має запустити програму підтримки Україні.
І зараз, коли війна в самому розпалі, треба думати про відновлення, що стане «завданням для поколінь» і має виконуватися за допомогою міжнародних фінансових інституцій і приватного капіталу. Шольц нагадав про проведення разом з ЄК в Берліні в жовтні відповідної конференції.
Як повідомляв Укрінформ, країни G7 планують до кінця березня вирішити питання щодо підтримки України коштами Міжнародного валютного фонду.
Фото: ОП