Щонайменше 4000 осіб, за даними влади, були евакуйовані через лісову пожежу на іспанському острові Ла Пальма.

Як передає Укрінформ, про це повідомляє Al Jazeera.
Лісова пожежа, яка поширилася на понад 4650 гектарів землі, змусила евакуювати людей із сіл Пунтагорда та сусіднього Тіхарафе.
Десять авіаційних підрозділів і 300 пожежників намагалися приборкати лісову пожежу на острові Ла Пальма, який входить до числа Канарських островів.
За повідомленням місцевої влади, щонайменше 13 будинків було знищено внаслідок поширення вогню.
Там додали, що на ще одному з островів – Тенеріфе – лісова пожежа, яка теж розпочалася у суботу, знищила близько 60 гектарів лісу, людей авакуювали.
Як повідомлялося, пожежа спалахнула вранці у суботу в Ель-Пінар-де-Пунтагорда, лісистій місцевості, розташованій в північній частині Канарського острова Ла Пальма. Причина пожежі ще не встановлена.
Нині до гасіння пожежі залучили 10 літаків, повідомив президент Канарських островів Фернандо Клавіхо. Він додав, що пожежа на острові Ла Пальма «вийшла з-під контролю» і дуже швидко поширюється.
Раніше повідомлялося про 2000 евакуйованих з острова і про 4500 гектарів охопленої вогнем землі.
Фото: Europа Press