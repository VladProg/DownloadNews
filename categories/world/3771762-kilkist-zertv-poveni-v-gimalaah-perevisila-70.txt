Кількість загиблих від раптової повені, спричиненої виходом із берегів льодовикового озера Лхонак в Індійських Гімалаях, сягнула 74 осіб, ще 101 людина вважається зниклою безвісти.

Як передає Укрінформ, про це повідомляє Reuters.
Віджай Бхушан Патхак, головний секретар штату Сіккім, який постраждав від повені, розповів, що рятувальники знайшли 25 тіл загиблих у штаті, а тіла ще восьми загиблих армійців були виявлені у сусідньому штаті Західна Бенгалія. За його словами, наразі 101 людина все ще вважається зниклою безвісти внаслідок повеней.
У Міністерстві оборони заявили, що серед зниклих є також чотирнадцять військовослужбовців.
Парвін Шама, високопосадовець одного з районів у Західній Бенгалії, сказав, що в окрузі було знайдено тіла понад 40 жертв негоди.
Пошуки людей ускладнювалися пошкодженими дорогами, поганим зв’язком та поганою погодою.
Урядові чиновники заявили, що близько 2000 туристів, які застрягли у відрізаних районах північного Сіккіму, перебувають у безпеці, а влада штату та армія забезпечили їх їжею та засобами зв’язку.
У Сіккімі за перші п’ять днів жовтня випало 101 мм опадів, що удвічі перевищує норму.
Повінь почалася у середу, коли води льодовикового озера Лхонак, що в індійському штаті Сіккім, прорвали дамбу гідроелектростанції. Це спричинило раптову повінь у штаті Сіккім, на північному сході Індії, яка охопила міста та села вздовж річки Тіста в долині Лачен.
Раніше повідомлялося про щонайменше 40 загиблих, загалом унаслідок стихії постраждали 22 тис. людей.
Фото: Maxar Technologies/Handout