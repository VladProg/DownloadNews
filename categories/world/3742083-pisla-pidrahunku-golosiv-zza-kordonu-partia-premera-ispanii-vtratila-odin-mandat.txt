Іспанська партія соціалістів отримала на одне місце менше після підрахунку голосів з-за кордону на виборах минулого тижня, що ускладнює для них можливість сформувати коаліцію лівих політсил.

Як передає Укрінформ, про це повідомляє Reuters.
Під час виборів ні лівий, ні правий блоки не отримали достатньо місць, щоб сформувати більшість, а каталонські сепаратистські партії Esquerra Republicana de Catalunya (ERC) та Junts отримали по сім місць у парламенті.
Вважається, що Esquerra, швидше за все, підтримає прем'єра - соціаліста Педро Санчеса, але якщо новий підрахунок голосів буде підтверджений виборчою комісією, схоже, що Junts, більш жорстка з каталонських партій, також повинна буде активно підтримати його, щоб він зміг сформувати уряд.
Підрахунок голосів понад 233 000 іспанців, які проживають за кордоном, дав консервативній Народній партії одне місце у Мадриді, яке за первинним підрахунком голосів було присуджено соціалістам, заявили в суботу Народна партія та соціалісти. Втім, це ще не було офіційно підтверджено виборчими органами.
В Іспанії для формування уряду необхідна абсолютна більшість голосів у 350-місному Конгресі.
Згідно з переглянутим підрахунком голосів, Народна партія може зібрати загалом 171 голос, зокрема 137 власних, 33 від ультраправої партії Vox та один від Союзу народу Наварри, регіональної партії. Жодна інша партія не заявила, що підтримає уряд, до складу якої увійде Vox.
Прессекретар Канарської коаліції, регіональної партії, яка має одного депутата, заявила в суботу, що вона теж не підтримає уряд, до складу якого увійде Vox, але ще не вирішила, чи підтримає Санчеса.
Зі свого боку, Педро Санчес зміг зібрати 171 місце у парламенті, отримавши 121 місце від соціалістів та підтримку ліворадикальної партії Sumar (31 місце).
Як повідомлялося, в Іспанії опозиційна правоцентристська Народна партія Іспанії (PP) перемогла на позачергових парламентських виборах, проте їй не вдалося отримати парламентської більшості.
В Іспанії у неділю, 23 липня, відбулися позачергові парламентські вибори.