У турецькій провінції Мерсін з печери глибиною більше 1 км дістали американського спелеолога, у якого під час дослідницької експедиції сталася шлункова кровотеча. Операція з порятунку американця тривала 9 днів.

Як передає Укрінформ, про це повідомляє телеканал CNN Türk.
“Американець, професійний спелеолог Марк Дікі, який очолював команду, 2 вересня захворів, перебуваючи на глибині 1200 метрів”, - йдеться у повідомленні.
Дікі очолював міжнародну групу дослідників, у складі якої були громадяни США, Туреччини, Румунії та Угорщини, метою експедиції був пошук та нанесення на карту нового проходу в печері Морджа в районі Сугьозю поблизу Анамура, що на півдні Туреччини.
Спелеологи зв'язалися з рятувальниками 3 вересня та попросили про допомогу, аби врятувати дослідника.

У регіон прибули рятувальні групи з Болгарії, Італії, Хорватії, Польщі та Угорщини.
Перша команда, включаючи лікарів, дісталася Дікі, який є досвідченим інструктором Національної комісії порятунку в печерах США, 4 вересня. Було розпочато лікування на місці. Операція з порятунку була спрямована на те, аби чоловіка можна було витягнути з печери. Коли стан американця стабілізувався, його на ношах, за допомогою тросів та іншого обладнання, дістали з печери та відправили вертольотом для подальшого лікування у Мерсін.
Як повідомляв Укрінформ, у гірській місцевості Трентіно-Альто-Адідже, що на півночі Італії, у неділю, 3 вересня, загинули два альпіністи, ще два - постраждали.
Фото: CNN