Уряд Великої Британії ввів санкції проти чотирьох високопоставлених лідерів ХАМАС і двох фінансистів цього терористичного угруповання.

Про це повідомляється на сайті британського уряду, передає Укрінформ.
Санкції проти керівництва ХАМАС включають заборону на поїздки, заморожування активів і ембарго на постачання зброї.
Нові обмеження узгоджувалися спільно із США і мають на меті перервати операції ХАМАС як у Газі, так і всюди, де базуються їхні лідери.
«Ми продовжуватимемо використовувати всі наявні в нашому розпорядженні інструменти, щоб перешкоджати огидній діяльності цієї терористичної організації, співпрацюючи зі Сполученими Штатами та іншими нашими союзниками, ускладнюючи їм (ХАМАС - ред.) діяльність та ізолюючи їх на світовій арені», - сказав міністр закордонних справ Британії Девід Кемерон.
Він висловив солідарність з палестинським народом і закликав всі сторони погодитися на гуманітарні паузи, щоб дозволити доставити гуманітарну допомогу в Газу.
«Сполучене Королівство та США солідарні з Ізраїлем у його боротьбі проти ХАМАСу. Ми продовжуємо докладати дипломатичних зусиль..., щоб забезпечити справедливість і безпеку як для ізраїльтян, так і для палестинців, включно з нещодавніми візитами прем’єр-міністра до регіону для переговорів з його колегами», - йдеться у заяві.
Як повідомляв Укрінформ, Офіс контролю за іноземними активами Міністерства фінансів США (OFAC) у вівторок, 14 листопада, запровадив вже третій раунд санкцій проти фізичних і юридичних осіб, пов’язаних із ХАМАСом, за напад на Ізраїль та його цивільне населення.
Зазначається, що під нові обмеження потрапили 8 фізичних і 2 юридичних осіб.
Попередні два раунди санкції США проти ХАМАСу були запроваджені 18 і 27 жовтня відповідно.