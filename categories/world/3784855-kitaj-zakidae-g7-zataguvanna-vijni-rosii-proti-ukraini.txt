Китай вважає країни «Групи семи» (G7) відповідальними за триваючу повномасштабну агресію Росії проти України.

Про це йдеться в заяві посольства КНР у Японії з приводу комюніке зустрічі глав МЗС країн G7 у Токіо, передає Укрінформ.
«Кожен у світі чітко бачить, що не хто інший, як вузьке коло країн, що гуртуються навколо G7, вводить економічні санкції та затягує конфлікт (так у Китаї називають війну – ред.) між Росією і Україною», - ідеться в заяві.
У ній зазначається, що попри серйозне занепокоєння Китаю, країни G7 «знову допустили безвідповідальні звинувачення на адресу Китаю щодо питань, пов’язаних із Тайванем, Гонконгом, правами людини та кризою в Україні».
«Китай буде неухильно захищати свій територіальний суверенітет та інтереси і рішуче виступати проти спроб інших країн стримувати Китай… чи втручатися в його внутрішні справи», - наголошується в заяві.
У диппредставництві Китаю в Японії повідомили, що висловили рішучий протест і суворі зауваження Японії як організатору міністерської зустрічі G7.
Як повідомляв Укрінформ, міністри закордонних справ країн «Групи семи» (G7) у середу під час сесії щодо України в рамках дводенної зустрічі в Токіо підтвердили рішучість нарощувати санкційний тиск на Росію та продовжувати підтримку України.
Фото: ЕРА