Лідери країн Африки наполягають на відновленні повноцінної дії Чорноморської зернової ініціативи, з якої в односторонньому порядку вийшла Росія.

Як повідомляє кореспондент Укрінформу, про це заявив глава комісії Африканського союзу Муса Факі Махамат під час саміту Африка-Росія, що завершився у Санкт-Петербурзі, пише Reuters.

“Перебої у постачанні енергії та зерна мусять негайно припинитися. “Зернова угода” мусить бути відновлена для користі усьому людству, особливо африканцям”, - сказав Махамат.

Він наголосив, що “ця війна мусить припинитися”.
“І це може трапитися лише на ґрунті справедливості й логіки”, - зазначив очільник Африканського союзу.

Його слова підтримав й президент Південно-Африканської Республіки Сіріл Рамафоса.
“Ми вважаємо, що маємо право закликати до миру, чинний конфлікт негативно впливає і на нас”, - наголосив Рамафоса.

Своєю чергою президент Конго Деніс Сасу Нгуессо заявив, що Чорноморська зернова ініціатива “заслуговує найпильнішої уваги”.

За даними британської розвідки, з огляду на вихід РФ із “зернової угоди” нас саміт до Санкт-Петербургу не приїхали понад 20 африканських лідерів. Цьогоріч до Росії прилетіли лідери 17 африканських держав, а на минулому подібному саміті були очільники 43 країн.

Як повідомляв Укрінформ, 17 липня Москва заявила про вихід із зернової угоди, укладеної торік у липні у Стамбулі. Після цього міноборони РФ оголосило, що розглядатиме судна, які йдуть в українські порти, як військові цілі.