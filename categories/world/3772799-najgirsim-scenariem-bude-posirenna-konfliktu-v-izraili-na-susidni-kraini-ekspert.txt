Найгіршим сценарієм розвитку ситуації на Близькому Сході після атаки на Ізраїль палестинського ісламістського угруповання ХАМАС буде поширення цього конфлікту на інші країни регіону.

Таку думку висловив у програмі "Укрінформ: Вечірній стрім" спеціальний представник України з питань Близького Сходу та Африки Максим Субх.
«Насправді ситуація вкрай тривожна. Вона є вибухонебезпечною з точки зору можливості поширення цього конфлікту на інші країни через цілу низку чинників. Звичайно, це небезпечний тренд, і міжнародна спільнота намагається всіляко перешкодити такому сценарію, який є найгіршим сценарієм з усіх можливих», - сказав дипломат.

Він додав, що наразі не став би прогнозувати, який статус матиме і якою буде Газа після завершення Ізраїлем операції з ліквідації терористичних угруповань, у тому числі ХАМАС.
«Але треба розуміти, що цей крок вимушений. У Ізраїлю не залишилося інших альтернативних методів чи шляхів подолання цієї загрози», - зауважив спецпредставник України з питань Близького Сходу та Африки.
У цьому контексті Субх нагадав, що ізраїльський уряд і прем’єр-міністр Нетаньягу називають цю загрозу екзистенційною, оскільки йдеться про існування Держави Ізраїль як такої.
Дипломат зауважив, що питання викорінення ХАМАСу вже тривалий час стоїть на порядку денному.
«Але зараз склалися такі обставини, що Ізраїль, по суті, має можливість, у тому числі воєнними методами, цю терористичну загрозу ліквідувати. Це те, що ми, власне, і спостерігаємо», - констатував він.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
На цей час відомо про 1200 загиблих ізраїльтян, близько 3000 зазнали поранень. Доля 150 осіб, викрадених і вивезених в сектор Гази, невідома.
Ізраїль офіційно оголосив стан війни та мобілізував 300 тис. резервістів для відповіді на терористичну атаку.
США, ЄС, Україна та низка інших держав засудили атаки по Ізраїлю.