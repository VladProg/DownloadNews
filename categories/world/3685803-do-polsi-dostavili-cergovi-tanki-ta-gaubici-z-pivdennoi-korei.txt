До польського порту у Гдині доставлено з Південної Кореї чергові п'ять танків K2 і 12 самохідних артилерійських установок (CАУ) K9.

Про це під час брифінгу для ЗМІ повідомив у середу у Варшаві віцепрем’єр-міністр, міністр національної оборони Польщі Маріуш Блащак, передає кореспондент Укрінформу.
“Сьогодні до порту у Гдині прибуло судно, яке доставило до Польщі чергові корейські танки K2 і гаубиці K9. Відтак ми поповнюємо наші військові частини технікою з Південної Кореї, це виконання наших минулорічних контрактів”,- заявив Блащак.
Він додав, що південнокорейські танки і САУ потраплять на озброєння 16-ї механізованої дивізії у Вармінсько-Мазурському воєводстві, що межує з Калінінградською областю росії.
Польський віцепрем'єр назвав невипадковим те, що техніку буде направлено до цього військового об’єднання, оскільки йдеться про “створення такої сили, яка відлякуватиме агресора”.
“путіну варто декілька разів подумати, перш ніж він вирішить ухвалити погане рішення атакувати Польщу, оскільки польські збройні сили стають дедалі сильнішими, вони оснащені сучасною технікою. Це практична реалізація доктрини стримування та оборони, доктрини Північноатлантичного альянсу”, - наголосив Блащак.
За інформацією Блащака, до Польщі доставлено п'ять танків K2 і 12 гаубиць K9.


Wojsko Polskie coraz silniejsze! Dziś rano do portu w Gdyni dopłynęło kolejnych 12 haubic K9 i 5 czołgów K2, które zamówiliśmy w ubiegłym roku w. To istotne wzmocnienie potencjału naszej artylerii i wojsk pancernych. pic.twitter.com/HGUp3lIP9w
— Mariusz Błaszczak (@mblaszczak) March 22, 2023

Як повідомлялося, торік Польща підписала з Південною Кореєю угоди на купівлю близько тисячі танків K2, понад 600 самохідних артилерійських установок K9 і близько 300 САУ K239, а також 48 винищувачів FA-50.
Першу партію південнокорейського озброєння – 10 танків K2 і 24 CАУ K9 Варшава отримала від Сеула на початку грудня минулого року.
Фото з відкритих джерел