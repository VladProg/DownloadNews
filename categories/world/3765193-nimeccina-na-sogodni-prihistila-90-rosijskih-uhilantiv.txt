Від початку повномасштабного вторгнення РФ в Україну близько 3500 росіян призовного віку звернулися щодо отримання притулку в Німеччині, на сьогодні задоволено лише 90 таких клопотань.

Про це повідомило МВС Німеччини у відповіді на парламентський запит депутата Клари Бюнгер, передає Укрінформ із посиланням на Bild.
Зазначається, що Федеральне відомство з міграції та біженців (BAMF) на цей час ухвалило рішення щодо більш ніж 1500 заяв громадян Росії.
При цьому близько 1100 прохань відхилено на підставі Дублінської угоди, яка зобов'язує мігрантів подавати прохання про притулок у тій країні, де вони вперше перетнули кордон ЄС.
«Нинішня практика прийняття рішень передбачає, що дезертири мають отримувати регулярний міжнародний захист. Крім того, міжнародний захист отримають люди, які будуть призвані до армії та відмовляться від служби, якщо для цього будуть створені умови», - пояснили в МВС Німеччини.
Як повідомляв Укрінформ, за даними Генштабу ЗСУ, у зв’язку з катастрофічними втратами РФ очікується, що найближчим часом у Росії та на тимчасово окупованих нею територіях розпочнеться масова примусова мобілізація населення. Її показники за різними оцінками можуть становити від 400 тисяч до 700 тисяч осіб.