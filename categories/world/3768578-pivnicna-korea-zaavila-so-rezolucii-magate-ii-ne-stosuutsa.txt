Північна Корея заявила, що Міжнародне агентство з атомної енергії (МАГАТЕ) не має повноважень ухвалювати резолюції по її ядерних розробках і звинуватила гендиректора Рафаеля Гроссі в підігруванні Сполученим Штатам і Заходу.

Про це з посиланням на північнокорейське державне інформагентство KCNA повідомляє Yonhap, передає Укрінформ.
На 67-й Генеральній конференції МАГАТЕ у Відні, Австрія, минулого тижня країни-члени Агентства прийняли резолюцію, яка закликає Пхеньян зупинити свою програму ядерної зброї та дотримуватися власних зобов’язань згідно з резолюціями Ради Безпеки ООН.
«Ми рішуче засуджуємо та відкидаємо безпорадну поведінку МАГАТЕ, яке повністю перетворилось на посіпаку Сполучених Штатів і діє далеко від своєї елементарної місії міжнародної організації, що дотримується неупередженості», - йдеться в заяві МЗС КНДР, опублікованій KCNA.

В Пхеньяні підкреслили, що Північна Корея вийшла з МАГАТЕ в 1994 році, тому Агентство не має повноважень коментувати чи оцінювати її ядерну програму.
«Поки на цій землі існує тиранічна ядерна зброя США та агресивних імперіалістичних сил, позиція КНДР як держави, що володіє ядерною зброєю, залишатиметься незмінною і ми ніколи не терпітимемо дій ворожих сил, які посягають на наш суверенітет», - ідеться в документі.
Окремо в ньому звинуватили особисто гендиректора МАГАТЕ Рафаеля Гроссі у створенні атмосфери тиску на КНДР і поширенні неправдивої інформації про неминуче сьоме ядерне випробування, нібито на догоду США і Заходу.
Як повідомляв Укрінформ, Міністерство закордонних справ Південної Кореї заявило, що Північна Корея ніколи не буде визнана державою, що володіє ядерною зброєю, прагнення до ядерної зброї призведе лише до нових санкцій проти її режиму.