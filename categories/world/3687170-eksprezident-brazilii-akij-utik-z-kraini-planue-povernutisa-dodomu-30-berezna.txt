Експрезидент Бразилії Жаїр Болсонару, який виїхав з країни до США за два дні до закінчення терміну своїх повноважень, повернеться на батьківщину 30 березня.

Про це повідомила у п'ятницю його пресслужба, передає Укрінформ із посиланням на France24.

68-річний ультраправий лідер був втягнутий у скандал приводу нелегального ввезення у країну коштовностей, подарованих йому Саудівською Аравією.
Після поразки на виборах у жовтні Болсонару виїхав із Бразилії до Флориди 30 грудня, лише за два дні до складення присяги новим президентом Лулою да Сільвою, коли мав передати владу своєму наступникові.
Болсонару свою провину заперечує.
Скандал розгорівся після того, як місцева преса повідомила, що митники перехопили помічника урядовця, котрий намагався ввезти у Бразилію діаманти після офіційної поїздки до Саудівської Аравії у жовтні 2021 року.
Пізніше з'ясувалося, що Болсонару зберігав інший набір коштовностей, який потрапив до Бразилії нелегально після тієї самої поїздки.
За повідомленнями ЗМІ, вартість коштовностей, частина з яких призначалася дружині Болсонару, обчислювалася мільйонами доларів.
«Я дізнався про цю історію через рік, а моя дружина довідалася про неї з преси», – сказав Болсонару в інтерв'ю TV Record.
Фото: dpa