Військово-морські сили Китаю продовжують маневри поблизу Тайваню попри оголошення напередодні про завершення масштабних триденних навчань Joint Sword у Тайванській протоці.

Як передає кореспондент Укрінформу, про це йдеться в повідомленні Міністерства оборони КНР.
«Кілька есмінців і фрегатів, що брали участь у Joint Sword, у вівторок провели тренування у водах навколо Тайваню для удосконалення командних навичок офіцерів та перевірки ефективності зброї», - зазначили у відомстві.
Зокрема, екіпаж фрегата типу 054A CNS Xuzhou з керованими ракетами, який маневрував поблизу східного узбережжя Тайваню, пройшов інтенсивні тренування з перехоплення ракет і атаки на ворожі судна, а есмінець типу 052C CNS Xi'an із керованими ракетами відпрацював виконання протикорабельних завдань в іншому морському районі.
Решта китайських бойових кораблів та допоміжних суден також тренувались у здійсненні протичовнових маневрів та забезпеченні протиповітряної оборони.
Міністерство оборони Тайваню заявило про 35 літаків та вісім бойових кораблів ВМС КНР, які маневрували навколо острова протягом п’яти годин у вівторок вранці. При цьому 15 літаків перетнули серединну лінію Тайванської протоки (неофіційну межу між материковим Китаєм і Тайванем – ред.) та увійшли в зону дії тайванської ППО.
Як повідомляв Укрінформ, Китай 8-10 квітня проводив триденні військові навчання довкола Тайваню, під час яких сили Східного військового округу Народно-визвольної армії Китаю відпрацьовували завдання ракетних ударів по цілях на острові та блокування його морського і повітряного простору.