Британський турист, який вишкрябав напис на стінах давньоримського Колізею, вибачився за свої дії.

Про це повідомляє Euronews, передає Укрінформ.
Як зазначається, 27-річний британський фітнес-інструктор болгарського походження Іван Димитров приїхав у Рим зі своєю дівчиною Гейлі Брейсі. Відео, на якому він вишкрябує напис на стінах Колізею, стало вірусним, викликавши обурення та звинувачення у вандалізмі.

Італійські карабінери швидко вистежили та знайшли туриста в Болгарії за допомогою фотографічної експертизи. Поліцейські провели бесіду з Димитровим, під час якої, за їхніми словами, чоловік висловив «щире розкаяння».
Димитрову, який мешкає у Бристолі на південному заході Англії, загрожує штраф у розмірі до 15 тисяч євро або до п'яти років ув'язнення, оскільки Колізей внесений до списку Всесвітньої спадщини ЮНЕСКО.
Як повідомлялося, у соціальних мережах з'явилося відео, на якому молодик ключем вишкрябує своє ім'я та ім'я своєї дівчини на внутрішній стіні давньоримського амфітеатру. Він залишив на Колізеї напис "Іван + Гейлі 23".