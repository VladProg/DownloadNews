Президент Польщі Анджей Дуда закликав Монголію приєднатися до процесу притягнення російських злочинців до відповідальності за злочини в Україні.

Про це польський лідер заявив у середу під час виступу в Улан-Баторі в Монгольському держуніверситеті під час церемонії отримання титулу почесного доктора цього вишу, передає Укрінформ із посиланням на PAP.
Під час свого виступу Дуда зазначив, що повномасштабною збройною агресією проти України 24 лютого 2022 року росія вирішила “знищити весь міжнародний лад, що спирається на право”.
“Фактично, вона захотіла відновити світ, що спирається на праві сили, а не на силі права. Польща і Монголія чудово пам'ятають зі своєї історії, як виглядає такий світ. Це світ, що спирається на окупацію, знищення та ґвалтування. Тому ми за будь-яку ціну не можемо допустити до повернення цього світу”, - наголосив Дуда.
За його словами, міжнародне співтовариство має зробити все можливе, щоб зупинити звірства, які росія вчиняє в Україні. На його переконання, ключовою в цьому процесі є роль ООН.
Як наголосив Дуда, на цьому етапі вкрай важливо, щоб на дії росії була відповідна реакція міжнародного співтовариства і щоб кремлівський режим почав безпосередньо відчувати наслідки своїх дій.
Він звернув увагу, що Міжнародний кримінальний суд у Гаазі видав міжнародні ордери на арешт президента росії путіна, а також уповноваженої з прав дитини львової-бєлової у зв’язку з підозрою у вчиненні ними воєнного злочину щодо незаконної депортації українських дітей з окупованих територій України до росії. За його словами, ордер на їхній арешт – це лише “невеликий крок” до справедливості, але це крок у правильному напрямку.
“Я переконаний, що Монголія може зробити значний внесок у зусилля міжнародної спільноти щодо захисту міжнародного права та допомогти притягнути російських військових злочинців до відповідальності”, - заявив Дуда.
Він додав, що Польща роками спостерігає та цінує зусилля Монголії не лише у розбудові демократії на внутрішній арені, а й у сфері забезпечення миру та безпеки у світі.
Дуда перебуває з офіційним візитом у Монголії. Там він подякував монгольському народові за надання гуманітарної допомоги Україні, яка потерпає від російської агресії.