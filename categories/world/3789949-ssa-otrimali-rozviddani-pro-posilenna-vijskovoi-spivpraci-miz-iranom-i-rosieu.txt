Адміністрація США оприлюднила нові факти, які вказують на посилення військової співпраці між Іраном та Росією, а також на можливу підготовку до передачі в РФ іранських ракет для їх застосування проти України.

Про це заявив у вівторок під час онлайн-брифінгу координатор Ради Нацбезпеки США Джон Кірбі, передає власний кореспондент Укрінформу.
«Іран надає Росії значну кількість БПЛА, керованих авіаційних бомб і артилерійських боєприпасів, які РФ використовує для атак проти України та вбивства невинних мирних жителів», - зауважив Кірбі.
Крім того, за його словами, є вірогідність, що військова взаємодія між двома країнами є більш масштабною. Кірбі нагадав, що в вересні Тегеран прийняв міністра оборони РФ Шойгу, продемонструвавши йому можливості нової балістичної ракети ближнього радіусу дії Ababil, а також балістичної системи малої дальності Fateh-110.
Це, за словами представника Білого дому, викликає занепокоєння, що Іран розглядає можливість надання РФ балістичних ракет для їх застосування в Україні.
Росія, зі свого боку, також пропонує Тегерану «безпрецедентну співпрацю у сфері оборони», включно з ракетами, електронікою та ППО. Зокрема, Іран уже заявляв про завершення угоди щодо купівлі винищувачів СУ-35 у Росії. Крім того, Тегеран «прагне закупити у Росії додаткову військову техніку, в тому числі ударні гелікоптери, радари та навчально-бойові літаки».
Загалом США оцінюють, що Іран планує отримати від РФ військового обладнання на мільярди доларів для посилення власного військового потенціалу.
Кірбі звернув окрему увагу, що російська група «Вагнер» за вказівкою Кремля готувала передачу засобів ППО угрупованню «Хезболла» або Ірану.
«Ми уважно стежитимемо за тим, чи надає "Вагнер" військову техніку "Хезболлі" чи Ірану»,- наголосив представник адміністрації США.
У цьому зв’язку він нагадав, що Сполучені Штати разом з іншими країнами вже застосували безпрецедентні санкції проти Ірану, РФ та інших учасників, щоби заблокувати військову взаємодію між цими двома країнами.
«Ми надалі використовуватимемо ці та інші інструменти, які ми маємо в нашому розпорядженні, щоби викривати та блокувати розширення військового партнерства Росії й Ірану», - підкреслив Кірбі.
Як повідомляв Укрінформ, Іран наразі збільшив постачання озброєння угрупованню «Хезболла» для завдання ударів по території Ізраїлю.