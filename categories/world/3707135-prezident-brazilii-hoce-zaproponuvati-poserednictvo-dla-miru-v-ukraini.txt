Президент Бразилії Луїс Інасіу Лула да Сілва вкотре заявив про своє бажання виступити посередником у мирних переговорах між Україною та москвою.

Як передає Укрінформ, про це повідомляє Metropoles.
Бразильський лідер хоче обговорити це питання на прийдешньому саміті країн Групи семи в Японії.
Під час зустрічі з прем'єр-міністром Нідерландів Марком Рютте Лула заявив, що мир в Україні може бути досягнутий шляхом переговорів, під час яких Бразилія допоможе знайти "золоту середину".
"Україна фактично не може змиритися з окупацією своєї території, вона має чинити опір. ЄС має рацію в прийнятому рішенні (підтримувати Україну - ред.), а Бразилія та інші країни мають рацію в бажанні знайти золоту середину. Я думаю, що це можливо. Якби я не вірив, що це можливо, я б не брався за це", - зазначив Лула да Сілва.
Президент заявив, що вже обговорював це питання з лідерами Китаю, Великої Британії та Нідерландів. Також президент Бразилії збирається порушити цю тему під час зустрічей на полях саміту "Групи семи", який відбудеться в Японії.
Як повідомлялося, президент Бразилії Луїс Інасіо Лула да Сілва розкритикував російське вторгнення в Україну. Він зазначив, що «відданий пошуку мирної формули для припинення конфлікту». Раніше Лула да Сілва запропонував Україні поступитися Кримом, щоб припинити війну.