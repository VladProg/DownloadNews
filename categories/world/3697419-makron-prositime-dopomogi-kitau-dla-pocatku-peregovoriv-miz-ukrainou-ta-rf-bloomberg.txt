Президент Франції Еммануель Макрон планує звернутися до Китаю з планом, який, на його думку, потенційно може призвести до переговорів між росією та Україною.

Про це повідомляє Bloomberg з посиланням на обізнані джерела, передає Укрінформ.
Як зазначається, Макрон доручив своєму раднику із зовнішньої політики Еммануелю Бонну працювати з провідним дипломатом Китаю Ван Ї, щоб створити структуру, яка може бути використана як основа для майбутніх переговорів.
За даними джерел, французька стратегія передбачає, що переговори між росією і Україною відбудуться вже цього літа, якщо все піде за планом.
Під час свого нещодавнього візиту до Китаю Еммануель Макрон не зміг переконати лідера Китаю Сі Цзіньпіна поговорити з Президентом України Володимиром Зеленським, пише видання. Очільники двох держав не розмовляли з моменту початку повномасштабного вторгнення росії понад рік тому.
Водночас багато країн скептично ставляться до того, що Китай може служити нейтральним посередником, враховуючи його "безмежну дружбу" з росією.
Представник офісу Макрона підтвердив, що Бонн планує поговорити з Ван Ї, але відмовився коментувати деталі. Він додав, що союзники Франції поінформовані про будь-яку французьку ініціативу.
При цьому МЗС Китаю заявило, що не знає про джерело інформації, і йому «важко перевірити її достовірність».
Як повідомляв Укрінформ, Президент Володимир Зеленський раніше заявляв, що для можливості переговорів з росією є чіткі умови України, серед яких - відновлення територіальної цілісності, повага до статуту ООН, відшкодування всіх збитків, завданих війною, покарання кожного воєнного злочинця і гарантії, що це не повториться.
Зеленський виключив можливість будь-яких територіальних компромісів з росією в обмін на мирний договір.