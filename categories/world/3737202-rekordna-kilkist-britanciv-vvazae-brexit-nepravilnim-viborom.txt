Кількість британців, які вважають, що вихід країни з ЄC був помилковим рішенням, досягла нового рекордного рівня у липні.

Як передає Укрінформ, про це повідомляє агенція Reuters.
Останнє опитування 2 тисяч британців, проведене інститутом YouGov, показало, що цього місяця частка британців, які вважають Brexit помилкою, досягла нового рекордного рівня.
Опитування, за даними Reuters, свідчить, що попри незначні економічні вигоди від голосування за вихід з ЄС у червні 2016 року, 57% британців заявили, що рішення про Brexit було помилковим, порівняно з 32%, які досі вважають, що воно було правильним.
«Більше половини опитаних (55%) сказали, що проголосували б за повернення до ЄС, проти – 31%, які сказали, що залишилися б поза межами Спільноти, якби такий референдум відбувся сьогодні», – повідомляє Reuters.
Як зазначається, ці результати помірно відрізняються від результатів січня 2021 року, коли 49% респондентів заявили, що проголосували б за приєднання, а 37% – за вихід з ЄС.
Голова уряду Великої Британії Ріші Сунак заявив у травні, що Brexit приносить переваги, посилаючись на політику вільних портів та зниження ПДВ, які, за його словами, зроблять деякі товари дешевшими.
Втім, економісти вважають, що вільні порти – спеціальні зони з податковими та митними пільгами та спрощеними правилами торгівлі – навряд чи сприятимуть зростанню британської економіки, але можуть мати обмежену цінність як інструмент регіонального розвитку.
Як повідомлялося, Велика Британія вийшла з ЄС у ніч проти 1 лютого 2020 року.