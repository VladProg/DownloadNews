Міністерство оборони США підтвердило понад пів сотні нападів з боку проіранських угруповань за останній час на американські підрозділи в Іраку та Сирії, які стримують активність ІДІЛ у регіоні.

Про це повідомила в вівторок під час пресбрифінгу заступниця речника Міністерства оборони США Сабріна Сінгх, передає власний кореспондент Укрінформу.
«Щодо наших сил у Сирії й Іраку, за період від 17 жовтня по сьогодні ми зафіксували 55 атак проти сил США», - зауважила представниця Пентагону.
Вона уточнила, що 27 нападів було здійснено на позиції американських підрозділів у Іраку та 28 у Сирії. При цьому, загальна кількість постраждалих військових США становить 59 осіб. Вони отримали незначні травми, але станом на сьогодні, всі повернулися до виконання своїх обов’язків.
За словами представниці Пентагону, напади здійснювали, зокрема, пов’язані з Іраном угруповання. Так, до останньої повітряної атаки, яка відбулася минулими вихідними, був причетний Корпус вартових ісламської революції, бойовий підрозділ Ірану.
У цьому контексті представниця міноборони наголосила, що Сполучені Штати мають дуже потужну присутність у регіоні, що є серйозним меседжем для стримування. Вона також зауважила, що США завжди залишають за собою право відповіді на подібні дії.
Як повідомляв Укрінформ, напередодні США завдали нових ударів по військових об'єктах на сході Сирії, які використовуються іранським Корпусом вартових ісламської революції (КВІР) у відповідь на атаки на американський персонал в Іраку та Сирії.