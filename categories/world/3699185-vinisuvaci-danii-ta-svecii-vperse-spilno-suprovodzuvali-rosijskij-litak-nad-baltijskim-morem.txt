Винищувачі Данії та Швеції 20 квітня виявили та супроводили російський військовий літак у повітряному просторі над Балтійським морем.

Як передає Укрінформ, про це повідомляється на сайті Міністерства оборони Данії.
Як зазначається, це перший випадок подібної співпраці між двома скандинавськими країнами.
російський літак Кут-А прямував з Калінінграда на захід у міжнародному повітряному просторі. Винищувачі Данії та Швеції спільно простежили за курсом російського літака. Після чого розділилися та повернулися до своїх баз.
В Міноборони Данії зазначають, що це була рутинна операція, адже російські літаки регулярно патрулюють простір над Балтійським морем, що спонукає Данію підіймати в небо винищувачі.
«Ми живемо у непевний час, на який фундаментально впливає агресивна поведінка росії. Ми маємо очікувати, що територія Балтійського моря буде характеризуватися вищим рівнем напруги, ніж ми звикли. У нас тісна та міцна співпраця зі Швецією, тому ми дуже позитивно дивимось на членство Швеції у НАТО, що зміцнить безпеку в скандинавському регіоні, в Європі та в усьому трансатлантичному регіоні», – сказав виконувач обов’язків міністра оборони Данії Троельс Лунд Поульсен.
Як повідомляв Укрінформ, 17 квітня британські літаки RAF Typhoon перехопили пару російських винищувачів та літак-розвідник, що летіли поблизу повітряного простору країн НАТО над Балтійським морем.
Фото: The Danish Armed Forces