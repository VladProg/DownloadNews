Суд у Швейцарії розпочинає розгляд справи щодо колишнього співробітника білоруського спецзагону швидкого реагування (так званого СОБРа), якого підозрюють у причетності до викрадення та вбивства наприкінці 1990-х трьох білоруських опозиціонерів.

Про це повідомляє Deutsche Welle, передає Укрінформ.
Суд над громадянином Білорусі Юрієм Гаравським розпочинається 19 вересня. Раніше чоловік зізнався, що служив у підрозділі, причетному до викрадення опонентів Олександра Лукашенка в 1999 році.
У 2019 році в інтерв’ю DW Гаравський розповів, що спецзагін у 1999 році викрав колишнього міністра внутрішніх справ Юрія Захаренка, опозиційного політика Віктора Гончара та бізнесмена Анатолія Красовського у Мінську, вивіз їх за місто та вбив.
Юрій Гаравський виїхав із Білорусі у 2018 році та попросив притулку у Швейцарії.
Гаравського обвинувачують за статтею "насильницьке зникнення". Таку справу у швейцарському суді розглядають уперше. За швейцарським кримінальним кодексом, фігуранту може загрожувати до 20 років позбавлення волі.
Прокурор запросив для нього три роки позбавлення волі. При цьому в ув'язненні ексбоєць спецзагону має провести лише рік, решту два - на волі з випробувальним терміном у чотири роки.
Якщо ж суд визнає свідчення Гаравського неправдивими, його можуть засудити за введення системи правосуддя в оману.
Як повідомляв Укрінформ, Мінський міський суд заочно приговорив лідера білоруської опозиції Світлану Тихановську до 15 років колонії загального режиму.