Китайський лідер Сі Цзіньпін звинуватив Вашингтон у кампанії з поглиблення проблем і глобальної невизначеності, з якими Китай зіткнувся упродовж останніх п'яти років.

Як передає Укрінформ з посиланням на The Wall Street Journal, про це він заявив на відкритті сесії Всекитайських зборів народних представників у понеділок.
«Західні країни на чолі зі США чинять проти нас всебічне стримування, оточення і придушення, що створює безпрецедентно серйозні виклики для розвитку нашої країни», – сказав Цзіньпін.
Зазначається, що раніше він не вдавався до прямої критики США в публічних виступах.
Тепер, звинувачуючи Вашингтон у термінах холодної війни, китайський лідер, схоже, вирішив використовувати націоналістичну риторику, притаманну чиновниками нижчого рангу й державним ЗМІ, зазначає видання.
Таким чином Цзіньпін намагається перекласти на Захід провину за власну політику, включаючи жорсткі заходи боротьби з коронавірусом і тиск на технологічні компанії, які послабили економіку.
Намагаючись зміцнити довіру в приватному секторі, китайський лідер заявив, що Комуністична партія «завжди розглядала приватні підприємства й приватних підприємців як наших людей», і надаватиме їм підтримку, коли вони поставатимуть перед труднощами.
Водночас він закликав бізнесменів прагнути до збагачення з почуттям відповідальності, справедливості та співчуття.
«У найближчий період часу ризики та виклики, з якими ми стикаємося, лише зростатимуть та посилюватимуться», – додав він.
Як повідомляв Укрінформ, вперше офіційні особи США заявили про плани КНР надати летальну допомогу росії позаминулого тижня. Пізніше китайське МЗС назвало це неправдивою інформацією та заявило, що не зважатиме на вказівки, примус і тиск ззовні щодо відносин між Пекіном і російською стороною.
Президент США заявив, що Вашингтон обов’язково відреагує, якщо Китай передасть росії летальну допомогу. За його словами, наслідки будуть схожими на ситуацію з економікою рф після початку її повномасштабного вторгнення в Україну.
МЗС Китаю у роковини повномасштабного вторгнення рф в Україну опублікувало свою “позицію щодо політичного врегулювання української кризи”. Документ складається з 12 пунктів.
Президент Володимир Зеленський заявив, що не всі пункти із запропонованого Китаєм мирного плану йому до вподоби, але з деякими «можна попрацювати».
Фото: DPA