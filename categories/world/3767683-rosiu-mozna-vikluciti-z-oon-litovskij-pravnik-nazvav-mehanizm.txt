Російську Федерацію після повномасштабного вторгнення в Україну можна виключити з ООН де-факто шляхом відмови визнання повноважень її представників.

Про це сказав в інтерв’ю Укрінформу голова Конституційного суду Литви у 2014-2021 роках, а нині декан факультету права університету Вітаутаса Магнуса і член Венеційської комісії Дайнюс Жалімас.
“Формально Росію треба виключити не тільки з Ради безпеки, але з ООН взагалі. Для цього є підстава — агресія як серйозне порушення статуту ООН. Але це неможливо, тому що виключення ухвалюється 2/3 Генеральної асамблеї ООН після рекомендації Ради безпеки. Ми всі розуміємо, що Росія не погодиться з такою рекомендацією і накладе вето”, - сказав він.
“Але є механізм, як виключити Росію з ООН де-факто. Це відмова визнати повноваження представників Росії шляхом більшості голосів у Генеральній асамблеї, а також у Раді безпеки. Це процедурне питання, ветувати його у Раді безпеки неможливо. Підстава — політика уряду Росії, яка не є миролюбною і направлена проти цілей і принципів ООН, які прописані в статуті організації. Такий прецедент був стосовно Південно-Африканської Республіки, коли її представників не визнали через політику апартеїду”, - додав Жалімас.
Висловлюючись стосовно ООН як організації, яка відповідає за мир і безпеку в світі, він зазначив: “Як і будь-яка інша міжнародна організація, ООН є лише сукупністю держав-членів. Якщо вони не можуть домовитися стосовно ефективної протидії агресії, то ООН не може тут додатково нічого зробити. ООН не є чимось незалежним від держав-членів”.
На думку Жалімаса, навіть коли відбудеться реформа цієї міжнародної організації, то сама природа ООН не зміниться, оскільки для ефективних дій все одно буде потрібна воля держав-членів.
Як повідомлялося, Президент України Володимир Зеленський закликав ООН позбавити Російську Федерацію як державу-терориста повноважень у Генасамблеї та у Раді безпеки.