Німецька армія почала виводити свої зенітно-ракетні установки Patriot з Люблінського воєводства Польщі (межує з Україною), які було розгорнуто в січні цього року.

Про це повідомляє радіо Люблін, передає Укрінформ.
Як зазначається, після 10 місяців чергування щодо захисту східної частини повітряного простору Польщі Бундесвер почав знімати з позицій готовності до застосування ракети Patriot, які були розташовані у Грубешівському, Томашівському і Замойському повітах Люблінського воєводства. Відтак, у місті Замосць відбулася урочиста церемонія завершення місії німецьких військових.
Під час церемонії німецький генерал Бернд Шютт назвав місію "важливою і вдалою", а також сильним знаком солідарності між країнами НАТО в умовах кризи і війни поблизу кордонів Альянсу.
Повне виведення німецьких ракет Patriot завершиться у грудні.
Німецькі системи Patriot були розгорнуті після того, як на території Польщі впала ракета.
Як відомо, у селі Пшеводув Люблінського воєводства, неподалік польсько-українського кордону внаслідок вибуху ракети 15 листопада загинули двоє людей. Польща і США, спираючись на свою інформацію, відразу схилялися до думки, що це була ракета української системи ППО. До польського слідства долучалися також українські експерти, які побували на місці падіння ракети.
Фото: bundeswehr.de