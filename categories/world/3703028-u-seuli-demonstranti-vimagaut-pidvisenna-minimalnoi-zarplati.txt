У центрі південнокорейської столиці Сеула у Міжнародний день праці проходять масштабні демонстрації.

Про це повідомляє KBS World, передає Укрінформ.
За попередніми даними, до заходів залучено близько 30 тис. осіб.
Зокрема, у столичному районі Йондинпхо-гу учасники акції, організованої Федерацією корейських профспілок, закликають уряд підвищити розмір мінімальної заробітної плати, не допустити прийняття 69-годинного робочого тижня та припинити перегляд закону про відповідальність за нещасні випадки на виробництві.
Інша акція організована Корейською конфедерацією профспілок у районі столичної площі Кванхвамун. Мітингувальники зібралися, щоб висловити невдоволення політикою влади у сфері праці, а також повідомити про плани провести у липні загальний страйк.
Органи поліції стежать за дотриманням правопорядку у місцях проведення масових акцій.
Фото: KBS News