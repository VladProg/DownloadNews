Північна Корея має намір здійснити другу спробу запуску в космос свого розвідувального супутника в період із 24 по 31 серпня.

Про це повідомила берегова охорона Японії, передає Укрінформ із посиланням на NHK.
В береговій охороні розповіли, що вранці у вівторок отримали від північнокорейської сторони повідомлення про намір здійснити запуск супутника до кінця серпня та визначені три морські небезпечні зони, куди можуть впасти частини космічної ракети.
Дві з цих зон знаходяться в Жовтому морі на південний захід від Північної Кореї, а третя в Тихому океані на схід від Філіппін.
Прем’єр-міністр Японії Фуміо Кішіда вже доручив відповідним міністерствам і відомствам збирати й аналізувати інформацію стосовно запуску та співпрацювати з цього питання зі Сполученими Штатами, Південною Кореєю та іншими зацікавленими країнами.
Японська влада також попередила судна, які працюють у водах поблизу визначених зон, бути напоготові щодо будь-яких падаючих предметів.
Першу спробу запустити військовий розвідувальний супутник на навколоземну орбіту, яка завершилася невдачею, Пхеньян здійснив 31 травня. Тоді військові Південної Кореї заявили, що під прикриттям космічного супутника КНДР здійснила випробувальний пуск міжконтинентальної балістичної ракети (МБР) великої дальності, яка впала в Жовте море приблизно за 200 кілометрів від південнокорейського острова Еочхон.
Минулого тижня південнокорейське розвідувальне агентство повідомило, що КНДР готує провокації, зокрема й пуски МБР, під час щорічних спільних військових навчань Південної Кореї та США Ulchi Freedom Shield, які проводяться з 20 по 31 серпня.
Як повідомляв Укрінформ, лідер Північної Кореї Кім Чен Ин наказав різко збільшити промислові потужності для виробництва ракетного озброєння.