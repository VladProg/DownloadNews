Президент США Джо Байден розпочав зустріч з прем’єр-міністром Індії Нарендрою Моді, який прибув до Америки із державним візитом.

Очікується, що наслідки війни РФ проти України обговорюватимуться лідерами під час зустрічі в Білому домі, передає власний кореспондент Укрінформу.
«Разом Індія і Сполучені Штати тісно співпрацюють по всіх питаннях: від подолання бідності та розширення доступу до охорони здоров’я, розв’язання проблеми зміни клімату та подолання продовольчої й енергетичної безпеки, викликаної неспровокованою війною Росії в Україні», - наголосив Байден під час спільного виступу з Моді перед Білим домом.
Американський президент окремо підкреслив важливість взаємодії у форматі «Quad» (США, Індія, Австралія і Японія) для гарантування безпеки й процвітання Індо-Тихоокеанського регіону. Він підкреслив, що виклики й можливості, які постали перед світом у цьому сторіччі, вимагають від Індії і Сполучених Штатів працювати разом.
Як повідомляв Укрінформ, раніше в Білому домі неодноразово наголошували, що українське питання та відповідь на виклики російської війни обговорюватимуться під час зустрічі Байдена і Моді. Очікується, що лідери двох держав оголосять заяви перед пресою за результатами переговорів у четвер.
Фото: twitter/President Biden