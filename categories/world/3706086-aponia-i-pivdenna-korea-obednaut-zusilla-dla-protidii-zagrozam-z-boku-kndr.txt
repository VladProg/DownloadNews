Прем’єр Японії Фуміо Кішіда та президент Південної Кореї Юн Сук Йоль домовилися про кроки з нормалізації двосторонніх відносин та об’єднання зусиль для боротьби з безпековими загрозами, зокрема з боку КНДР.

Про це повідомляє Kyodo, передає Укрінформ.
Кішіда цими вихідними здійснив дводенну поїздку до Південної Кореї для переговорів із Юном. Це був перший такий візит глави японського уряду до Південної Кореї за 12 років, впродовж яких відносини між країнами різко охололи через історичні розбіжності. Вони пов’язані з періодом колоніального панування Японії на Корейському півострові у 1910-1945 роках, які актуалізував попередній уряд у Сеулі.
Після приходу до влади у травні 2022 року Юн Сук Йоль розпочав курс на нормалізацію відносин із Японією і відновлення діалогу та взаємодії.
За підсумками нинішнього саміту Японія і Південна Корея домовилися об’єднати зусилля для боротьби з безпековими викликами в Азії, насамперед ракетної і ядерної загрози з боку КНДР.
На двосторонньому треку пріоритетом визнано торгівлю й економіку, тож лідери погодилися зробити кроки до посилення співпраці для зміцнення ланцюгів постачання, зокрема критично важливої напівпровідникової продукції.
Крім того, японська сторона погодилася надати дозвіл на відвідання корейськими експертами пошкодженої АЕС «Фукусіма» з метою оцінки рівня безпечності для довкілля очищеної радіоактивної води, яку Японія має намір випустити в море. Приїзд інспекційної групи з Південної Кореї очікується 23 травня.
Кішіда також запросив Юна відвідати як гість саміт G7, який розпочнеться в Хіросімі 19 травня, та заявив про можливу тристоронню зустріч у рамках цього форуму лідерів Японії, Південної Кореї і Сполучених Штатів.
Як зазначається, під час спільної пресконференції корейський президент також висловив сподівання на швидке відновлення районів Японії, постраждалих від останнього потужного землетрусу. Своєю чергою японський прем’єр заявив, що «його серце болить через колоніальну історію Кореї».
Нагадаємо, Японія і Південна Корея домовилися відновити діалог фінансових відомств, що стало останнім кроком до нормалізації двосторонніх відносин.