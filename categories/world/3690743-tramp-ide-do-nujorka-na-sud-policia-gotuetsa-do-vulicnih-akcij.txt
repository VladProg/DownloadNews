Дональд Трамп, якому у вівторок суд Мангеттену має висунути обвинувачення, сьогодні ввечері приїде до Нью-Йорка зі свого маєтку у Флориді та проведе ніч у хмарочосі «Трамп-тауер».

Як передає Укрінформ, про це пише The New York Times.
Зазначається, що поліція стежитиме за кожним рухом Трампа. При цьому його дводенне перебування у Нью-Йорку супроводжуватиметься багатолюдними акціями як прихильників, так і опонентів експрезидента.
Тож уже в неділю біля будівлі суду та хмарочоса Трампа на П'ятій авеню встановили загорожі.
У вівторок Трамп має вирушити до суду в Нижньому Мангеттені, де відбудеться процес під головуванням судді Хуана Мерчана. Та ще перед тим, як очікується, він з’явиться в офісі окружного прокурора Мангеттену Елвіна Брегга.
Точні обвинувачення ще не розсекречені, але вони пов'язані з платежем за мовчання порнозірці Стормі Деніелс, яка стверджує, що мала короткий сексуальний зв'язок з Дональдом Трампом у 2006 році. Очікується, що прокурори висунуть обвинувачення у фальсифікації ділової документації з метою приховати призначення виплат посередникові, який передав кошти Деніелс за мовчання.
Обвинувальний вирок, указує видання, імовірно, не передбачатиме ув'язнення і не завадить Трампові балотуватися на посаду президента.
Експрезидент, який лідирує у більшості опитувань як потенційний кандидат від республіканців, розкритикував обвинувачення, назвавши його упередженим, адже окружний прокурор представляє Демократичну партію.
Трамп оголосив, що після у процесу повернеться до Флориди та вже у вівторок ввечері виступить по телебаченню з промовою зі свого маєтку «Мар-а-Лаго».
Як повідомлялося, Велике журі Мангеттену проголосувало за висунення кримінального обвинувачення Трампу через таємні грошові виплати порнозірці під час виборчої кампанії 2016 року.
Обвинувальний висновок став результатом розслідування окружного прокурора Мангеттену. Він вивчав правомірність виплати 130 тис. доларів порнозірці через колишнього адвоката Майкла Коена.
Компанія Трампа компенсувала Коену цю суму, позначивши її як судові витрати, та не розкрила їх у звітах про видатки на виборчу кампанію – саме це і стало приводом для обвинувачень.
Фото: The White House