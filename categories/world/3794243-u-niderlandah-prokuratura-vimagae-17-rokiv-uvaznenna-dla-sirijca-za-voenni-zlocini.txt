У Нідерландах прокуратура вимагає 17 років ув'язнення для сирійця за підозрою у скоєнні воєнних злочинів та злочинів проти людяності у Сирії.

Про це повідомляє Укрінформ з посиланням на NOS.
“Прокуратура вимагає засудити до 17 років ув'язнення сирійця, якого підозрюють у скоєнні воєнних злочинів та злочинів проти людяності. Це перший випадок, коли когось у Нідерландах судять за воєнні злочини у Сирії”, - йдеться у повідомленні.
Зазначається, що йдеться про 35-річного Мустафу А. з Алеппо, затриманого в Керкраде (місто і громада в провінції Лімбург, південно-східні Нідерланди) у травні минулого року.
Він зізнався, що з 2011 по 2017 рік був членом збройних формувань президента Сирії Асада, які використовувалися для скоєння насильства проти мирного населення. У 2019 році Мустафа А. покинув Сирію, а у 2020-му - отримав притулок у Нідерландах.
За даними прокуратури, він несе відповідальність за арешт та катування щонайменше двох цивільних осіб. За даними прокуратури, 2013 року їх витягли з дому, а потім кілька тижнів катували у в'язниці. Один із двох постраждалих помер у 2019 році, інший стежить за процесом через відеозв'язок.
Група з розслідування міжнародних злочинів (TIM) Національного департаменту кримінальних розслідувань вистежила його після того, як стало відомо, що він був членом сирійського збройного формування, яке воювало на боці режиму президента Асада в громадянській війні в Сирії. Йдеться про “Ліва аль-Кудс”, що тісно співпрацює із сирійськими спецслужбами та російськими збройними силами.
Підозрюваний визнав, що був членом збройного формування, але заперечує свою причетність до злочинів і насильницьких затримань. Прокуратура заявляє, що має достатньо доказів його причетності до затримання жертв. Крім того, прокуратура переконана, що Мустафа А. знав, що затриманих катуватимуть.
Як повідомляв Укрінформ, Міжнародний суд ООН ухвалив, що Сирія має зупинити катування і жорстоке поводження, які, як стверджують Канада і Нідерланди, застосовуються до затриманих.
Сирія, відповідно до Конвенції проти катувань та інших жорстоких, нелюдських або таких, що принижують гідність, видів поводження та покарання, повинна вжити всіх можливих заходів для запобігання тортурам та іншим жорстоким, нелюдським або таким, що принижують гідність видів поводження і покарання.
Суд також наголосив, що сирійська влада має запобігти знищенню та забезпечити збереження будь-яких доказів, що стосуються цієї справи.
У червні Нідерланди та Канада подали до Міжнародного суду ООН позов проти Сирії за звинуваченнями у застосуванні тортур.
У своїй заяві Канада та Нідерланди стверджують, що Сирія здійснила незліченну кількість порушень міжнародного права, починаючи принаймні з 2011 року, з його насильницькими репресіями проти цивільного населення, демонстрацій і все це продовжується у міру того, як ситуація в Сирії переросла у затяжний збройний конфлікт.