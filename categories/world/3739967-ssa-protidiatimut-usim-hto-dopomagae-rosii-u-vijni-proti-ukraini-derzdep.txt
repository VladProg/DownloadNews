Адміністрація США налаштована рішуче протидіяти всім юридичним і фізичним особам, які допомагатимуть Росії у війні проти України.

Про це заявив на брифінгу у Вашингтоні речник Державного департаменту США Метью Міллер, передає власний кореспондент Укрінформу.
«Ми протидіятимемо будь-якій компанії та будь-якій особі, яка допомагатиме Російській Федерації отримувати вигоди від цієї війни або вдаватиметься до дій на користь уряду РФ у цій війні»,- сказав представник зовнішньополітичного відомства.
Він нагадав, що Сполучені Штати запровадили цілий перелік санкцій проти третіх осіб. За словами Міллера, ці зусилля продовжуватимуться й надалі.
Крім того, додав речник Держдепу, США разом із союзниками й партнерами шукатимуть способів посилити заходи проти обходу вже запроваджених обмежень.
Як повідомляв Укрінформ, минулого тижня Сполучені Штати, Європейський Союз, Велика Британія, Канада, а також інші країни оголосили про запровадження санкцій проти Росії та її спільників, котрі допомагають їй обходити обмеження.