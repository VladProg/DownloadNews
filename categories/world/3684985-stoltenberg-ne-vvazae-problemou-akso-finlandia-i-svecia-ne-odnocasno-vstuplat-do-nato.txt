Членство Фінляндії та Швеції в Альянсі залишається найвищим пріоритетом для НАТО, навіть якщо воно відбудеться і не одночасно.

Про це заявив генеральний секретар НАТО Єнс Столтенберг у штаб-квартирі НАТО в Брюсселі перед переговорами з міністром закордонних справ та міністром оборони Фінляндії, повідомляє кореспондент Укрінформу.
«Я вітаю оголошення Туреччини, що вони будуть просуватися із ратифікацією протоколу про входження Фінляндії, і сподіваюся, що Великі національні збори в Анкарі зможуть дійти швидкого рішення щодо ратифікації. Я також вітаю оголошення з боку Угорщини, що вони будуть голосувати по фінській ратифікації наступного тижня. Фінляндія і Швеція подали заявку на членство в НАТО разом, і всі країни-члени запросили їх приєднатися до нашого Альянсу на саміті минулого року. Важливо, щоб Фінляндія і Швеція стали членами НАТО якомога швидше, а не те, щоб вони приєднатися точно в один і той самий час», - сказав Столтенберг.
Він зауважив, що Альянс напружено працюватиме над завершенням процесу входження також для Швеції, яка має стати членом НАТО у найближчому майбутньому, і це є найвищим пріоритетом для Альянсу.
«Президент путін вдерся в Україну із задекларованою метою мати менше НАТО в Європі. Але натомість він має протилежний результат. Буде більше НАТО в Європі. Після приєднання Фінляндії кордон НАТО з росією збільшиться більш ніж удвічі, стане на 1300 кілометрів довшим», - зазначив керівник Альянсу.
Він зауважив, що зараз обидві країни, Фінляндія і Швеція, знаходяться у набагато кращому положенні, ніж до заявки на вступ до НАТО. Їх відносини з Альянсом набули нової динаміки, вони беруть участь у всіх організаційних заходах та форумах, інтегрувалися у військові та цивільні структури НАТО. Багато з країн-союзниць надали цим країнам гарантії безпеки, тож жодна загроза для Фінляндії або для Швеції не може залишитися без реагування з боку НАТО.
Своєю чергою міністр закордонних справ Фінляндії Пекка Гаавісто висловив сподівання на швидке завершення процесу ратифікації протоколу про входження Фінляндії до НАТО в парламентах Угорщини та Туреччини.
«Ми в Фінляндії сприймаємо Швецію як найближчого партнера. Ми разом подали заявки на членство і сподівалися досягти цієї мети до Вільнюського саміту НАТО», - наголосив міністр закордонних справ Фінляндії.
Міністр оборони Фінляндії Антті Кайконнен також висловив сподівання, що ратифікація протоколу про членство Швеції в НАТО буде завершена якомога швидше.
«Фінляндія має сильну оборону, ми поширюємо безпеку у Північній Європі. Ми бачимо це, як ситуацію взаємного виграшу. Приєднання до НАТО є добрим для Фінляндії, але це також добре для НАТО. Це також стосується Швеції - ми маємо напружено працювати, щоб вона також швидко увійшла до Альянсу», - сказав Кайконнен.
Як повідомляв Укрінформ, президент Туреччини Реджеп Тайїп Ердоган під час спільної з президентом Фінляндії Саулі Нійністе пресконференції в Анкарі оголосив про початок ратифікації турецьким парламентом заявки про вступ Фінляндії до НАТО. Водночас Нійністе заявив, що розширення Північноатлантичного альянсу не буде повним без приєднання до нього Швеції.
Наразі протоколи про входження до НАТО Фінляндії і Швеції ратифікували 28 країн. Туреччина та Угорщина все ще перебувають на стадії завершення ратифікації.
Фото: EFE/EPA