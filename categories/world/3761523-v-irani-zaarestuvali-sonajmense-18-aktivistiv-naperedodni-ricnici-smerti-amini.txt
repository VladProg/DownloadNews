Щонайменше 18 активістів були заарештовані останніми днями в містах по всьому Ірану, оскільки влада присікає проведення можливих заходів напередодні річниці смерті Махси Аміні.

Про це передає Укрінформ із посиланням на Радіо Свобода.
22-річна Махса Аміні у вересні минулого року була затримана поліцією моралі за обвинуваченням у неправильному носінні хіджабу. З поліцейської дільниці Аміні відвезли до лікарні, де вона за кілька днів померла. Протестувальники вважають, що причиною її смерті стало побиття співробітниками силових структур.
Незабаром в Ірані розпочалися вуличні протести. Люди виступали з гаслами проти поліцейського насильства, проти боротьби іранської влади з інакодумством, за демократизацію країни та за повалення аятоли Алі Хаменеї.
Після смерті Аміні через порушення правил носіння хіджабу, все більше іранських жінок скидають накидку із голови, попри ризик подальшого арешту. Особливо така тенденція спостерігається у великих містах.
При цьому протести жорстоко придушуються. За даними правозахисників, за час масових акцій понад 600 демонстрантів було вбито, близько 20 тисяч людей ув’язнили. Також були страти.

З початку 2023 року в Ірані було страчено 423 особи, хоча припускається, що фактична цифра може бути значно вищою. Рівень страт в Ірані різко зріс, особливо на тлі широкомасштабних протестів після смерті Махси Аміні.