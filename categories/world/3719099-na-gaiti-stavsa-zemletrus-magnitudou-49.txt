Землетрус магнітудою 4,9 стався на півдні Гаїті вранці у вівторок, забравши життя щонайменше трьох людей і завдавши поранень ще декільком особам.

Як передає Укрінформ, про це повідомляє Associated Press.
Землетрус стався перед світанком поблизу південного прибережного міста Джеремі на глибині 10 кілометрів, повідомили у Геологічній службі США.
Трьох загиблих було знайдено під зруйнованим будинком, де рятувальники шукали інших людей, сказав Франкель Магінер з Агентства цивільного захисту Гаїті в місті.
Він додав, що кількох дітей госпіталізували з травмами.
Землетрус стався майже через два роки після землетрусу магнітудою 7,2, який теж стався на півдні Гаїті і забрав життя понад 2200 людей.
Поштовхи у вівторок сталися на тлі сильних повеней в Гаїті, які сталися минулими вихідними.
Як повідомляв Укрінформ, щонайменше 15 людей загинули, ще 8 вважаються зниклими безвісти після сильних дощів, які спричинили повені та кілька зсувів на Гаїті у вихідні.