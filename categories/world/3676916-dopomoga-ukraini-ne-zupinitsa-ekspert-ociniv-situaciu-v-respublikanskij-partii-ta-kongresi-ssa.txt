Попри поглиблення розбіжностей всередині Республіканської партії щодо подальшої підтримки українців, особливо в Палаті представників США, Конгрес усе ж зберігає необхідні можливості для ухвалення нового масштабного пакету допомоги Україні.

Про це розповів у коментарі Укрінформу президент Американської ради міжнародної політики (AFPC) Герман Перчнер.
«Ключові комітети Палати представників, які впливають на рішення про допомогу (Україні – ред.), очолюють люди, які виступають за надання Україні підтримки», - зазначив керівник впливової організації під час конференції «Діалог з питань безпеки США-Україна».
Він також висловив оцінку, що противників допомоги Україні в Конгресі недостатньо для того, щоб зупинити цей процес. Тож, на його переконання, виділення допомоги «продовжуватиметься в будь-якому випадку».
Водночас, додав він, існує дві речі, які можуть посилити рівень підтримки в цьому питанні серед американців.
«Перше – це реалізація (Україною – ред.) реальних заходів проти корупції, і друге – успіх на полі бою, адже створиться інша атмосфера, якщо наступ, який очікується до літа, буде успішним та дасть змогу українцям повернути значну частину окупованих територій», - вважає експерт.
Як повідомляв Укрінформ, у грудні минулого року обидві палати Конгресу США ухвалили, а президент Байден підписав закон з державним бюджетом, який містив $49,9 мільярда для допомоги Україні й союзникам у протистоянні агресії рф у Європі.