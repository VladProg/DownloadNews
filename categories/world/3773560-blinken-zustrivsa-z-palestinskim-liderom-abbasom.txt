Державний секретар США Ентоні Блінкен зустрівся в п'ятницю в Аммані з президентом Палестинської автономії Махмудом Аббасом, щоб обговорити наслідки терористичної атаки ХАМАСу на Ізраїль.

Про це повідомляє Arabiya News, передає Укрінформ.
Президент Палестини Махмуд Аббас заявив держсекретареві США Ентоні Блінкену, що він "виступає проти примусового переміщення" палестинців в Газі.
Аббас сказав, що така подія стане "другою Накбою", маючи на увазі масове переміщення палестинців під час війни 1948 року, що супроводжувала створення Ізраїлю. Палестинський лідер додав, що гуманітарні коридори повинні бути негайно дозволені в заблокованому прибережному анклаві, щоб запобігти гуманітарній катастрофі.
Як повідомляв Укрінформ, Державний секретар США Ентоні Блінкен також зустрівся з королем Йорданії Абдаллою II в п'ятницю, заявивши, що "ХАМАС не підтримує право палестинського народу на гідність і самовизначення".