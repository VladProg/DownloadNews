Безпрецедентна кількість правоохоронців мобілізована в міжнародному аеропорту Тбілісі, куди сьогодні, 19 травня, здійснить свій перший рейс російська авіакомпанія «Азимут».

Як передає Укрінформ, про це повідомляє Грузия Online.
За даними місцевих ЗМІ, силовики почали мобілізацію ще о 8 годині ранку.
Зазначається, що представники туристичного сектору та політичні діячі прямують до Тбіліського аеропорту з Площі Республіки з метою провести акцію протесту проти відновлення прямого авіасполучення між РФ та Грузією.
Як повідомляє Telegram-канал Nexta, на площі Першої республіки у Тбілісі проходить акція проти відновлення польотів. З гучномовців звучить фраза: "Російський повітряний корабель, йди на ***".

Тим часом прем'єр-міністр Грузії Іраклій Гарібашвілі заявив, що відновлення прямого авіасполучення з Росією відповідає "цілям національної політики та входить до інтересів країни".
«Моя мета – врятувати нашу країну, захистити її, захистити інтереси населення нашої країни. Ми дуже докладно пояснили, що жодна підсанкційна авіакомпанія, жоден підсанкційний літак не полетить до Грузії. Цим все сказано", - заявив Гарібашвілі.
Своєю чергою президентка Грузії Саломе Зурабішвілі відреагувала на перший політ із Росії до Грузії у Твіттері.
«Незважаючи на спротив грузинського народу, Росія приземлилася своїм небажаним рейсом у Тбілісі», – написала Зурабішвілі.
Як повідомлялося, президент РФ Володимир Путін підписав укази про скасування візового режиму для громадян Грузії з 15 травня та про дозвіл на пряме авіасполучення з цією країною.
Заступниця міністра економіки Грузії Маріам Кврівішвілі заявила, що російські авіакомпанії та повітряні судна, на які не накладені санкції, отримають можливість здійснювати пряме повітряне сполучення у напрямку Грузії.
Речник ЄС Пітер Стано заявляв, що рішення уряду Грузії поновити авіасполучення з Росією суперечить політиці санкцій ЄС проти країни-агресора та викликає сумніви у подальшому просуванні Грузії до ЄС.
Літак російської авіакомпанії «Азимут» здійснив перший за чотири роки прямий рейс Москва – Тбілісі. Він вилетів із аеропорту Внуково і приземлився в грузинській столиці о 13:17 за тбіліським часом.
Першим рейсом із Москви до Тбілісі прилетіла делегація прокремлівських політиків та громадських діячів.