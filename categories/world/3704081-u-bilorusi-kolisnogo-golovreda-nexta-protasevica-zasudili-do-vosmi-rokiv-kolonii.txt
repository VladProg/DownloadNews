Суд у білорусі засудив до восьми років колонії посиленого режиму колишнього редактора Nexta Романа Протасевича у справі про змову з метою захоплення влади.

Про це повідомляє Настоящее время, передає Укрінформ.
Суд над ним, засновником телеграм-каналу Nexta Степаном Путілом та колишнім редактором Яном Рудиком розпочався 16 лютого. Путіло та Рудик перебувають за межами білорусі, їхня справа розглядається у порядку спеціального провадження – заочно. На суді є лише Протасевич.
В останньому слові Протасевич заявив, що хоче зробити "все можливе, щоб відшкодувати збитки", які спричинили його дії.
"Я відкрито визнаю політичну поразку. Я радий, що в якийсь момент зміг знайти в собі сили, щоб зізнатися у всьому тому, що робив, тепер відповідальність лежить на мені. Визнаю (провину - ред.), на відміну від тих, хто в тому числі зараз за кордоном і прикривається ширмою. Уся ця ситуація дозволила мені трохи інакше поглянути на життя збоку, на ті пріоритети, які неправильно були в мене розставлені", – сказав він.
Засуджений попросив суд розглянути його ситуацію з розумінням та винести справедливе рішення про покарання, яке не буде пов'язане із позбавленням волі.
За даними держагентства БелТА, Путіла, Рудика та Протасевича звинуватили у скоєнні не менше 1586 злочинів. Серед іншого їх звинуватили у змові з метою захоплення влади, публікацію матеріалів, які "мають деструктивні цілі", заклики протестно налаштованих громадян до актів тероризму.
Загалом у звинуваченні було 13 статей Кримінального кодексу у Путіло, 12 – у Рудика і дев'ять – у Протасевича. 13 квітня стало відомо, що Протасевича звинуватили у повторному керівництві екстремістським формуванням (частина 2 статті 361-1 КК). Крім того, за позовом генпрокуратури білорусі "на користь держави" обвинувачені повинні виплатити понад 30 млн рублів (11,9 млн доларів у еквіваленті) як компенсацію "майнової шкоди".
Генпрокурор повідомив, що слідство встановило зв'язок підсудних із раніше засудженими Сергієм Тихановським, Миколою Статкевичем, Ігорем Лосиком, Віктором Бабарико, Марією Колесниковою, а також зі Світланою Тихановською, Франаком Вячоркою і Валерієм Цепкалом, які перебувають за кордоном, повідомляє БелТА. За словами держобвинувача, Путіло, Рудик та Протасевич, крім іншого, "були причетні до розробки плану передачі державної влади Світлані Тихановській".
Як повідомлялося, Роман Протасевич був затриманий у травні 2021 року внаслідок примусової посадки літака Ryanair у мінську. Після затримання він пішов на правочин зі слідством, після чого його та його подругу Софію Сапегу перевели під домашній арешт. У січні 2022 року Протасевич оголосив, що його відпустили з-під домашнього арешту, хоча кримінальну справу не припинено, давав інтерв'ю державному ТБ, писав у соцмережах і навіть нібито знайшов роботу. Сапегу засудили до шести років позбавлення волі. Вона відбуває покарання у гомельській колонії №4, де працює швачкою. У білорусі запустили процедуру її передачі до росії.
Наприкінці вересня 2020 року Протасевич пішов із Nexta та очолив проєкт журналіста та блогера Ігоря Лосика, затриманого ще до виборів, "Білорусь головного мозку".
У квітні 2022 року телеграм-канали Nexta, Nexta Live та Luxta були визнані в білорусі "терористичною організацією", їх діяльність у країні заборонена.