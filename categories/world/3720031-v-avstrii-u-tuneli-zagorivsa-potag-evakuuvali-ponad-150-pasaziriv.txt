В Австрії екстрені служби евакуювали 151 пасажира потяга, який зайнявся у тунелі в Тіролі.

Про це повідомляє NL Times, передає Укрінформ.
Як зазначається, 33 пасажири звернулися до лікарні, надихавшись диму. Іншим пасажирам медичну допомогу надали на місці.
Потяг прямував до Амстердама та Гамбурга, крім пасажирів він перевозив автомобілі. Займання сталося під час руху 15-кілометровим тунелем, імовірно після того, як обірваний дріт упав на поїзд.
До гасіння пожежі були залучені близько 700 рятувальників. Вони евакуювали потяг, загасили вогонь та провітрили тунель.
Евакуйованих пасажирів розмістили в наметах, поки не прибули автобуси, якими їх відвезли до Інсбрука. Людей розмістили у готелях.
Фото ілюстративне