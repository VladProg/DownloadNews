Європейський Союз вітає поновлення дипломатичних відносин між Саудівською Аравією та Іраном, що сприятиме стабільності й безпеці усього регіону.

Як повідомляє Укрінформ, про це йдеться у заяві речника ЄС, оприлюдненій на сайті Європейської служби зовнішніх дій.
«Європейський Союз вітає оголошену згоду щодо поновлення дипломатичних відносин між Королівством Саудівська Аравія та Ісламською Республікою Іран та сподівається на її імплементацію. ЄС визнає дипломатичні зусилля, що призвели до цього важливого кроку. Саудівська Аравія та Іран мають центральну вагу для безпеки регіону, тож відновлення їхніх двосторонніх відносин буде внеском у стабілізацію усього регіону», - зазначається в заяві.
Як наголосив речник, сприяння миру та стабільності, а також досягнення деескалації напруги в ширшому регіоні Близького Сходу є ключовим пріоритетом для Європейського Союзу. ЄС залишається готовим до взаємодії з усіма гравцями в регіоні.
Як повідомлялося, Королівство Саудівська Аравія розірвало відносини з Іраном у 2016 році після того, як протестувальники вторглися до дипломатичних установ Саудівської Аравії. Днями раніше Саудівська Аравія стратила відомого шиїтського священнослужителя та ще певну кількість активістів, що спровокували протести в Ірані.
Напередодні Іран та Саудівська Аравія погодилися відновити дипломатичні відносини.