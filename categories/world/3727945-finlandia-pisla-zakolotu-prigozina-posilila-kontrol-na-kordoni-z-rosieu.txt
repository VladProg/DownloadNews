Прикордонна служба Південно-Східної Фінляндії наразі уважніше стежить за ситуацією на кордоні з Росією після спроби засновника ПВК «Вагнер» Євгена Пригожина влаштувати збройний заколот у країні.

Як передає Укрінформ, про це повідомляє Yle.
«Не розкриватиму всі деталі, але ми уважніше стежимо за ситуацією на кордоні та рухом на прикордонних переходах», – розповів заступник голови Прикордонної служби Південно-Східної Фінляндії підполковник Юкка Луккарі.
Він зазначив, що вихідні на кордоні були звичайними.
«Те, що сталося в Росії, не позначилося на русі. Звичайно Юханнус (фінське свято – ред.) трохи пожвавив ситуацію на кордоні, але так завжди буває на свята», – зазначив Луккарі.
Як повідомлялося, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони Сергія Шойгу. Він узяв під контроль Ростов-на-Дону та частину Воронезької області, після чого «вагнерівці» вирушили на Москву.
Тоді ж генпрокуратура РФ повідомила, що "Слідчим управлінням ФСБ Росії 23 червня 2023 року законно та обґрунтовано порушено кримінальну справу стосовно Пригожина Є.В. за статтею 279 КК РФ за фактом організації збройного заколоту».
Увечері 24 червня Пригожин після “переговорів” із самопроголошеним президентом Білорусі Олександром Лукашенко оголосив, що розвертає своїх найманців назад до «польових таборів».
Після цього прессекретар президента РФ Дмитро Пєсков сказав журналістам, що кримінальну справу проти Пригожина буде закрито, він поїде до Білорусі.