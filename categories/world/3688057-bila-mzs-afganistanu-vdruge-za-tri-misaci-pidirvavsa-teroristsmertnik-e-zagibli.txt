Поблизу будівлі Міністерства закордонних справ Афганістану у столиці Кабулі у понеділок, 27 березня, підірвався терорист-смертник.

Як передає Укрінформ, про це повідомляє TOLO News.
За словами речника поліції Кабула Халіда Задрана, внаслідок підриву смертника біля одного з КПП у місті загинуло щонайменше шестеро осіб.

Він додав, що також є постраждалі, серед яких троє місцевих правоохоронців.
Тим часом неурядова організація Emergency NGO у Кабулі повідомила про щонайменше 12 поранених, серед яких одна дитина.
Зазначається, що відповідальність за підрив терориста-смертника біля будівлі МЗС Афганістану поки що ніхто на себе не взяв.
Як повідомляв Укрінформ, щонайменше 20 людей загинули в результаті підриву терориста-смертника біля будівлі Міністерства закордонних справ Афганістану 11 січня.
Фото: tolonews.com