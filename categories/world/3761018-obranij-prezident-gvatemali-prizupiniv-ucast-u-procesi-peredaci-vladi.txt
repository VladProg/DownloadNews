Обраний президент Гватемали Бернардо Аревало призупинив участь у процесі передачі влади.

Про це повідомляє DW, передає Укрінформ.
Ця заява була зроблена після того, як Генеральна прокуратура провела обшук на виборчих дільницях та відкрила скриньки для голосування, щоб сфотографувати їхній вміст. Аревало назвав ці дії "кричущим зловживанням владою з виборчою метою", яке порушує конституцію.
Тепер Аревало вимагає відставки генерального прокурора.
Він також заявив, що його команда повідомила чинного президента Алехандро Джамматтеї про тимчасове призупинення процесу передачі влади, "поки не будуть відновлені необхідні інституційні політичні умови".
Своєю чергою Джамматтеї сказав, що його уряд поважає рішення Аревало, але не погоджується з ним.
Речник Вищого виборчого трибуналу Луїс Херардо Рамірес підкреслив, що дозволу на відкриття скриньок для голосування не надавалося, рейд був проведений за наказом Генеральної прокуратури.
За словами Раміреса, прокурор вимагав перегляду вмісту щонайменше 160 скриньок із різних регіонів, що зазвичай проводиться трибуналом та членами комісій на виборчих дільницях у день виборів.
Глорія Лопес, виборчий директор трибуналу, заявила, що ця дія була безпрецедентною та не передбачена законом. Вона додала, що відкриті виборчі скриньки не мають цифрових резервних копій, що порушує процедуру зберігання.
Як повідомлялося, 64-річний лівоцентристський політик Бернардо Аревало здобув перемогу у другому турі президентських виборів у Гватемалі, які відбулися 20 серпня.
На початку вересня він заявив про "тривалий переворот", здійснюваний установами країни, щоб не дозволити йому прийти до влади.