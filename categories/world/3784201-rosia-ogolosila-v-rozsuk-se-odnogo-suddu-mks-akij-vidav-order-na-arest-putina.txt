МВС Росії оголосило у розшук «за кримінальною статтею» суддю Міжнародного кримінального суду (МКС) Серхіо Годінеса, який видав ордер на арешт президента Росії Володимира Путіна та дитячого омбудсмена Марії Львової-Бєлової.

Як передає Укрінформ, про це повідомляє в Телеграм-каналі ТАСС.
Росія порушує справи проти представників МКС після того, як у березні 2023 року суд видав ордер на арешт Путіна та Львової-Бєлової за обвинуваченням у незаконному переміщенні українських дітей до Росії. Це оцінюється як воєнний злочин. Своєю чергою, МКС не визнає імунітет глав держав, якщо йдеться про розслідування воєнних злочинів.
Як повідомлялося, у вересні МВС Росії оголосило у розшук голову МКС Петра Хофманського, його заступницю Лус дель Кармен Ібаньєс Каррансу та суддю МКС Бертрама Шмітта. За якою статтею їх розшукують – невідомо.
До того відомство оголосило у розшук двох інших суддів МКС: Томоко Акане та Розаріо Сальваторе Айталу, а також прокурора МКС Каріма Ахмада Хана. Проти них у Росії порушено справу про притягнення невинуватого до кримінальної відповідальності та підготовки до нападу на президента.