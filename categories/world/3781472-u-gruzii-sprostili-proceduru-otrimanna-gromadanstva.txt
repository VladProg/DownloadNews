Парламент Грузії в третьому читанні затвердив поправки до закону "Про громадянство", спростивши процедуру отримання громадянства.

Про це повідомляє Эхо Кавказа, передає Укрінформ.
У пояснювальній записці зазначається, що поправки спрямовані, крім того, на підтримку тісних зв'язків із співвітчизників, які проживають за кордоном, із батьківщиною.
Відтепер іспити або тести на знання грузинської мови, історії та права потрібно буде складати перед поданням заяви на набуття громадянства в Агентство розвитку державних сервісів. У разі незадовільних результатів заяву просто не приймуть до розгляду. До сьогодні спочатку подавалась заява і сплачувалось держмито, потім були іспити. Поправка почне діяти з 1 травня 2024 року.
Перескладати іспит можна буде в будь-який час необмежену кількість разів. У разі успішного складання, його результати будуть дійсні протягом одного року.
У разі відмови в наданні громадянства, нову заявку можна буде подати через шість місяців. Зараз - рік. Поправка набуде чинності з 1 січня 2024 року і буде застосовна до відмов, отриманих до цієї дати.
Щоб виконати зобов'язання перед Верховним комісаром ООН у справах біженців, термін проживання в Грузії для отримання громадянства особами без громадянства скоротиться з 10 років до 5. Заявник повинен буде скласти тест на знання грузинської мови, історії та права.
Особи, які мають фізичні, психічні, інтелектуальні та/або сенсорні порушення, які заважають складанню іспитів, складати його не будуть.
Співбесіду з комісією з громадянства доведеться проходити заявникам, які хочуть отримати громадянство Грузії за інвестиції або завдяки особливим успіхам у спорті, мистецтві та науці. Ці поправки також набудуть чинності з 1 січня 2024 року.
За даними Мін'юсту Грузії, з 1 грудня 2020 року до 12 липня 2023 року громадянство Грузії набули 11 007 осіб.
Багато уродженців Грузії або їхніх нащадків скаржаться на відмови у присвоєнні громадянства, вважаючи їх необґрунтованими. Особливо гостро проблема стоїть серед тих, хто був змушений покинути Абхазію під час війни на початку 90-х, жили в інших країнах і зараз домагаються громадянства Грузії.
Як повідомляв Укрінформ, влада Фінляндії має намір посилити умови отримання паспорта країни, аби забезпечити успішну інтеграцію нових громадян у суспільство.
Фото: RFE/RL