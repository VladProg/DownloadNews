Федеральні прокурори оприлюднили у пʼятницю деталі обвинувачень проти експрезидента США Дональда Трампа щодо неналежного поводження з таємними документами.

Як передає Укрінформ, про це повідомляє The New York Times.
В обвинувальному висновку, що займає 49-сторінок, ідеться про те, що Трамп неналежним чином поводився з секретними документами після завершення президентського терміну й перешкоджав зусиллям уряду щодо їх повернення.
Очікується, що Трамп у вівторок з'явиться у Федеральному окружному суді Маямі, де йому будуть висунуті звинувачення, зокрема, в порушенні закону про шпигунство, неправдивих заявах і змові з метою перешкоджання правосуддю.
Зазначається, що обвинувальний висновок, ухвалений великим журі в суді в Маямі, - це перший випадок висунення Трампові федеральних звинувачень.
У п'ятницю Трамп назвав обвинувачення на свою адресу «найбільшим полюванням на відьом усіх часів».
Як повідомляв Укрінформ, Трампу висунули звинувачення за сімома пунктами у справі про зберігання секретних документів.