Сполучені Штати з нетерпінням очікують на можливість ознайомитися з підготовленим Китаєм планом припинення війни в Україні.

Про це в інтерв’ю The Washington Post заявила заступник держсекретаря США Вікторія Нуланд, передає власний кореспондент Укрінформу.
“Стосовно мирного плану Китаю, то ми очікуємо побачити, що китайці покладуть на стіл. Це має статися завтра”, - сказала Нуланд.
Вона наголосила, що тимчасове перемир’я, яке вже оголошувалося раніше, не вважатиметься справжнім тривалим миром. “Аби мир був справедливим і тривалим, не може йтися про цинічне припинення вогню, що дасть росіянам змогу повернутися додому, відпочити та відновитися, як ми вже бачили. Саме тому українці самі запропонували мирний план із 10 пунктів, який зосереджується на їх повному суверенітеті й територіальній цілісності”, - зазначила дипломат.
При цьому Нуланд запевнила, що привітає Китай, якщо йому дійсно вдасться припинити війну. “Якщо Сі Цзіньпін зможе вивести путіна та його армію з України, думаю, ми всі аплодуватимемо йому та вручимо нагороду”, - зауважила заступник держсекретаря.
Як повідомляв Укрінформ, 19 лютого Дмитро Кулеба зустрівся з топдипломатом Китаю Ван Ї на полях Мюнхенської безпекової конференції. Ван Ї заявив, що Китай підтримує територіальну цілісність України і виступає за мирні переговори для розв’язання “конфлікту” між Києвом і москвою. За його словами, з наближенням річниці війни Китай “оприлюднить документ з позицією щодо українського питання”.
Фото: Kevin Dietsch/Getty Images