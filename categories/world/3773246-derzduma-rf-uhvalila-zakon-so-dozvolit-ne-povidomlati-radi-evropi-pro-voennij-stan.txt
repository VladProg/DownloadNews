Держдума Росії ухвалила у третьому, остаточному читанні закон, запропонований президентом РФ, який скасовує необхідність повідомляти генерального секретаря Ради Європи про запровадження або припинення в країні військового чи надзвичайного стану.

Про це повідомляє Укрінформ із посиланням на сайт Держдуми.
Поправки внесли до федеральних конституційних законів про військове та надзвичайне положення на пропозицію президента РФ Володимира Путіна. Ухвалений документ виключає із цих законів норми про інформування Ради Європи. Тепер поправки має схвалити Рада Федерації та підписати сам Путін.
Згідно з чинними нормами Росія під час запровадження військового або надзвичайного стану в країні повинна повідомляти генеральних секретарів ООН та Ради Європи про відступ від своїх зобов'язань за міжнародними договорами щодо обмеження прав і свобод росіян. Це зобов'язання відповідало вимогам Конвенції про захист прав людини та основних свобод.
У пояснювальній записці до закону пропозиція Путіна скасувати ці норми пояснюється тим, що з березня 2022 року дію Конвенції щодо Росії припинено.
У лютому 2022 року Рада Європи засудила визнання Росією "незалежності" квазіутворень «ДНР» і «ЛНР», а також повномасштабне вторгнення до України. Комітет міністрів Ради Європи призупинив представництво Росії в організації, позбавивши її права на участь у роботі самого комітету, Парламентської Асамблеї та інших органів Ради. У відповідь Росії вийшла з Ради Європи та припинила дію її міжнародних договорів щодо себе.