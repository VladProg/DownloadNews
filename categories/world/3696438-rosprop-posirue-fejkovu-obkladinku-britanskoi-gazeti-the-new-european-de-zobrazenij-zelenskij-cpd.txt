російські телеграм-канали поширюють фейкову обкладинку нібито британської щотижневої газети The New European, де Президент України Володимир Зеленський постає в образі корисливої особи, готової на все заради грошей.

Про це Центр протидії дезінформації при Раді національної безпеки і оборони України повідомив у Телеграмі, передає Укрінформ.
На згаданій "обкладинці" Президент України зображений на колінах у Далай-лами, поруч з ними, тримаючи руки в боки, стоїть невдоволений Прем’єр-міністр Великої Британії Ріші Сунак.

Як зауважили у ЦПД, згідно з офіційним сайтом газети, видання The New European з такою обкладинкою не існує. Недостовірність шпальти підтверджує також те, що останній випуск газети був №336 (квітень 13-19, 2023), а вказаний на зображенні №337 лише готують.
"Подібні фейкові обкладинки відомих західних видань мають на меті дискредитувати Україну та її Президента В.Зеленського на світовій арені. Ворог продовжує просувати наративи "непрофесійності" та "корумпованості" української влади задля розпалювання внутрішніх конфліктів серед українців та зменшення військової допомоги від союзників", — зазначили в Центрі.
Як повідомляв Укрінформ, у тимчасово окупованому Криму російська пропаганда створює нові фейки про НАТО.
Фото: Getty images