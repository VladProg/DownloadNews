Правозахисна організація Freedom House заявила, що рівень глобальної свободи знижується вже 17-й рік поспіль.

Про це йдеться у щорічному звіті про свободу у світі за 2022 рік, передає Укрінформ.
«Загарбницька війна москви призвела до нищівних порушень прав людини в Україні. Нові перевороти та інші спроби підірвати представницький уряд дестабілізували Буркіна-Фасо, Туніс, Перу та Бразилію… Боротьба за демократію може наближатися до переломного моменту. Розрив між кількістю країн, які зареєстрували загальне покращення політичних прав і громадянських свобод, і тими, де зареєстрували загальний спад у 2022 році, був найменшим за всі 17 років глобального погіршення рівня свободи», - йдеться у звіті.
За даними організації, 84 зі 195 країн світу були визнані вільними у 2022 році. Загалом 34 країни продемонстрували поліпшення у сфері політичних прав і громадянських свобод, порівняно з 35 країнами, які втратили позиції, що свідчить про можливе уповільнення глобального спаду.
«Найсерйозніші невдачі для свободи та демократії були результатом війн, державних переворотів і нападів на демократичні інституції з боку неліберальних лідерів. Авторитарний режим у росії розпочав повномасштабне вторгнення в Україну, намагаючись перешкодити демократичному прогресу цієї країни, який важко виборювався», - зазначається у звіті.
Уряди та окупаційні влади використовували насильство та інші засоби, щоб знищити культуру та змінити етнічний склад населення у 21 країні та території, включаючи Україну, Ефіопію та М’янму.
«Українці за матеріальної підтримки багатьох демократій дали відсіч величезній російській армії», - вказують укладачі звіту.
За останні 17 років кількість країн і територій, які отримали 0 з 4 балів за показником свободи ЗМІ у звіті, зросла з 14 до 33. 2022-й рік приніс ще більше того ж, коли свобода ЗМІ опинилася під тиском щонайменше у 157 країнах і територіях.
Як повідомляв Укрінформ, за даними звіту Платформи Ради Європи із захисту журналістів за 2023 рік, з початком повномасштабної війни росії проти України щонайменше 12 журналістів та працівників ЗМІ загинули та 21 зазнав поранень під час виконання своїх професійних обов’язків.