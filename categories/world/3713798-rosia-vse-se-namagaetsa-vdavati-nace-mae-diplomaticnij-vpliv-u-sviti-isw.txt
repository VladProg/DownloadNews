Кремль і далі докладає зусиль, аби вдавати, що Росія підтримує значні партнерські дипломатичні відносини з іншими країнами.

Як передає Укрінформ, про це йдеться у матеріалах Інституту вивчення війни (ISW) щодо оцінки російської війни від 24 травня.
Президент Росії Володимир Путін виступив перед учасниками міжнародної зустрічі високих представників з питань безпеки в Москві 24 травня із шаблонною риторикою, звинувативши Захід у створенні глобальної нестабільності й закликавши країни Азії, Африки та Латинської Америки сформувати багатополярний світовий порядок, зазначають експерти ISW.
23 травня Путін узяв участь у євразійському економічному форумі в Москві разом із президентами Білорусі, Казахстану, Киргизстану та віцепрем'єр-міністром Вірменії.
Він також зустрівся з главою одного з регіонів Боснії і Герцеговини – Республіки Сербської – Мілорадом Додіком. Зазначається, що той демонстративно підтримав російський наратив про війну проти України, заявивши, що Росія була змушена розпочати "спеціальну воєнну операцію" і що ця війна є «зіткненням із Заходом».
Кремль, намагаючись виступати за формування антизахідної коаліції, використовував попередні міжнародні форуми та зустрічі з главами держав, аби представити Росію як країну, що має міцні міжнародні партнерські відносини.
Зокрема, наприкінці березня Путін безуспішно намагався забезпечити безмежне двостороннє партнерство з лідером Китаю Сі Цзіньпіном і долучити Пекін до геополітичного конфлікту із Заходом, як його розуміє російський президент.
Номінальна підтримка Москви з боку кількох пострадянських держав та невеликого регіону олнієї з балканських держав, – це, очевидно, не те на що розраховував Кремль, покладаючись на свої дипломатичні зусилля, вважають у ISW.