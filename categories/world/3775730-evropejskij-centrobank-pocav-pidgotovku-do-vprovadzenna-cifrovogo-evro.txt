Рада керуючих Європейського центрального банку (ЄЦБ) ухвалила рішення про перехід до наступного етапу впровадження цифрового євро – етапу підготовки.

Про це повідомляє Укрінформ з посиланням на пресреліз ЄЦБ.
Новий етап слідує за завершенням етапу дослідження, розпочатого Євросистемою у жовтні 2021 року з метою вивчення можливих моделей дизайну та розповсюдження цифрового євро.
На основі результатів цього етапу, викладених у сьогоднішньому звіті, ЄЦБ розробив дизайн цифрового євро, яке «буде широко доступним для громадян і компаній через розповсюдження контрольованими посередниками, такими як банки».
Проєкт передбачає використання цифрового євро як цифрової форми готівки, яка може використовуватись для всіх електронних платежів на всій території єврозони з високим рівнем конфіденційності. Він буде широко доступний, безкоштовний для базового використання та працюватиме як у режимі онлайн, так і офлайн.
Етап підготовки цифрового євро розпочнеться 1 листопада та, як очікується, триватиме два роки. Він включатиме доопрацювання правил та вибір постачальників, які могли б розробити платформу та інфраструктуру цифрового євро. Також будуть проведені тести та експерименти з функціонала цифрового євро та його відповідності вимогам досвіду користувача, конфіденційності, фінансової доступності та впливу на навколишнє середовище.
Через два роки ЄЦБ ухвалить рішення, чи переходити до наступного етапу випуску та впровадження цифрового євро.
У ЄЦБ наголосили, що запуск підготовчого етапу не є рішенням щодо випуску цифрового євро. Рішення про запуск буде розглянуто лише після завершення законодавчого процесу Європейським Союзом.
Як повідомляв Укрінформ, Європейська комісія пропонує запровадити електронне євро, водночас зберігши обіг готівкових монет і банкнот.