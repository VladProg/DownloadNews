Щонайменше один чоловік загинув, ще кілька людей зазнали поранень різного ступеня тяжкості внаслідок двох терактів, скоєних однією людиною в Тель-Авіві.

Про це повідомляє в п’ятницю The Jerusalem Post, передає Укрінформ.
«30-річного чоловіка було вбито, ще семеро дістали поранень унаслідок двох терактів, скоєних одним і тим же терористом у Тель-Авіві»,- зазначається у повідомленні.
Зауважується, що принаймні троє громадян отримали поранення середньої тяжкості та були доставлені до лікарні.
Відомо, що терорист їхав вздовж набережної Тель-Авіва та відкрив вогонь по мирних жителях, убивши при цьому чоловіка.
Пізніше ізраїльська поліція повідомила, що терорист намагався протаранити пішоходів у місті, однак його автомобіль перекинувся. Відомо також, що офіцер поліції застрелив терориста, коли той наблизився до машини та, за свідченнями правоохоронця, намагався дістати зброю.
Як повідомляв Укрінформ, у п’ятницю загинули дві ізраїльтянки, ще одна жінка дістала важких поранень унаслідок стрілянини по цивільному автомобілю на окупованому Західному березі Йордану.
Фото: AVSHALOM SASSONI