Комітет постійних представників ЄС на рівні послів погодила сьогодні переговорні позиції для подальшого обговорення з Європарламентом регуляторних правил щодо реагування на кризові ситуації у сфері міграції.

Як повідомляє Укрінформ, така інформація оприлюднена на сайті Європейської ради.
«Країни-члени ЄС сьогодні досягли згоди навколо фінального компоненту Спільної політики ЄС з притулку та міграції. Під час зустрічі постійних представників країни ЄС затвердили мандат на переговори щодо регуляторних правил у кризових ситуаціях, включаючи інструменталізацію міграції, та ситуації форс-мажору у сфері міграції й притулку. Ця позиція сформує основу для переговорів з Головуванням ЄС та з Європейським парламентом», - йдеться у повідомленні.
Зокрема, погоджена позиція передбачає надання країнам-членам права вживати спеціальних організаційних заходів на випадок кризи або форс-мажору в сферах міграції й притулку. Це стосується, наприклад, скорочення терміну реєстрації заявок на притулок до терміну не більше 4 тижнів, що, за задумом, може полегшити навантаження на відповідні національні органи в країнах-членах. Це ж стосується запровадження спеціального розгляду таких заявок на притулок безпосередньо під час прикордонних процедур.
Водночас країни ЄС погодилися виявляти солідарність одна з одною в таких надзвичайних обставинах. Це стосується, наприклад, можливості передання процедури розгляду заявок на притулок від країни, що знаходиться у кризовій ситуації, до інших країн ЄС, надання країнам, що переживають міграційну кризу, фінансової допомоги або інших заходів солідарності. Ці заходи мають здійснювати за погодженням з Радою ЄС та з дотриманням принципів необхідності та пропорційності, із повною повагою до фундаментальних прав відносно громадян третіх країн або осіб без громадянства.
«Сьогодні ми зробили великий крок вперед у питанні, що є критично важливим для майбутнього ЄС. Після згоди, що була досягнута сьогодні, ми отримали кращу позицію для досягнення згоди з усього Пакту притулку та міграції (під час переговорів) з Європейським парламентом до завершення поточного семестру», - зазначив з цього приводу Фернандо Гранде-Марласка Гомес (Fernando Grande-Marlaska Gómez), в.о. міністра внутрішніх справ головуючої в ЄС Іспанії.
Як повідомлялося, вперше Єврокомісія представила пропозиції щодо прийняття нового Пакту ЄС з притулку й міграції у вересні 2020 року. З того часу проєкт цього документа проходив етап інтенсивного обговорення між країнами-членами для усунення непогоджень навколо певної його частин.
Сьогодні під час виступу на пленарному засіданні Європейського парламенту у Страсбурзі віцепрезидент Єврокомісії Маргаритіс Скінас закликав депутатів прискорити роботу над Пактом ЄС з притулку й міграції, який, за його словами, має бути остаточно прийнятий до Європейських виборів до Європарламенту на початку червня 2024 року.
Фото: ЕРА