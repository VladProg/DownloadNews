В Афганістані та Пакистані унаслідок потужного землетрусу 21 березня загинули щонайменше 13 осіб.

Про це повідомляє Укрінформ із посиланням на СNN.
Зазначається, що землетрус пошкодив будинки та спровокував зсуви.
За словами речника Міністерства охорони здоров’я Афганістану Шарафата Замана Амара, у країні щонайменше чотири особи загинули та ще 70 зазнали поранень у постраждалих районах.
Влада попереджає, що кількість загиблих може зрости, коли пошуково-рятувальні групи дістануться інших постраждалих населених пунктів. За словами речника Міністерства ліквідації наслідків стихійних лих Шафіулла Рахімі, деякі райони, які постраждали від землетрусу, дуже віддалені та не мають мобільного зв’язку.
У Пакистані щонайменше дев’ятеро людей загинули, серед яких двоє дітей, унаслідок обвалення будинків та інших будівель у провінції Хайбер-Пахтунхва, повідомило провінційне управління з ліквідації наслідків стихійних лих (PDMA). Ще щонайменше 44 людини зазнали поранень у цій провінції.
Як повідомляв Укрінформ, у регіоні Гіндукуш в Афганістані у вівторок стався землетрус магнітудою 6,8. Поштовхи відчувалися у столиці Індії Нью-Делі.
Фото: Getty Images