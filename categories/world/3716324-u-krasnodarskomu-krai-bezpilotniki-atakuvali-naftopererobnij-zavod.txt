У Краснодарському краї РФ у ніч проти 30 травня безпілотники атакували два нафтопереробні заводи.

Про атаку на Афіпський нафтопереробний завод повідомив у Телеграмі глави регіону Веніамін Кондратьєв, передає Укрінформ.
«У Сіверському районі пожежа на території Афіпського НПЗ. Палає одна з установок з перегонки мазуту. Вже вдалося локалізувати спалах на площі 100 квадратних метрів», — написав губернатор.

Пізніше він повідомив, що пожежу вдалося загасити.
Телеграм-канал Baza повідомляє, що вночі атаки зазнав також Ільський нафтопереробний завод.
Внаслідок падіння безпілотника на території НПЗ стався вибух. Ніхто не постраждав, спалаху не сталося.
Пізніше Оперативний штаб Краснодарського краю підтвердив інформацію про падіння безпілотника на території Ільського НПЗ.
Раніше губернатор Бєлгородської області РФ В’ячеслав Гладков заявив про обстріл міста Шебекіно. Там нібито було пошкоджено житлові будинки.
Після початку повномасштабного вторгнення Росії в Україну регіони РФ, в тому числі Краснодарський край, регулярно атакуються безпілотниками. Наприклад, 3 травня через це спалахнув резервуар з нафтопродуктами. 4 травня дрони атакували краснодарський нафтопереробний завод. 26 травня атаки зазнав Краснодар: дрони пошкодили будинок на Морській вулиці міста.