У Росії невдалі війни завжди завершувалися внутрішнім хаосом.

Про це написала міністерка оборони Чехії Яна Чернохова у своєму Твіттері, передає Укрінформ.
«Ось ми нарешті знаємо, що в Росії називають спецоперацією. Після шістнадцяти місяців війни в Україні Росія воює з Росією. Нічого дивного. Це їхня традиція. Невдалі війни там закінчуються стратою царя, хаосом і громадянською війною під пильним оком нечисті. Вітаємо», - написала політик.
За її словами, на даний момент абсолютно неважливо, чи вдасться Пригожину переворот чи ні. «Після цієї ночі буквально всі в Росії і за її межами дізнаються, що війна в Україні програна. Бойовий дух російської армії, який і так був низький, впаде на дно, і настрій у Росії загалом стане армагедонським», - переконана Чернохова.
Те, що почалося як спроба повалити український уряд і анексувати всю Україну, зрештою вдарило назад у неймовірних масштабах, зазначила глава чеського Міноборони.
«Відкрилася остання глава цієї російської трагедії, і я сумніваюся, що це буде довга глава», - додала вона.
Своєю чергою міністр закордонних справ Чехії Ян Ліпавський вважає, що останні події в Росії дають надію на швидке звільнення українських територій, та сподівається провести одну зі своїх ближчих відпусток в українському Криму.
«Я бачу, що наближається моя літня відпустка в Криму», - зауважив він у Твіттері.
У переписку з ним вступив експосол України в ЧР, замміністра закордонних справ Євген Перебийніс, який зазначив, що «знає пару чудових місць» на півострові. На що Ліпавський відповів, що з радістю скористається порадами.
Як повідомлялося, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема і проти міністра оборони РФ Сергія Шойгу.
За його словами, Шойгу прилітав у Ростов, де особисто провів операцію по знищенню «вагнерівців», тому 25 тисяч найманців Пригожина нібито йдуть «відновлювати справедливість».