США офіційно звернулися до уряду Мексики із запитом на екстрадицію Овідіо Гузмана, сина сумнозвісного ув’язненого наркобарона “Ель Чапо”.

Як повідомляє Укрінформ, про це пише Reuters із посиланням на власні джерела.

Зазначається, що у США проти Овідіо Гузмана висунуто кримінальні обвинувачення у змові з метою контрабанди кокаїну, метамфетаміну та марихуани до Штатів. У разі екстрадиції, він постане перед американським судом.

Мексиканські силовики затримали молодшого Гузмана у січні після інтенсивної перестрілки поблизу міста Куліакан на півночі штату Сіналоа, де вже тривалий час базується досі потужна наркоімперія його батька. Арешт викликав хвилю насильства, у результаті якої загинули десятки людей.

Нагадаємо: самого “Ель Чапо”, який був главою наркокартелю Сіналоа, екстрадували до США в 2017-му році. У 2021-му Держдеп США оголосив винагороду 5 млн дол за інформацію, яка б дозволила арештувати чи засудити його сина Овідіо.