Владі рф вдалося перебудувати економіку під довготривалу війну, зокрема через обмежену дію західних санкцій.

Про це в інтерв’ю Укрінформу сказав директор Центру досліджень армії, конверсії та роззброєння Валентин Бадрак.
"росії вдалося до кінця 2022 року поставити свій ВПК на воєнні рейки. Причому фактично відбувся перезапуск усієї економіки і перебудова економіки під довготривалу війну", - зазначив Бадрак.
Одним із чинників, завдяки яким це вдалося кремлю, на його думку, є те, що західні санкції "діяли в обмеженому режимі". "І підтвердженням цього є запровадження багатьох пакетів санкцій – наприклад, ЄС уже десятий чи одинадцятий пакет санкцій запроваджує. Все це відбувалося через політику Заходу робити все поступово, крок за кроком, і дивитися – діє чи не діє", - пояснив він.
Крім того, на його думку, потрібно враховувати "потужність і масштабність роботи російських спецслужб із пошуку різноманітних альтернативних шляхів". Бадрак пояснив, що йдеться про прискорення імпортозаміщення. Зокрема, в російській військовій техніці дедалі більше комплектуючих російського виробництва з використанням частин цивільної техніки.
"З початку 2023 року наші фахівці все більше знаходять у техніці вузлів і агрегатів саме російського виробництва. Вони можуть бути низькотехнологічні, можуть бути з використанням деталей з цивільної різноманітної техніки, але так чи інакше – збільшилась кількість імпортозаміщених вузлів", - сказав експерт.
За його словами, другий шлях – це пошук комплектуючих у партнерів. "Партнери у росії є різні, наприклад, такі як Китай, який дозволяє отримувати якісь комплектуючі, мікроелектроніку тощо. Друга категорія країн – це країни, через які відбувається імпорт до росії. Наприклад, Казахстан та Вірменія закуповують мікроелектроніку і потім це потрапляє у росію. Причому це необов’язково через уряди – уряди можуть не підтримувати такі поставки в росію, але це відбувається через приватні компанії, цивільні підприємства", - розповів Бадрак.
Коментуючи можливість запобігти реекспорту до росії складових для ВПК, він заявив, що у травні G7 розгляне можливість запровадження тотальної заборони експорту до рф, що може повністю змінити режим санкцій. За його словами, тоді в росію потраплятимуть лише ліки та продовольство, а той, хто наважиться постачати іншу продукцію, стикатиметься з вторинними санкціями.


«Вторинні санкції, зокрема з боку США, є дієвими. Наприклад, Індія побоюється вторинних санкцій і тому не може погодити питання імпорту з російського ВПК систем С-400 «Тріумф» – це потужні ЗРК. Причиною є те, що Індія відмовляється розраховуватися доларами, оскільки побоюється санкцій, ну, а росію не влаштовують інші валюти... Якщо вторинні санкції запровадять не лише США, а й ЄС, приєднаються й інші країни, то вони діятимуть потужно, створюватимуть серйозну систему контролю за експортом-реекспортом», - вважає Бадрак.
Як повідомляв Укрінформу, 9 травня президентка Єврокомісії Урсула фон дер Ляєн на брифінгу в Києві заявила, що одинадцятий пакет санкцій Європейського Союзу буде складатися з додавання продуктів імпорту та посилення боротьби з обходом обмежень проти росії через імпорт до третіх країн чи тіньові структури.