Європейська комісія впродовж наступних тижнів запропонує стратегію оборонної промисловості ЄС.

Як передає кореспондент Укрінформу, про це президентка Єврокомісії Урсула фон дер Ляєн сказала журналістам перед початком неформальної зустрічі європейських лідерів, що відбувається на запрошення Іспанського головування в ЄС в Гранаді.
"Сьогодні день Європейської ради, і ми перш за все підведемо підсумки нашого стратегічного порядку денного з часів Версаля, тут в основному три теми. Перша – це безпека і оборона. Тут Комісія впродовж наступних тижнів запропонує стратегію оборонної промисловості", - сказала вона.
За словами Ляєн, другою темою саміту у Гранаді буде енергетика. "Що стосується енергетичної безпеки, то приємно бачити, як ми позбулися залежності від російського викопного палива, а також величезний стрибок вперед в інвестиціях у відновлювані джерела енергії", - заявила вона.
Третьою темою обговорення європейський лідерів буде "стійкість ланцюгів постачання".
Як повідомлялося, сьогодні у Гранаді відбувається неформальне засідання Європейської ради, під час якого європейські лідери обговорюватимуть майбутній розвиток ЄС.
Фото: ОП