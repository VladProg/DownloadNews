У Нідерландах відкрився Центр хімії та технології Організації із заборони хімічної зброї (ОЗХЗ).

Як повідомляє Укрінформ з посиланням на пресслужбу організації, церемонія відкриття відбулася за участі короля Нідерландів Віллем-Олександра, генерального директора організації Фернандо Аріаса, послів та постійних представників держав-учасниць.
“У присутності Його Величності Короля Нідерландів Віллема-Олександра відбулося урочисте відкриття нового Центру хімії та технології Організації із заборони хімічної зброї (ОЗХЗ)”, - йдеться у повідомленні.
Зазначається, що Центр зміцнюватиме можливості ОЗХЗ та її держав-членів щодо виконання Конвенції про хімічну зброю.
Відкриття цього Центру є спільними зусиллями міжнародного співтовариства щодо досягнення спільної мети - світу, вільного від хімічної зброї.
Центр площею майже 6 тис. кв. м знаходиться в невеличкому місті Ноотдорпі в 12 км від штаб-квартири в Гаазі. У ньому розташовані лабораторія ОЗХЗ, технологічний і навчальний центр, де можна проводити програми підвищення кваліфікації для персоналу ОЗХЗ, а також заходи з нарощування потенціалу для експертів із держав-членів.
Будівництво розпочалося у червні 2021 року та обійшлося у €34 млн.
Центр дозволить більш ефективно та своєчасно реагувати на нові виклики та загрози, що виникають внаслідок швидкого розвитку знань та технологій у галузі хімії. Він також забезпечує платформу для кращої координації зусиль між вченими, академічними колами, громадянським суспільством та відповідними міжнародними організаціями.
Як повідомляв Укрінформ, всі 193 країни-члени ОЗХЗ, зокрема Україна та росія, є сторонами Конвенції про хімічну зброю від 1997 року, яка передбачає зобов’язання не створювати та не застосовувати хімічну зброю.