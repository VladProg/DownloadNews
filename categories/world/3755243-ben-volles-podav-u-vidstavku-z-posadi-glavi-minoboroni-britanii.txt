Міністр оборони Великої Британії Бен Воллес подав у відставку з посади, на якій він перебував із 2019 року.

Як передає Укрінформ, про це йдеться у його листі на адресу глави британського уряду Ріші Сунака.
«Я можу заявити, що Міністерство оборони, яке я залишаю, є тепер більш сучасним, кращим у фінансовому плані і більш впевненим, ніж організація, яку я прийняв у 2019 році», – написав Воллес.
Він додав, що за останні чотири роки Збройні сили Великої Британії та їхнє керівництво показали приклад в ряді питань, серед яких – евакуація з Кабула, відповідь на COVID-19, вторгнення РФ в Україну та евакуація з Судану.
«Міністерство оборони повернулося на шлях, щоб знову стати найкращим у світі з людьми світового рівня. Велику Британію поважають у всьому світі», – зазначив він.
За даними Sky News, очікується, що вже сьогодні Сунак назве наступника Воллеса. Одним із фаворитів є Грант Шаппс, який нині працює міністром енергетики.
Як повідомляв Укрінформ, у липні міністр оборони Великої Британії Бен Воллес підтвердив, що піде з посади за наступної перестановки в британському уряді, не балотуватиметься на виборах і взагалі піде з політики.