Прокуратура Швейцарії висунула обвинувачення чотирьом співробітникам швейцарського підрозділу російського "газпромбанку" через підозру у причетності до "відмивання" мільйонів доларів з таємних статків президента рф володимира путіна.

Як передає Укрінформ з посиланням на ICIJ, про це повідомляє швейцарське видання Tages-Anzeiger.
Відповідно до даних Міжнародного консорціуму журналістів-розслідувачів, обвинувачення стосуються банківських рахунків, пов'язаних з другом дитинства путіна сергієм ролдугіним, мережа офшорних компаній якого вперше була розкрита в "Панамських документах".
"Швейцарська прокуратура висунула обвинувачення чотирьом банківським співробітникам за те, що вони, як стверджується, контролювали рахунки, через які переводилися мільйони доларів, які, як вважається, є таємними статками президента росії володимира путіна", - йдеться у матеріалі.
Швейцарський обвинувальний акт стосується генерального директора швейцарського підрозділу російського "газпромбанку" і трьох інших співробітників банку. Як стверджується, вони проігнорували "явні сигнали про те, що гроші переводилися через рахунки підставної особи російського президента".
Зазначається, що справа є новою частиною в "еволюції розуміння громадськістю величезних таємних статків путіна", який насправді "володіє величезними активами, якими керують наближені до нього особи".
Висунуте швейцарською прокуратурою обвинувачення є першим відомим кримінальним провадженням проти банкірів, пов’язаних з діяльністю, як вважається, "підставної особи путіна" – віолончеліста сергія ролдугіна, який є другом путіна з дитинства.
У рамках розслідування "Панамського архіву" 2016 року ICIJ та його партнери вперше повідомили про мережу офшорних компаній ролдугіна. Витік записів показав, що він був "залаштунковим актором у таємній мережі, якою керували соратники путіна і яка перевела щонайменше 2 млрд доларів через банки та підставні компанії".
Ці записи продемонстрували, що ролдугін значився власником офшорних фірм, які отримували десятки мільйонів банківських переказів. Одна з фірм, що належала ролдугіну, отримала таємний управлінський контроль над найбільшим у росії виробником вантажівок. Інші його компанії отримали значний пакет акцій однієї з найбільших російських рекламних компаній на телебаченні.
"Докази, що містяться у витоку "панамських документів", свідчать про те, що віолончеліст, ймовірно, діяв як публічна дійова особа мережі союзників путіна і, можливо, самого путіна – весь цей час допомагаючи переміщати величезні суми через світову банківську систему", - йдеться у матеріалі.
Незабаром після цих викриттів швейцарський фінансовий регулятор розпочав розслідування банківської діяльності ролдугіна в країні і пізніше дійшов висновку, що "російський "газпромбанк" серйозно порушив свої зобов’язання щодо належної обачності у боротьбі з відмиванням грошей".
Як зазначає Tages-Anzeiger, швейцарські чиновники вважають цю справу настільки серйозною, що подали кримінальну заяву до прокуратури Цюріха. Прокурори стверджують, що четверо співробітників "газпромбанку" не змогли встановити особу бенефіціарного власника активів з необхідним за законом рівнем ретельності. У своєму обвинувальному висновку прокуратура стверджує, що музикант ролдугін "насправді не є" справжнім власником усього багатства на рахунках, і перераховує ряд причин, чому швейцарські банкіри повинні були знати про це.
Як повідомлялося, у червні 2022 року під санкції США потрапив близький соратник і фінансовий розпорядник путіна, який зберігає його офшорні активи, музикант сергій ролдугін.
Фото: Getty images