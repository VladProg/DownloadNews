Збройні сили Ізраїлю ліквідували заступників командирів трьох батальйонів терористичного угруповання ХАМАС.

Як передає Укрінформ, про це заявив речник Армії оборони країни Даніель Хагарі, повідомляє Sky News.
Усі троє були знищені за допомогою ізраїльської служби безпеки Shin Bet, зазначив Хагарі.
"Сьогодні вночі Армія оборони Ізраїлю під керівництвом розвідки Shin Bet знищила бойовиків терористичної організації ХАМАС", — сказав він.
Хагарі заявив, що серед убитих заступник командира батальйону “Нузірат” Абдель Рахман, заступник командира батальйону “Шаті” Халіл Махджаз та заступник командира батальйону “Шейх Радван” Халіл Тетарі.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.