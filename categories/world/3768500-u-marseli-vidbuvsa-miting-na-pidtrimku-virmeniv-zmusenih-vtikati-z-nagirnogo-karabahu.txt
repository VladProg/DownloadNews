Понад тисячу демонстрантів, за даними поліції, і близько п'яти тисяч, за даними організаторів, зібрались у Марселі в неділю, щоб підтримати вірменів, які змушені втікати з Нагірного Карабаху.

Про це передає Укрінформ із посиланням на Le Figaro.
"Ми тут, щоб засудити мовчання міжнародної спільноти", - сказав Жюльєн Арунян, президент Координаційної ради вірменських асоціацій Франції на півдні країни. На мітингу був також присутній мер Марселя, який закликав Францію "заблокувати активи" президента Азербайджану Ільхама Алієва.
Учасники цієї демонстрації засудили "етнічні чистки", проведені Азербайджаном у регіоні, з якого за кілька днів утекло майже все вірменське населення. Подібні мітинги мали відбутися в кількох інших французьких та європейських містах, у тому числі в Брюсселі, де розташовані штаб-квартири інституцій ЄС. У Марселі проживає велика етнічна вірменська громада, яка, за загальними оцінками, налічує близько 80 000 осіб.
У статті, опублікованій у неділю на сайті Le Monde, мери великих французьких міст та депутати закликають "Францію і Європейський Союз (вжити) рішучих заходів для захисту населення і мирного процесу" та погрожують економічними санкціями президенту Азербайджану. Серед підписантів, зокрема, мери Парижа, Марселя, Ліона, Ніцци та Страсбурга.
Як повідомлялося, Вірменія подала до Міжнародного суду ООН позов проти Азербайджану щодо порушення Конвенції про ліквідацію всіх форм расової дискримінації, звинувачуючи в утиску прав вірменів у Нагірному Карабаху.
З Нагірного Карабаху до Вірменії станом на 30 вересня виїхали вже понад 100 тисяч людей.
Фото: lamarseillaise.fr