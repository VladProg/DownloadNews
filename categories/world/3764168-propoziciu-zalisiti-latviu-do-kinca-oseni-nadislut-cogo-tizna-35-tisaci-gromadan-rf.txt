Латвійське Управління у справах громадянства та міграції (PMLP) цього тижня направить повідомлення про закінчення терміну дії посвідки на проживання тим громадянам Росії, які не подали документи на отримання статусу постійного жителя в ЄС.

Як передає Укрінформ, про це із посиланням на PMLP повідомляє мовник LSM.
У відомстві заявили, що до 1 вересня цього року відповідні документи не подали 3541 особа. «Таким чином, ці особи мають залишити територію Латвійської Республіки до 30 листопада 2023 року», - сказали в PMLP.
У випадку, якщо зазначені громадяни РФ все ж таки хочуть продовжити своє перебування в Латвії та підпадають під дію закону "Про статус постійного жителя ЄС у ЛР", PMLP готове прийняти та розглянути відповідні заяви.
Необхідні документи для оформлення постійної посвідки на проживання необхідно подати до управління не пізніше 31 грудня 2023 року.
Також повідомляється, що раніше на тест з латиської мови зареєструвалося 13 147 громадян Росії в Латвії, з них перевірку прийшла 11 301 особа. З першого разу пройти тест спромоглися 39%. Після цього понад 6500 осіб подали заявку на повторне тестування.
Як повідомлялося, минулого тижня Сейм Латвії затвердив поправки до Імміграційного закону, які дають громадянам Росії, що ще не склали іспит з латиської мови, два роки відстрочки. Такі громадяни РФ - колишні негромадяни або громадяни Латвії - зможуть отримати тимчасовий дозвіл на проживання строком на два роки, за які вони все одно повинні скласти іспит.
Протягом цих двох років за такими громадянами РФ зберігатимуться права на отримання соціальних гарантій — такі ж як і у власників посвідки на постійне проживання. Як і раніше, від іспиту звільнятимуть лише громадяни РФ, які досягли 75 років.
Фото: 4. studija