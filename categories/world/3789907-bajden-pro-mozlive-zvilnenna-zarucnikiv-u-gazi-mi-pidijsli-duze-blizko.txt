Президент США Джо Байден очікує швидкого звільнення частини заручників, утримуваних ХАМАС у секторі Гази, заявивши, що наразі "все виглядає добре".

Про це він сказав у вівторок в Білому домі, передає власний кореспондент Укрінформу.
«Ми зараз підійшли дуже близько», - зауважив президент США.
Він висловив переконання, що наразі є можливість повернути деяких заручників додому дуже скоро.
«Але я не хочу вдаватися в деталі цих речей, бо нічого не зроблено, поки ще залишається зробити», - продовжив глава Білого дому.
Байден також пообіцяв повідомити більше деталей, коли з’явиться така можливість. «Але наразі все виглядає добре», – підсумував президент США.
Він уточнив, що американська сторона працює, в тому числі на місцях, над поверненням заручників. Він також зазначив, що особисто говорив про це з прем’єр-міністром Ізраїлю Беньяміном Нетаньяху, а також з еміром Катару.
Своєю чергою The Jerusalem post повідомляє, що існує велика ймовірність того, що Ізраїль і ХАМАС остаточно узгодять в найближчі години деталі угоди про звільнення заручників.
Ця угода передбачає звільнення приблизно 50 ізраїльських дітей та їхніх матерів в обмін на чотириденне припинення вогню. Обмін відбудеться у форматі 3:1 - по три палестинських в'язні на кожного заручника. Очікується також, що серед звільнених буде 3-річна американська дівчинка, батьки якої були вбиті Хамасом 7 жовтня. Інші заручники, яких планується звільнити, є представниками різних національностей. Поки що невідомо, скільки з них буде звільнено.
За умовами угоди, ХАМАС зобов'язався знайти решту дітей і матерів. Натомість Ізраїль погодився звільнити жінок і неповнолітніх, які брали участь в актах терору.
Представники ХАМАСу були "близькі до досягнення угоди про перемир'я" з Ізраїлем, таку відповідь передало угрупування катарським посередникам, заявив лідер бойовиків Ісмаїл Ханія в заяві, надісланій агентству Reuters.
"Ми досягаємо прогресу. Я не думаю, що варто говорити занадто багато, навіть в цей момент, але я сподіваюся, що скоро будуть хороші новини", - заявив прем'єр-міністр Біньямін Нетаньяху.
У вівторок ввечері Нетаньяху має скликати військовий кабінет, щоб затвердити угоду.
Крім того, очікується, що обидві сторони підтвердять надання палива і грошової допомоги в секторі Гази.
Джерело, поінформоване про переговори, повідомило Reuters, що довгоочікувана угода, яка означатиме перше перемир'я у війні і перше масове звільнення утримуваних обома сторонами заручників, перебуває на "завершальній стадії" і "близька, як ніколи раніше".
У разі досягнення тимчасового перемир'я ЦАХАЛ припинить польоти розвідувальних безпілотників над Газою протягом шести годин щодня.
Як повідомлялося, під час атаки 7 жовтня на Ізраїль бойовики ХАМАС захопили близько 240 заручників, у тому числі жінок, дітей, літніх осіб, людей у важкому стані здоров’я. Після інтенсивних переговорів за участі Єгипту, Катару, США й Ізраїлю ХАМАС звільнив чотирьох заручників. Тіла ще кількох колишніх полонених ізраїльські військові знайшли на території Гази.
Фото: ОП