Компанія DP Eurasia NV у понеділок повідомила, що не змогла продати свій російський підрозділ, і її "дочка" в РФ готується подати заяву про банкрутство.

Як передає Укрінформ, про це повідомляє Bloomberg.
Зазначається, що процес банкрутства завершує спробу компанії продати свій бізнес у Росії.
При цьому компанія заявила, що нині «занадто рано оцінювати фінансовий вплив від потенційної неплатоспроможності DP Russia».
У DP Eurasia NV зазначили, що зовнішній борг DP Russia у розмірі 520 млн рублів, або 4,3 млн фунтів стерлінгів, був погашений її турецькою дочірньою компанією коштом наявних грошових ресурсів.
У грудні компанія заявила, що розглядає «доцільність своєї присутності в Росії через вплив санкцій, запроваджених після вторгнення Росії в Україну на початку 2022 року».
За даними Reuters, DP Russia, третя за розміром компанія з доставки піци в Росії, управляла близько 142 закладами в країні.
DP Eurasia NV – компанія зі штаб-квартирою в Нідерландах, працює як франчайзі Dominoʼs Pizza в Туреччині, Росії, Азербайджані та Грузії.
Фото: Andrey Rudakov/Bloomberg