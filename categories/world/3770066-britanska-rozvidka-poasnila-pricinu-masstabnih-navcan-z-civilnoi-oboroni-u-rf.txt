Останніми днями Росія проводить навчання з цивільної оборони на більшій території країни, спираючись на сценарій масштабного міжнародного збройного конфлікту.

Про це в Х (колишній Твіттер) повідомило Міністерство оборони Британії із посиланням на дані розвідки, передає Укрінформ.
Такі навчання проводяться щорічно, починаючи із 2012 року, і приурочені до Дня цивільної оборони Росії, який припадає на 4 жовтня. За твердженням Міноборони Британії, цьогорічні навчання навряд чи будуть кардинально змінені або розширені.
«Протягом багатьох поколінь СРСР, а потім Росія приділяли увагу внутрішнім підготовкам до великого конфлікту. Однак, навіть з огляду на триваючу війну в Україні, малоймовірно, що Росія суттєво змінила свою позицію національної готовності впродовж останніх місяців», – йдеться у повідомленні.
Як повідомляв Укрінформ, у попередньому зведенні британська розвідка повідомила, що російська протиповітряна оборона могла збити власний найсучасніший винищувач Су-35С у районі тимчасово окупованого Токмака в Запорізькій області.