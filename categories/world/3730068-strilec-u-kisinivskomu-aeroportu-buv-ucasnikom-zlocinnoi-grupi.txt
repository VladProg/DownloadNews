Генпрокуратура Таджикистану повідомила, що чоловік, який 30 червня вбив у Кишинівському аеропорту двох людей, є учасником організованої злочинної групи.

Про це повідомляє NewsMaker, передає Укрінформ.
Як повідомили у прокуратурі, громадянин Таджикистану Рустам Ашуров утік до Молдови після того, як проти нього порушили справу за викрадення першого заступника голови одного з банків Душанбе 23 червня.
«Під час слідства встановлено, що одним із учасників організованої злочинної групи є Ашуров Рустам Карімович, громадянин Республіки Таджикистан, 25 березня 1980 року народження, житель міста Душанбе, який після скоєння цього злочину втік до Молдови через Турецьку Республіку з метою надалі сховатися в країнах Європейського Союзу», - розповіли у прокуратурі Таджикистану.
Як повідомлялося, 30 червня 43-річний громадянин Таджикистану, якого не впустили до Молдови, відкрив вогонь в аеропорту Кишинева, вихопивши пістолет у службовця прикордонної поліції. Загинули службовець прикордонної поліції та інспектор служби безпеки аеропорту, ще одна особа зазнала поранення.
Стрільця під час затримання поранили, він перебуває у лікарні під охороною.
Фото: NewsMaker