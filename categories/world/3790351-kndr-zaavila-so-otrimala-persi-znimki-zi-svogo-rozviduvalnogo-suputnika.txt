Північна Корея заявила, що отримала перші космічні знімки зі свого щойно виведеного на навколоземну орбіту військового розвідувального супутника «Малліган-1» (Malligyong-1).

Про це з посиланням на північнокорейське державне інформагентство KCNA повідомляє Yonhap, передає Укрінформ.
У Пхеньяні стверджують, що на фото, які надійшли від космічного апарата о 9:21, зображені авіабаза Андерсен і гавані Апра на території американського острова Гуам, де розташована одна з найбільших військових баз ВМС США.

Космічні знімки вже представили лідеру Північної Кореї Кім Чен Ину, який після їх огляду заявив про необхідність запуску більшої кількості розвідувальних супутників, аби забезпечити армію КНДР достатньою кількістю інформації про противника в режимі реального часу для посилення її оперативних позицій.
Кім назвав запуск супутника великою подією і зазначив, що північнокорейські військові тепер мають «очі», які дивляться на дуже велику відстань, і сильний «кулак», що б’є на дуже велику відстань, вочевидь, маючи на увазі супутник-шпигун і міжконтинентальні балістичні ракети великої дальності.
У повідомленні KCNA йдеться, що офіційно супутник розпочне свою місію 1 грудня після завершення його налаштування, що може тривати до 10 днів.
Як повідомляв Укрінформ, Північна Корея заявила, що пізно ввечері у вівторок успішно вивела на навколоземну орбіту супутник-шпигун і планує найближчим часом запустити ще кілька таких космічних апаратів, аби забезпечити свої розвідувальні можливості.