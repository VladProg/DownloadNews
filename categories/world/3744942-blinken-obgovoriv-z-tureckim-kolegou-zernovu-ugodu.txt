Державний секретар США Ентоні Блінкен провів переговори з міністром закордонних справ Туреччини Хаканом Фіданом, під час яких відзначив нагальну потребу розв'язати проблему негуманного використання Кремлем продовольства як зброї у війні.

Як передає Укрінформ, про це повідомляється на сайті Держдепу.
Як зазначається, під час розмови з турецьким колегою, Блінкен подякував Туреччині за її лідерство у Чорноморській зерновій ініціативі та наголосив на нагальній потребі протидіяти негуманному використанню Москвою продовольства як зброї війни.
"Державний секретар подякував Туреччині за її лідерство у Чорноморській зерновій ініціативі та відзначив нагальну потребу розв'язати проблему негуманного використання Кремлем продовольства як зброї у війні", - йдеться у повідомленні.
Окрім того, Блінкен у розмові з Хаканом Фіданом "підкреслив важливість мирних переговорів між Вірменією та Азербайджаном".
Також Держсекретар також подякував Туреччині за зобов'язання передати протокол про вступ Швеції до НАТО до турецького парламенту для подальшої його ратифікації.
Як повідомляв Укрінформ, секретар РНБО Олексій Данілов заявив, що багато країн зацікавлені в тому, щоб "зерновий коридор" працював, але завданням Москви є створення штучного голоду у світі, який спричинить продовольчу міграцію до Європи.
Чорноморська зернова угода була укладена у липні 2022 року. Задля цього були підписані два документи: за участю ООН, Туреччини та України й окремо – ООН, Туреччини та РФ.
Дія угоди декілька разів продовжувалась. 17 липня Москва заявила про вихід з Зернової угоди.
Фото: Andrew Harrer/Bloomberg