Міністерство закордонних справ Китаю не заперечує слів посла КНР у Євросоюзі Фу Цуна про те, що Пекін може підтримати цілі України з відновлення своєї територіальної цілісності у кордонах 1991 року, включно з окупованим Росією Кримом.

Як передає власний кореспондент Укрінформу, такого висновку можна дійти з коментаря під час брифінгу речниці МЗС КНР Мао Нін.
Відповідаючи на запитання, чи відображають слова посла Фу позицію китайського уряду, Мао сказала: «Позиція Китаю щодо української кризи є послідовною і чіткою. Ми вважаємо, що всі сторони повинні працювати над створенням сприятливих умов для політичного врегулювання кризи шляхом діалогу та переговорів».
При цьому дипломат не заперечила й не поставила під сумнів слова посла про ймовірність підтримки Китаєм цілей України з відновлення суверенітету в межах міжнародно визнаних кордонів 1991 року.
Китай, як відомо, офіційно не визнає анексії Росією ні Криму в 2014 році, ні тимчасово окупованих у 2022 році російськими військами територій України.
Як повідомляв Укрінформ, посол КНР у Євросоюзі Фу Цун припустив, що Пекін може підтримати цілі України щодо відновлення своєї територіальної цілісності у кордонах 1991 року, включно з окупованим Росією Кримом.
Зокрема, в інтерв’ю Al Jazeera, коли посла запитали про підтримку цілей Києва, що включають повернення українських регіонів, які зараз окуповані Росією, високопоставлений китайський дипломат сказав: «Я не розумію, чому б і ні».