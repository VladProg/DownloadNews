На заході Греції, в регіоні Еліда, сьогодні спалахнула нова потужна лісова пожежа, у зв'язку з чим мешканцям чотирьох сіл наказали евакуюватися.

Як передає Укрінформ, про це повідомляє Ekathimerini.
"Мешканцям чотирьох сіл у регіоні Еліда, що на заході Греції, у суботу було сказано евакуюватись у повідомленні, надісланому за екстреним номером 112, через лісову пожежу в сусідньому районі, що спалахнула раніше того ж дня", - йдеться у повідомленні.
Повідомлення закликає мешканців селищ Палеоварвасаїна, Карутес, Стрефі та Сміла під час евакуації рухатися в бік Стародавньої Олімпії.
Як повідомлялося, Греція через посуху та аномально високі температури потерпає від лісових пожеж. У певних регіонах, зокрема на острові Родос, виникла катастрофічна ситуація, яка призвела до евакуації місцевого населення та туристів із зони лиха.
Країни ЄС направили команди пожежників та спеціалізовану техніку для боротьби з лісовими пожежами у Греції та Тунісі після звернення обох країн про допомогу за Механізмом ЄС із цивільного захисту.
Фото з сайту AMNA