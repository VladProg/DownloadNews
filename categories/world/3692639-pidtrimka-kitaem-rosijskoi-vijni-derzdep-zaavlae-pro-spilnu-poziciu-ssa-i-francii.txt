Сполучені Штати разом із Францією поділяють стурбованість щодо позиції Китаю, яка містить виклик для міжнародного порядку, в тому числі, через забезпечення певної підтримки політики російської федерації.

Про це сказав у четвер під час брифінгу в Вашингтоні заступник речника Держдепартаменту США Ведант Пател, передає власний кореспондент Укрінформу.
«Сполучені Штати і Франція поділяють стурбованість щодо виклику, який являє КНР для міжнародного порядку, заснованого на правилах – у тому числі шляхом послідовної підтримки Пекіном війни рф проти України», - зауважив представник Держдепу.
Таким чином він прокоментував попередні результати переговорів Макрона і Сі в Пекіні.
Пател нагадав, що президент США Джо Байден розмовляв зі своїм французьким колегою 4 квітня, напередодні його поїздки до КНР. При цьому, Байден і Макрон «підтвердили непохитну підтримку України».
Як повідомляв Укрінформ, голова КНР Сі Цзіньпін під час переговорів із президентом Франції Еммануелем Макроном висловив готовність співпрацювати з Францією для припинення розв'язаної рф війни проти України шляхом переговорів. Однак Сі не уточнив, чи готовий Китай змінити свою позицію у цьому питанні.