Індія у відповідь висилає канадського дипломата через загострення суперечки щодо вбивства одного із провідників руху за незалежність сінгхів Хардіпа Сінгха Ніджара на території Канади.

Про це заявили в МЗС Індії, передає Укрінформ із посиланням на Sky News.
Зазначається, що канадський дипломат має залишити Індію протягом п’яти днів.
Уряд Індії також розкритикував Оттаву за вислання одного зі своїх дипломатів і відкинув звинувачення в причетності до вбивства активіста в Канаді раніше цього року, назвавши їх «абсурдними».
«Це рішення відображає дедалі сильнішу стурбованість уряду Індії втручанням канадських дипломатів у наші внутрішні справи та їхньою причетністю до антиіндійської діяльності», — йдеться в заяві.
Як повідомляв Укрінформ, напередодні Канада оголосила персоною нон грата високопоставленого індійського дипломата через можливе вбивство на канадській території агентами Індії одного із провідників руху за незалежність сінгхів. Йдеться про керівника канадського Крила дослідження й аналізу - іноземної розвідувальної служби Індії.
Канадця Хардіпа Сінгха Ніджара вбили 18 червня цього року поблизу храму у передмісті Ванкувера. Він був одним із канадських лідерів руху за незалежність сінгхів, які проживають в Індії. Водночас індійський уряд вважав його терористом та звинувачував у очолюванні сепаратистського угруповання.
Прем’єр-міністр Канади Джастін Трюдо заявив, що служи безпеки розслідують «правдоподібні підозри» стосовно можливого зв’язку між агентами уряду Індії та вбивством громадянина Канади Хардіпа Сінгха Ніджара.
Фото: Ben Nelms/CBC