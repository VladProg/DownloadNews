Неспроможність захистити зовнішні кордони ЄС ставить під загрозу відкритість його внутрішніх кордонів.

Про це заявила міністр внутрішніх справ ФРН Ненсі Фезер після засідання профільного комітету Бундестагу в середу, передає кореспондент Укрінформу.
«Якщо нам не вдасться краще захищати зовнішні кордони (ЄС - ред.), тоді відкриті кордони всередині ЄС, Шенген будуть під загрозою», - сказала міністр.
Вона підкреслила важливість обов’язкового контролю на зовнішніх кордонах ЄС, реєстрації біженців у місті перетину такого кордону та екстрадиції безпосередньо з цих місць тих осіб, які не мають перспектив на отримання статусу.
Фезер наполягає на європейському рішенні. Зокрема, щодо солідарного розподілу біженців.
Тим часом, з метою боротьби з контрабандистами людьми на даному етапі Німеччина встановить мобільні пункти перепуску на кордонах з Чехією і Польщею.
«Ми обов’язково повинні поставити заслін жахливій діяльності контрабандистів, які піддають ризику людські життя з максимальною вигодою для себе», - заявила глава МВС, і додала, що має на меті, окрім іншого, рятувати життя жертв контрабандистів.
Вона оголосила, що від цього моменту федеральна поліція проводитиме гнучкий додатковий контроль на шляхах, які зазвичай використовують контрабандисти людьми на кордонах між Німеччиною і Чехію і Польщею, постійно змінюючи пункти вибіркових перевірок. Політик додала, що ці заходи доповнять ті, які вже вживалися останніми місяцями в співпраці з чеськими та польськими колегами. Фезер запевнила, що для звичайних людей, для бізнесу, це не повинно створювати великих проблем.
У четвер глави МВС ЄС радитимуться в Брюсселі стосовно політики щодо біженців.
Міграційний пакт розглядається в ЄС з 2020 року, але до цього часу без великого успіху. Польща та Угорщина зовсім відмовляються від «солідарного» прийняття біженців, Чехія і Нідерланди мають свої зауваження, останнім часом з Брюсселю лунають звинувачення на адресу власне Берліну в блокуванні проєкту.