Унаслідок катастрофи човна з біженцями в Андаманському морі поблизу узбережжя М'янми загинули щонайменше 23 особи.

Як передає Укрінформ, про це повідомляє BBC.
Зазначається, що серед загиблих - 13 жінок і 10 чоловіків. Ще тридцять людей вважаються зниклими безвісти. Усі вони - мусульмани рохінджа.
За свідченнями восьми осіб, яких удалося врятувати, усі вони намагалися дістатися човном Малайзії.
Щороку тисячі рохінджа вирушають у небезпечну морську подорож до Малайзії чи Індонезії, інформує BBC. Вони рятуються від переслідувань, яких зазнають у М’янмі та переповнених таборів для біженців у Бангладеш.
Мусульмани рохінджа є етнічною меншиною в переважно буддистській М'янмі. Багато з них втекли до Бангладеш 2017 року, рятуючись від геноциду, який учинили військові М’янми.
Як повідомляв Укрінформ, у Бангладеш щонайменше восьмеро людей загинули унаслідок зіткнення пасажирського човна з баржею, навантаженою піском.
Фото Ілюстративне: АА