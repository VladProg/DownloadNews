У Парижі третій день поспіль вирують масові протести через наміри уряду запровадити реформу пенсійної системи у країні.

Як повідомляє кореспондент Укрінформу, про це пише Reuters.



“Між поліцією Парижа та протестувальниками третю ніч тривають сутички й тисячі людей по всій країні виходять на вулиці на тлі зростання невдоволення підвищенням урядом пенсійного віку без голосування у парламенті”, - йдеться у матеріалі.

Зазначається, що паризькі правоохоронці застосували проти мітингарів, які підпалили сміттєві баки, сльозогінний газ. У ніч проти неділі було затримано 81 протестувальника, а у п’ятницю - 61.

Окрім Парижа, масові протести відбулися також у Нанті, Марселі, та Комп’єні. У Бордо поліція теж застосувала сльозогінний газ проти мітингарів, які влаштували підпал.
“Широка коаліція профспілок Франції пообіцяла продовжувати мобілізацію, домагаючись скасування реформи. Загальнонаціональний страйк заплановано на четвер”, - повідомляє Reuters.

Нагадаємо: пропонована французька реформа передбачає підвищення пенсійного віку з 62 до 64 років. В уряді переконують, що це - вимушений крок, необхідний для стабільної роботи системи соціального забезпечення країни.