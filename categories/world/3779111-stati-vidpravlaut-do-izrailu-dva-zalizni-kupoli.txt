Зусилля США на Близькому Сході зосереджені на підтримці оборонних потреб Ізраїлю, стримуванні інших сторін, які прагнуть використати війну ХАМАС проти Ізраїлю для ескалації конфлікту, та забезпеченні захисту американських військ, що несуть службу в регіоні.

Як передає Укрінформ, про це заявив журналістам у четвер речник Пентагону Патрік Райдер.
За його словами, у процесі розгортання в зоні операцій Центрального командування США перебувають близько 900 американських військовослужбовців.
Серед підрозділів, що займають позиції в регіоні, - батарея висотної протиповітряної оборони з Форт-Блісса (штат Техас), батареї Patriot з Форт-Сілла (Оклахома), батареї Patriot і Avenger з Форт-Ліберті (Північна Кароліна) і пов'язані з ними штабні елементи ППО.
«Я не говоритиму про конкретні місця дислокації цих сил, але можу підтвердити, що вони не направляються до Ізраїлю», - підкреслив Райдер. Ці підрозділи, пояснив він, призначені для підтримки регіональних зусиль зі стримування й подальшого посилення захисту збройних сил США.


За словами Райдера, міністр оборони Ллойд Остін під час телефонної розмови з міністром оборони Ізраїлю Йоавом Ґаллантом наголосив на важливості забезпечення доставки гуманітарної допомоги в Газу й повторив заклики США до Ізраїлю забезпечити захист цивільного населення.
Речник Пентагону також підтвердив, що Штати відправляють до Ізраїлю дві системи «Залізний купол» для посилення ППО й захисту громадян від ракетних обстрілів.
Як повідомляв Укрінформ, раніше речник Армії оборони Ізраїлю Даніель Хагарі заявив, що ізраїльська армія продовжить обмежені наземні рейди у секторі Гази після того, як минулої ночі піхота та танки кілька годин атакували позиції ХАМАС.
Фото: GettyImages