Посольство США в Туреччині закрило для відвідувачів своє консульство в Адані та попередило про проведення великих демонстрацій по всій Туреччині наступні кілька тижнів.

Про це повідомляє Укрінформ з посиланням на повідомлення на сайті посольства США в Туреччині.
“Консульство США в Адані залишатиметься закритим для відвідування до подальшого повідомлення. Громадяни США можуть перенести свої зустрічі в посольстві США в Анкарі”, - йдеться у повідомленні.
Також зазначається, що наступні кілька тижнів по всій Туреччині очікується проведення великих демонстрацій, пов'язаних з подіями в Ізраїлі та Газі.
“Будь-які зібрання, навіть ті, що мають на меті бути мирними, можуть перерости в насильство. Акції протесту можуть призвести до посилення присутності поліції, перекриття доріг і перебоїв у русі”, - попередило посольство.
З приводу цього урядовий персонал США в Туреччині отримав інструкцію звести до мінімуму пересування та уникати поїздок до консульського округу Адана на південному сході Туреччини.
“Уникайте районів навколо протестів і демонстрацій. Уникайте скупчення людей. Не привертайте до себе увагу. Будьте в курсі свого оточення. Слідкуйте за оновленнями в місцевих ЗМІ. Ознайомтеся з альтернативними маршрутами до звичних пунктів призначення та потурбуйтеся про уникнення перебоїв у пересуванні”, - радять в посольстві.
Як повідомляв Укрінформ, по всій Туреччині пройшли протести проти нападу Ізраїлю на лікарню Аль-Ахлі в Газі. В Анкарі протестували під посольством Ізраїлю, в Стамбулі - біля генконсульства.