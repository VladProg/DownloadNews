Президент росії володимир путін у вівторок підписав закон про "призупинення" участі москви у Договорі про скорочення стратегічних наступальних озброєнь зі США.

Про це повідомляє Укрінформ із посиланням на портал правової інформації рф.
«Призупинити дію Договору між Російською Федерацією і Сполученими Штатами із заходів щодо подальшого скорочення й обмеження стратегічних наступальних озброєнь, підписаного в місті Празі 8 квітня 2010 року», – йдеться в документі.


Цей договір, який також називають СНО-3 або New START, не містить положень про "призупинення" його дії, там є лише пункт про можливий вихід з документа однієї зі сторін, якщо вона "вирішить, що надзвичайні події, пов’язані з предметом договору, ускладнили реалізацію її переважаючих інтересів". Донедавна американська сторона вважала, що рішення москви не набуло чинності, оскільки свої зобов'язання за договором вона здебільшого продовжувала виконувати.
Як повідомлялося, після відповідної заяви російського президента парламент росії на засіданні 22 лютого проголосував за закон, що припиняє участь рф у Договорі про стратегічні наступальні озброєння.
Генсек НАТО Єнс Столтенберг закликав росію переглянути рішення про призупинення участі у договорі про СНО. Президент США Джо Байден назвав його "великою помилкою".