У Росії кількість відеокамер, підключених до системи розпізнавання облич, перевищила пів мільйона. Найбільше їх у Москві, там стеження стало майже тотальним.

Як передає Укрінформ, про це повідомляє The Moscow Times після аналізу даних офіційних порталів органів влади РФ.
«Кількість відеокамер по всій Росії, підключених до системи розпізнавання облич, досягла 508 тисяч, випливає з даних офіційних порталів влади та МНС», - йдеться у повідомленні.
Згідно з цими ж даними, систему стеження за громадянами впроваджено вже в 62 регіонах країни. Ще два роки тому, у 2021-му, система розпізнавання облич використовувалася і тестувалася приблизно в п'яти регіонах РФ. Таким чином, за три роки кількість суб'єктів, які впровадили системи стеження, зросла у 12 разів.
Найбільша кількість камер із системою розпізнавання облич є в Москві - там розміщено 216 тисяч таких пристроїв. Відеостеження у російській столиці стало майже тотальним: воно покриває 90% житлового сектору та 74% громадських місць.
Як зазначали правозахисники, російська влада все частіше використовує систему розпізнавання облич для контролю над опозиціонерами та придушення громадянської активності. Так, протягом минулого року за допомогою відеокамер у московському метро було затримано сотні активістів, громадян, які брали участь у різний час у протестних мітингах, блогерів та незалежних журналістів. Їхні фотографії в системі розпізнавання явно були марковані особливим чином. Також влада активно використовувала систему для затримання громадян, які ухилялися від мобілізації, і військових, які залишили місце служби.
Як повідомляв Укрінформ, після запуску в Киргизстані з початку червня системи розпізнавання облич людей, які перебувають у розшуку в країнах СНД, за два тижні було встановлено 57 осіб, чотирьох затримали. Троє з них були російськими активістами, розшукуваними владою РФ.