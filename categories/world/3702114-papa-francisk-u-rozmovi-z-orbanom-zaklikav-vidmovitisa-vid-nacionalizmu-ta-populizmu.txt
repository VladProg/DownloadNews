Папа Франциск під час поїздки до Угорщини попередив про небезпеку зростання націоналізму та заявив уряду прем'єр-міністра Віктора Орбана, що прийом мігрантів буде вірною ознакою християнства.

Як передає Укрінформ, про це повідомляє агенція Reuters.
Зазначається, що під час промови перед керівниками уряду, зокрема прем'єр-міністром Угорщини Віктором Орбаном, який мав низку сварок з органами ЄС, Папа Франциск також закликав відмовитися від популізму та суто націоналістичних інтересів.
Понтифік закликав до повернення до «Європейської душі», яку бачили ті, хто заклав основу сучасної Європи після Другої світової війни, сказавши, що держави повинні «дивитися за межі національних кордонів».
Виступаючи в день, коли москва завдала перших широкомасштабних ракетних ударів по Україні, Папа Франциск звернувся з черговим закликом припинити війну, закликавши до «креативних зусиль задля досягнення миру», щоб заглушити «голоси війни».
Орбан та Франциск мають різні погляди на міграцію з Близького Сходу та Африки до Європи. Папа Франциск вважає, що мігрантів, які рятуються від злиденного життя, слід вітати в Європі.
Орбан, чий уряд побудував сталевий паркан на кордоні з Сербією, щоб не допустити мігрантів в Угорщину, відмовився "дозволити Угорщині перетворитися на країну іммігрантів", як, за його словами, стали інші країни Європи.
У 2021 році, під час останнього візиту Папи, Орбан просив Франциска «не дати загинути християнській Угорщині».
Як повідомляв Укрінформ, Папа Римський Франциск 27 квітня прийняв у Ватикані Прем’єр-міністра України Дениса Шмигаля.
Голова українського уряду подарував йому фотоальбом про злочини росії в Бучі, Бородянці та інших містах України.
Фото: EPA/EFE