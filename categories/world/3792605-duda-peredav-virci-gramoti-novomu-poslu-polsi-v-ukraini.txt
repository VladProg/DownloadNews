Президент Польщі Анджей Дуда передав вірчі грамоти новому послу РП в Україні Ярославу Гузи.

Про це повідомила у Фейсбуці дружина дипломата - гендиректор телеканалу "Белсат" журналістка Агнєшка Ромашевська-Гузи, передає Укрінформ.
“Передача вірчих грамот. Тож Ярек - до Києва...”, - написала Ромашевська-Гузи.
Міністр закордонних справ Збігнєв Рау вручив Ярославу Гузи наказ про призначення послом в Україні 24 жовтня.

Ярослав Гузи за освітою соціолог, за комуністичних часів провадив активну опозиційну діяльність, за що був інтернований. На початку 90-х років був радником міністра оборони РП, займався підприємництвом.

На посаді посла Польщі в Україні Ярослав Гузи замінив Бартоша Ціхоцького, який обіймав її з лютого 2019 року.
Ціхоцький був єдиним послом країн ЄС, який залишався в Києві 24 лютого 2022 р., коли розпочалося повномасштабне вторгнення Росії в Україну.
Він уже повернувся до Польщі.
Фото: Agnieszka Romaszewska / Facebook