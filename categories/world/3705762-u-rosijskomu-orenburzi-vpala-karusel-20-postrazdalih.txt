У російському обласному центрі Оренбурзі в парку відпочинку впала карусель «Ланцюжок», постраждали близько 20 осіб, в тому числі діти.

Як передає Укрінформ, про це повідомляє Интерфакс з посиланням на МОЗ рф.
За даними пресслужби відомства, серед 20 постраждалих – 12 дітей. На амбулаторне лікування направлено 8 осіб, 12 людей госпіталізовано до лікарень Оренбурга, у тому числі шестеро дітей.
Одна жінка з множинними травмами у вкрай тяжкому стані перебуває у відділенні реанімації. Також у реанімації в тяжкому стані одна дитина 10 років. Десять пацієнтів отримують лікування в травматологічних відділеннях.
За даними пресслужби мерії, падіння кабінок сталося через поломку в механізмі каруселі.
Як повідомлялося, напередодні в Німеччині швидкісний поїзд наїхав на групу залізничників, внаслідок чого двоє осіб загинули.