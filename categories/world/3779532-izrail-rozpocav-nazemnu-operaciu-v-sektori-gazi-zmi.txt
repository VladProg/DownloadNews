Армія оборони Ізраїлю розпочала сухопутну операцію на території сектору Гази.

Як повідомляє Укрінформ, про це на своїй сторінці у мережі Х написав міністр закордонних справ Йорданії Айман Сафаді.

“Ізраїль щойно розпочав сухопутну війну в Газі. Наслідком стане гуманітарна катастрофа величезного масштабу, що триватиме роками”, - написав Сафаді.

Він додав, що “голосування проти арабської резолюції у Радбезі означатиме схвалення цієї безглуздої війни, цього безглуздого вбивства”. “Мільйони стежитимуть за кожним голосуванням. Історія розсудить”, - зазначив міністр.

Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.

Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.

14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.

США, ЄС, Україна та низка інших держав засудили атаки по Ізраїлю.