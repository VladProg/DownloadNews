Високопоставлений російський дипломат заявив, що москва призупинила обмін інформацією про свої ядерні сили зі США, включаючи повідомлення про ракетні випробування.

Як передає Укрінформ, про це повідомляє AP.
Заступник міністра закордонних справ росії сергій рябков заявив російським інформаційним агентствам, що москва припинила будь-який обмін інформацією з Вашингтоном після того, як раніше призупинила свою участь в останньому договорі про нерозповсюдження ядерної зброї зі США.
Минулого місяця президент росії володимир путін призупинив дію Нового договору СНО, обгрунтувавши це тим, що росія не може погодитися на інспекції США на її ядерних об’єктах згідно з угодою в той час, коли Вашингтон та його союзники по НАТО відкрито оголосили своєю метою поразку росії в Україні.
москва підкреслила тоді, що не виходить з пакту повністю та продовжить дотримуватися обмежень щодо ядерної зброї.
У російському МЗС тоді заявляли, що москва продовжуватиме повідомляти США про заплановані випробувальні запуски своїх балістичних ракет.
Сьогодні російські військові проводять навчання ракетних військ стратегічного призначення, розгортаючи мобільні пускові установки в Сибіру, таким чином, демонструючи величезний ядерний потенціал москви на тлі тривалих бойових дій в Україні.
Як повідомлялося, 23 лютого Північна Корея провела випробування чотирьох стратегічних крилатих ракет під час навчань, покликаних продемонструвати її здатність здійснити ядерну контратаку.
Пізніше американські та південнокорейські військові оголосили про проведення у березні найбільших за п'ять років спільних навчань.