У Південній Кореї кількість загиблих або зниклих безвісти внаслідок викликаних аномальними зливами підтоплень і зсувів ґрунту досягла 49 і може зрости, оскільки в ході подальших пошукових операцій у постраждалих районах можуть бути виявлені нові жертви.

Такі дані оприлюднили зранку в понеділок у Центральному штабі з протидії стихійним лихам, передає Укрінформ із посиланням на Yonhap.
Найтрагічніше відомим місцем залишається затоплений тунель у місті Осонг у центральному регіоні країни, що за 112 кілометрів на південь від Сеула, затоплений у суботу вранці сусідньою рікою, яка вийшла з берегів. Станом на ранок понеділка рятувальники виявили в ньому 16 залитих водою автомобілів, на один більше, ніж вони повідомляли раніше, з яких вже дістали тіла тринадцяти загиблих.
Рятувальники продовжували пошуки ще однієї людини, яка вважається зниклою безвісти в тунелі, але пошуки ускладнені високим рівнем змішаної з брудом води в підземному переході, який сягає половини людського зросту.
Місцева поліція сформувала спеціальний слідчий підрозділ для розслідування причин, що призвели до трагедії, зокрема, чому не було введено обмеження руху для підземного тунелю, попри попередження про повінь на сусідній річці.
За даними Центрального штабу, кількість загиблих через зливи у країні досягла 40 людей, ще дев’ять осіб вважаються зниклими безвісти. Через дощ по всій країні евакуювали близько 10 570 людей.
Зливи пошкодили 628 громадських об’єктів і 317 приватних споруд, у тому числі 139 затоплених будинків та 146 доріг, які обвалилися або були залиті високою водою.
Загалом повідомляється про 28 607 домогосподарств у країні, які залишилися без електроенергії внаслідок сильних дощів, але станом на понеділок у більшості з цих домогосподарств електроживлення відновлено.

У Центральному штабі також розповіли, що з 9 липня в центральних і південних регіонах випало понад 500 міліметрів опадів, а в деяких провінціях цей показник 600 мм.
Водночас, метеорологи попередили, що в найближчі дні знову очікуються проливні дощі з сильним вітром і може випасти до 40 мм опадів на годину.
Президент Південної Кореї Юн Сок Йоль у понеділок, через кілька годин після повернення з європейського турне, провів засідання Центрального штабу та наказав мобілізувати всі доступні ресурси й політичні заходи, включаючи визначення найбільш постраждалих територій зонами особливого лиха, що дасть їм право отримати державну підтримку.
Як повідомляв Укрінформ, на початок минулої доби щонайменше 32 людини вважалися загиблими в Південній Кореї внаслідок повеней та зсувів, спричинених сильними дощами. Тисячі людей були евакуйовані, ще 10 вважалися зниклими безвісти.
Фото: Yonhap