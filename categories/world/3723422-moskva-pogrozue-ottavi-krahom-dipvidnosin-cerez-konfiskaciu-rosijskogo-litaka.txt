Конфіскація урядом Канади російського літака, який з минулого року перебуває у аеропорту Торонто, може призвести до «краху» дипломатичних відносин між Росією та Канадою.

Як повідомляє Укрінформ, про це заявили у російському МЗС.
Зазначається, що заступника глави дипмісії Канади у Росії було викликано до російського МЗС для висловлення обурення наміром конфіскувати транспортний літак Ан-124 російської підсанкційної компанії «Волга-Днепр» у Торонто та передати його Україні. «Канадському дипломату було заявлено, що дії офіційної Оттави, яка дотримується русофобського курсу, матимуть найсерйозніші наслідки для російсько-канадських відносин, які з вини режиму Джастіна Трюдо знаходяться на межі краху», – заявили у МЗС.
У російському дипломатичному відомстві наголосили, що розцінюють конфіскацію літака підсанкційної компанії як «цинічну крадіжку».
Як повідомлялося, під час візиту до Києва минулого тижня прем’єр-міністр Канади Джастін Трюдо оголосив про конфіскацію його урядом транспортного літака Ан-124 російської підсанкційної компанії «Волга-Днепр» у Торонто та початок процесу його передачі Україні, «аби Росія більше ніколи не використовували його для підтримки війни».
Додамо, що цей літак прилетів до Торонто напередодні початку російського повномасштабного вторгнення до України й не зміг вчасно вилетіти, коли Канада закрила свій авіаційний простір для російського транспорту. Відтоді він стоїть у міжнародному аеропорту Торонто, якому винен сотні тисяч доларів за простій.
Канада першою серед членів G7 ухвалила законодавство, яке дозволяє їй конфісковувати майно російських підсанкційних компаній.