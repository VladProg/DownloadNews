Воєнні злочинці, до яких належить і російський керівник, не повинні почуватися в безпеці ніде, їх треба притягнути до відповідальності.

Таку позицію уряду ФРН оголосив його представник Вольфганг Бюхнер на брифінгу в понеділок, передає кореспондент Укрінформу.
«Воєнні злочинці мають бути притягнені до суду, вони не повинні почуватися в безпеці ніде. Це стосується і російського президента», - сказав Бюхнер.
Він нагадав, що канцлер Олаф Шольц дуже чітко висловлювався, коментуючи ордер на арешт путіна, виданий Міжнародним кримінальним судом: ніхто не стоїть над законом і правом. Це важливий основоположний принцип міжнародного права, а МКС є важливою міжнародною інституцією, яка існує на засадах міжнародних договорів, зауважив Бюхнер.
Він також додав, що з точки зору федерального уряду, з точки зору канцлера, не повинно бути миру під диктовку, примусового миру. «росії не повинна зійти з рук спроба поглинути значні частини сусідньої країни. Тому важливо, щоб росія відвела свої війська», - сказав Бюхнер.
Представник МЗС Крістіан Вагнер зі свого боку зауважив, що наразі відчувається не брак дипломатичних зусиль і готовності до переговорів, але брак готовності російського президента вивести війська з території України та завершити війну. Ордер на арешт з боку МКС і доповідь слідчої комісії комітету з прав людини ООН «однозначно документують, що є цілком чіткі докази, що російські солдати в Україні здійснюють воєнні злочини, які не повинні залишатися безкарними», - підкреслив дипломат.
Стосовно суто технічних процедур видачи путіна в разі, якщо він наважиться ступити на землю Німеччини, то вони є визначеними та багатокроковими. Про це сказав представник Міністерства юстиції Айке Гозманн. Утім, він оцінив ситуацію з візитом путіна до ФРН як «дуже гіпотетичну».
Гозманн нагадав, що відповідно до ст. 86 Римського статуту, всі країни-підписанти, а це 123 держави, зобов’язані підтримати розслідування МКС.
Міністр юстиції ФРН Марко Бушманн напередодні заявив, що очікує, що МКС швидко звернеться до Інтерполу та держав-учасниць і попросить їх про примусове виконання ордеру.
«Тоді Німеччина зобов’язана буде заарештувати президента путіна і передати його МКС, якщо він потрапить на територію Німеччини», – сказав Бушманн.
На відміну від національних органів кримінального переслідування, МКС може вживати заходів проти глав держав відповідно до своєї прецедентної практики.
Як повідомлялося, суд у Гаазі в п’ятницю видав ордер на арешт путіна за незаконну депортацію дітей з окупованої території України на територію рф.