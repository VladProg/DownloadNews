У Міністерстві внутрішніх справ Грузії повідомили, що у Батумі на акції проти прибуття лайнера Astoria Grande з туристами з РФ було затримано 23 людини.

Як передає Укрінформ, про це повідомляє Эхо Кавказа.
За інформацією грузинського МВС, затриманих звинувачують у дрібному хуліганстві та непокорі поліції.
На вечір понеділка в Батумі запланована акція протесту з вимогою звільнити усіх затриманих. Мітинг проти прибуття в Грузію круїзного лайнера з Росії відбудеться і в Тбілісі.
Раніше МВС Грузії повідомляло про дев’ятьох затриманих під час протесту в Батумі, зокрема і про громадянку України.
Як повідомлялося, круїзний лайнер Astoria Grande у четвер прибув з російського Сочі до грузинського Батумі. Прибуття судна спровокувало протест із боку грузинської опозиції.
Серед пасажирів лайнера – зірки телеканалу RU.TV, які підтримують війну проти України та політику Путіна. Зокрема, учасник марафону "Zа Росію" на підтримку повномасштабного вторгнення РФ в Україну Мітя Фомін, учасники російського музичного гурту "Тестостерон", який виступав перед військовослужбовцями РФ у шпиталі міноборони у Нижньому Новгороді, а також білорус Дмитро Колдун, який давав концерт у "днр" 2018 року.
Фото: RFE/RL