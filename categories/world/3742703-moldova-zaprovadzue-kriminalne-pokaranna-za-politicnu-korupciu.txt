Парламент Молдови доповнив Кримінальний кодекс країни двома статтями, які передбачають відповідальність за активну та пасивну політичну корупцію.

Як передає Укрінформ, про це повідомляє NewsMaker.
Зазначається, що за такі злочини каратимуть позбавленням волі терміном до 7 років.
Перша нова стаття за пасивну політичну корупцію передбачає покарання від 3 до 7 років позбавлення волі за отримання коштів або інших майнових благ виборною особою за вихід з партії та/або перехід в іншу партію.
Друга – за активну політичну корупцію – передбачає схоже покарання за підкуп виборної особи з тією ж метою.
Ухвалений законопроєкт також запроваджує до КК відповідальність за отримання політичною партією чи конкурентом на виборах незаконного фінансування від злочинної групи.
Як розповіла на засіданні юридичної комісії парламенту її голова Олеся Стамате, нові статті КК покликані допомогти у боротьбі з феноменом "політичного туризму", зокрема у парламенті.
Окрім того, тим самим законопроєктом парламент запровадив заборону на участь у виборах виборних осіб від партій, визнаних неконституційними.
Як повідомляв Укрінформ, судді Конституційного суду Молдови 19 червня винесли рішення на запит уряду країни про перевірку конституційності проросійської партії «Шор» та визнали її неконституційною.
Президент Майя Санду заявила, що «суспільство чекало на це рішення».
У «Шор» назвали рішення КС «свавіллям» та заявили про намір звернутися до Європейського суду з прав людини.
13 квітня Апеляційна палата Кишинева засудила депутата-втікача, лідера партії «Шор» Ілана Шора до 15 років в’язниці з конфіскацією майна на 5 мільярдів леїв (понад 270 мільйонів доларів). Також суд заборонив Шору обіймати посади в банківській системі впродовж п'яти років та конфіскував його активи на користь держави.
У 2015 році Ілана Шора засудили у справі про «крадіжку мільярда» до 7,5 року ув'язнення за шахрайство та відмивання грошей. Справа перебувала на розгляді в Апеляційній палаті Кишинева. Слухання багаторазово відтерміновували.
У 2019 році Ілан Шор виїхав з Молдови. За деякими даними, наразі він перебуває в Ізраїлі.