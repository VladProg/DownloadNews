Міністр юстиції Фінляндії Леєна Мері заявила, що уряд має намір полегшити можливість вилучення нерухомості, що належить росіянам.

Про це повідомляє Yle, передає Укрінформ.
«Ми не можемо залишатися у цій вічній патовій ситуації лише тому, що не можемо офіційно передати сповіщення (російським власникам нерухомості – ред.)», – заявила Мері.
За її словами, яскравим прикладом може бути арена Гельсінкі (колишня арена «Хартвалл»). Генеральними власниками будівлі є російські олігархи Геннадій Тимченко та Роман Ротенберг, які внесені до списку санкцій через війну, розв'язану Росією проти України. Росіяни володіють частиною арени через Arena Events.
Зазначається, що на ситуацію впливає те, що на початку липня Фінляндія посилила обмеження на в'їзд для російських власників нерухомості, а у вересні набула чинності заборона на в'їзд у країну на зареєстрованих у РФ автомобілях.
Водночас російські власники нерухомості дедалі частіше нехтують своїми зобов'язаннями. Управління зі стягнення боргів констатує, що випадки стягнення несплат із російських власників нерухомості почастішали.
Зв'язки між банками Росії та Фінляндії обірвалися, а рахунки росіян у фінських банках можуть бути закриті. Нерухомість занепадає, податки на неї не сплачуються, а житлові асоціації стикаються через це з проблемами.
Це може призвести до опису майна та подальшого примусового стягнення, щоб змусити власника виплатити борги.
Житлові компанії мають можливість узяти квартиру під свій контроль, якщо власник не покриває обов'язкові платежі. У цьому випадку житлова компанія може орендувати квартиру, власник якої ухиляється від фінансових зобов'язань.
Та в обох варіантах власник має бути у курсі того, що відбувається. Відповідно до закону власник нерухомості має бути попереджений та поінформований листом або особисто, проте на практиці зазвичай достатньо електронного листа та відповіді на нього.
У випадку з росіянами у влади Фінляндії виникають проблеми, щоб зв'язатися з власниками нерухомості. Ускладнює ситуацію і те, що поштового з'єднання між країнами зараз немає.
Міністр юстиції Фінляндії зазначає, що для врегулювання ситуації у середині наступного року будуть підготовлені поправки до закону. Однак якщо ситуація різко погіршуватиметься, то юридичні нововведення можуть бути розглянуті і швидше.
«Ті, хто купує нерухомість за кордоном, мусять розуміти, що у них має бути адреса, на яку можна було б відправляти повідомлення від влади», - зазначила Мері.
Крім того, за її словами, в Іспанії від іноземних власників нерухомості вимагають мати рахунок в іспанському банку чи контактну особу на місцевому рівні.
«Було б добре розглянути подібні варіанти і у Фінляндії», – вважає очільниця Мін'юсту Фінляндії.
Як повідомляв Укрінформ, на початку цього року Фінляндія вирішила закрити офіси Генконсульства у Петрозаводську і Мурманську.
Згодом Фінляндія скасувала дозвіл на роботу російського консульства в Турку.