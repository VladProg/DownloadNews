Державне управління кримінальної поліції Баварії веде розслідування щодо сімох осіб з екологічного руху «Останнє покоління» через підозру в створенні та підтримці злочинної організації.

Про це повідомляє Укрінформ із посиланням на пресреліз правоохоронців.
«Прокуратура Мюнхена, Центральне управління по боротьбі з екстремізмом і тероризмом Баварії проводять розслідування через підозру у вчиненні злочинних актів представниками так званого «Останнього покоління». У рамках цієї процедури представники Мюнхенської прокуратури, Державного управління кримінальної поліції Баварії та інших федеральних земель наразі обшукують 15 об’єктів по всій Німеччині (у семи федеральних землях – ред). Водночас виконуються дві постанови про конфіскацію рахунків та арешт майна», - поінформували поліцейські.
Прокуратура Мюнхена порушила розслідування проти семи підозрюваних віком від 22 до 38 років за звинуваченням у створенні або підтримці злочинної організації. Їм закидають організацію кампанії зі збору коштів для фінансування «подальших злочинів». Зазначається, що активістам вдалося зібрати щонайменше 1,4 мільйона євро пожертв.
«За наявною інформацією, ці гроші в основному використовувалися для вчинення злочинів», - зазначається у пресрелізі.
Окрім того, двох членів руху підозрюють і в спробі диверсії на нафтопроводі Трієст-Інгольштадт (критична інфраструктура в Баварії) у квітні 2022 року.
За вказівкою прокурора було закрито сайт організації, повідомив речник поліції.
Про затриманих не повідомляється.
Федеральний міністр внутрішніх справ Ненсі Фезер підтримала масштабний рейд. «Сьогоднішні заходи показують, що верховенство права неможливо обдурити. Поліція та судові органи не визнають злочинів, а діють у відповідності зі своїми обов’язками… Якщо червону лінію буде перетнуто, то поліція повинна діяти», – заявила міністр.
Активісти тим часом суворо засудили рейд і закликали до маршів протесту.
Останнім часом екоактивісти викликають дедалі більше роздратування не лише у влади, але й у громадян. Молоді здебільшого люди за допомогою клею фіксують себе нерухомо на автотрасах, в аеропортах і на інших важливих об’єктах, що призводить до порушення руху транспорту або функціонування об’єктів. Поліцейським доводиться за допомогою хімічних засобів відклеювати активістів.
У своєму «Плані на 2023 рік» рух оголосив, що з серпня перенесе фокус своїх протестних акцій на Баварію.
Повідомлялось, що американський Climate Emergency Fund виплатив понад 3,5 мільйона доларів США різним кліматичним групам лише у 2022 році. Одним із основних отримувачів було німецьке «Останнє покоління». Гроші використовуються для оплати учасникам акції, оренди для них житла на час проведення акцій тощо.