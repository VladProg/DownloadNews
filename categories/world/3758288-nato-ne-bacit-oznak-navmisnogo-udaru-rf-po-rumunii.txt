НАТО не бачить жодних ознак того, що уламки безпілотника, знайдені на румунській території, були спричинені навмисною атакою Росії проти Румунії.

Про це сьогодні у Брюсселі під час виступу на спільному засіданні Комітету із закордонних справ та Підкомітету з безпеки й оборони Європарламенту заявив Генеральний секретар НАТО Єнс Столтенберг, передає Укрінформ з посиланням на Reuters.
"У нас немає жодної інформації, яка б вказувала на навмисну атаку з боку Росії, і ми чекаємо на результати поточного розслідування", - сказав Столтенберг.
Генсек НАТО наголосив на ризиках російських атак у такій близькості від території Альянсу.
"Це демонструє ризики інцидентів та нещасних випадків. Незалежно від цього результату (розслідування – ред.), те, що ми бачили, звичайно, — це багато боїв, а також повітряні атаки поблизу кордонів НАТО", - сказав він.
Як повідомлялося, у середу влада Румунії повідомила, що знайшла на своїй території уламки, ймовірно, дрону. Уламки знайшли в жудець Тулча, на березі Дунаю, неподалік села Чаталча. Наразі експерти з'ясовують їхнє походження та час, коли вони потрапили до Румунії.
Раніше українська влада заявила, що має докази того, що в ніч на 4 вересня російський дрон впав і вибухнув на території Румунії. Міністерство оборони Румунії та румунський президент спростували цю інформацію.
Міністр закордонних справ Дмитро Кулеба заявив, що Україна має фотодокази падіння дронів типу Shahed на території Румунії під час масованої повітряної атаки Російської Федерації проти Української держави в ніч із 3 на 4 вересня.
Після цього президент Румунії Клаус Йоганніс зажадав провести ретельне розслідування та встановити, якій країні належать знайдені поблизу кордону з Україною уламки, які можуть бути уламками дрона, що впав. Як підкреслив Йоханніс, якщо виявиться, що це уламки російського дрона, «це серйозне порушення суверенітету і територіальної цілісності країни-члена НАТО».