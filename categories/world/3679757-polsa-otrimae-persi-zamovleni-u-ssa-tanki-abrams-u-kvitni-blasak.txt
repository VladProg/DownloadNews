Польща у квітні отримає перші з 116-ти замовлених у США танків Abrams, які були в експлуатації.

Про це написав у Твіттері міністр національної оборони Польщі Маріуш Блащак, передає Укрінформ.
"Триває підготовка до передачі перших із 116-ти танків Abrams, замовлених для польської армії. Перші танки будуть доставлені до Польщі у квітні”,- повідомив Блащак.
Він додав, що Польща зміцнює “бронетанковий кулак” армії, щоб мати змогу “реально і результативно відлякувати агресора”.
Як відомо, на початку січня Польща підписала угоду про купівлю у США 116 танків Abrams M1A1, які вже були в експлуатації.
У липні минулого року Польща отримала від США перші 28 танків Abrams відповідно до контракту, що передбачає закупівлю 250 нових танків у версії M1A2 SEPv3.
Як відомо, торік Польща також підписала з Південною Кореєю угоду на купівлю близько тисячі танків K2. На початку грудня минулого року Польща отримала перші 10 танків цього типу.
Після початку повномасштабної збройної агресії росії проти України Варшава передала Україні понад 250 танків T-72.