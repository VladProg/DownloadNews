Офіційний Вашингтон заявив, що має додаткову інформацію, яка підтверджує розширення підтримки російської агресії з боку іранського режиму.

З відповідною заявою виступив у п’ятницю під час онлайн-брифінгу для журналістів координатор Ради нацбезпеки Білого дому Джон Кірбі, передає кореспондент Укрінформу.
«У листопаді Іран відправив до рф артилерійські й танкові снаряди для їх використання в Україні», - зазначив представник Білого дому.
Він також підкреслив, що зараз рф виношує плани щодо поглиблення взаємодії з Іраном, щоб отримати більше озброєнь та військової техніки для війни в Україні. У обмін на це москва пропонує Тегерану власні розробки.
«росія пропонувала Ірану безпрецедентну співпрацю у сфері оборони, зокрема ракети, електроніку та ППО. Ми вважаємо, що росія може надати Ірану винищувачі», - підкреслив Кірбі.
За його словами, Іран також прагне закупити у рф додаткове військове обладнання, в тому числі, ударні гелікоптери, радари та навчально-бойову авіацію.
«Загалом Іран очікує від росії військового обладнання на мільярди доларів»,- додав представник адміністрації США.
Водночас, він нагадав, що Іран – не єдина країна, яка намагається допомогти зброєю агресії рф. Північна Корея також постачала зброю російській пвк «вагнер», яка «продовжує чинити звірства та порушувати права людини на території України».
Як повідомляв Укрінформ, США в п’ятницю запровадили масштабний пакет санкцій проти росії та інших країн, які підтримують її війну проти України.