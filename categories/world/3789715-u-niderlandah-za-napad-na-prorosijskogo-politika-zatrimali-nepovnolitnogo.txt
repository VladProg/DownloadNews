У Нідерландах за напад на проросійського політика, лідера партії FVD "Форум за демократію" Тьєррі Боде під час передвиборчого заходу в місті Гронінген затримали неповнолітнього хлопця.

Про це повідомляє NOS, передає кореспондент Укрінформу.
“Було затримано неповнолітнього підозрюваного з Гронінгена. Його вік не розголошується. Він досі перебуває під вартою, його допитує поліція. Про мотив нападу поки нічого не відомо”, - йдеться у повідомленні.
Зазначається, що наразі немає жодних подробиць про те, як почувається після нападу лідер партії “Форум за демократію” Тьєррі Боде, якого вчора ввечері вдарили пляшкою пива по голові.
За словами поліції, Боде було надано допомогу в лікарні, після чого він зміг повернутися додому. Сьогодні вдень Боде планує поспілкуватися з журналістами.
Після вже другого нападу в FVD “Форум за демократію” вирішили розпочати кампанію зі збору коштів для особистої безпеки Боде та інших депутатів FVD.
Було проведено консультації з різними експертами з питань безпеки, після чого дійшли висновку, що треба значно посилити безпеку лідера партії FVD “Форум за демократію” Тьєррі Боде та інших депутатів. Зазначається, що йдеться про 100 000 євро, з яких наразі зібрано понад 97 000 євро.
Як повідомляв Укрінформ, у пабі нідерландського міста Гронінгена проросійського політика Тьєррі Боде під час передвиборчого заходу вдарили пляшкою пива по голові.
Це вже другий напад на лідера партії FVD "Форум за демократію" за короткий час.
Боде був у пабі разом з іншими кандидатами в депутати від FVD.
Нападник ударив політика по потилиці, а також у районі скроні. Його охоронець теж зазнав травми обличчя.
Охоронці схопили нападника та передали поліцейським.
Боде доправили до медичного центру при Гронінгенському університеті, де його оглянув хірург-травматолог.
Інший передвиборчий захід за участю політика, запланований у місті Зволле, довелося скасувати.
У жовтні лідера партії FVD (“Форум за демократію”) Тьєррі Боде вдарили парасолькою по голові перед лекцією в бельгійському місті Гент. Поліцейські відразу затримали зловмисника.
Боде часто критикують за проросійські погляди. Свого часу він очолював кампанію проти Угоди про асоціацію між ЄС і Україною.
Фото: ANP