Слідчий комітет росії повідомив, що Олександр Пермяков, затриманий у справі про замах на антукраїнського пропагандиста Захара Прилепіна, дав свідчення.

Як передає Укрінформ, про це повідомляє у Телеграмі пресслужба СКР.
Згідно з даними відомства, затриманий заявив, що нібито діяв за завданням співробітників українських спецслужб. За його словами, він заклав вибуховий пристрій на дорозі, якою мав проїхати Прилєпін. Детонацію пристрою Пермяков здійснив дистанційно, пише слідком рф.
У пресслужбі додали, що допит затриманого Пермякова продовжується. Експертами взято змиви з його рук та одягу для призначення та проведення судових експертиз. На відео від СКР Пермяков 1993 року народження каже, що він родом з міста Дружківка Донецької області України, в рф заїхав у 2022 році з метою вбивства Прилєпіна за допомогою дистанційного підриву двома протитанковими мінами.
Водночас російський новинний Телеграм-канал «112» повідомляє, що неподалік місця події було затримано другого підозрюваного. За даними каналу, у москві також проходять обшуки за декількома адресами, які нібито повідомили підозрювані.
Як повідомлялося, авто Захара Прилепіна вибухнуло 6 травня у Борському районі Нижегородської області. Водій загинув, сам Прилєпін отримав важкі поранення, його мають оперувати. Слідчий комітет РФ порушив у зв'язку із вибухом кримінальну справу за статтею про теракт.