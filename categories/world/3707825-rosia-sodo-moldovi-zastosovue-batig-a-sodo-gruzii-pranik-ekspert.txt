росія шляхом скасування візового режиму для громадян Грузії та відновлення прямого авіасполучення з цією країною застосовує класичний метод пряника, аби мати в особі Тбілісі якщо не союзника, то лояльну країну.

Таку думку висловив експерт Центру дослідження росії Сергій Борщевський в ефірі телемарафону «Єдині новини», передає кореспондент Укрінформу.
Борщевський зазначив, що росія зараз шукає собі якщо не союзників, то, принаймні, уряди і країни, які ставилися б до неї м’якше і не застосовували санкцій. У цьому контексті він нагадав, що на параді в москві 9 травня були представники «міні-СНД».
«росія завжди діяла класичним методом батога і пряника. Щодо Молдови вони зараз застосовують батіг, а щодо Грузії, я думаю, вирішили спробувати пряник, тим паче що найбільше російських ухилянтів від мобілізації опинилися в Грузії та Казахстані», - сказав експерт Центру дослідження росії.
Як повідомлялося, президент рф володимир путін підписав укази про скасування візового режиму для громадян Грузії та пряме авіасполучення з цією країною.
Раніше у розпорядженні німецьких медіакомпаній WDR, NDR і газети Süddeutsche Zeitung потрапила копія плану кремля "Стратегічні цілі російської федерації в Республіці Молдова". З документа випливає, що москва планує відвернути Молдову від Заходу і повернути Кишинів у сферу свого впливу.