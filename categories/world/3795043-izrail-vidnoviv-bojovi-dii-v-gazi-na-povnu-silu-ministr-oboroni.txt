Армія Ізраїлю «відновила бойові дії на повну силу» після порушення угрупуванням ХАМАС угоди про припинення вогню.

Як передає Укрінформ з посиланням на The Times of Israel, про це у суботу заявив міністр оборони країни Йоав Ґалант.
Він наказав відновити вогонь у п'ятницю вранці після того, як ХАМАС відмовився звільнити 15 жінок і двох дітей у рамках угоди про перемир'я.
«Ми продовжуємо саме там, де зупинилися», – сказав Ґалант на пресконференції.
За останні два дні міністр, за його словами, оглянув Газу з повітря і прикордонну територію на місці, назвавши результати відновлення наступу ЦАХАЛ «вражаючими».
«Тисячі терористів, десятки штабів ліквідовано, у наших руках – сотні терабайт інформації, сотні терористів схоплені й допитуються в Ізраїлі», – сказав Ґалант.
«Досягнення – 110 заручників повернулися живими, жодна армія у світі не досягала такого у боротьбі з терористичною організацією. Ми досягли цього завдяки силі ЦАХАЛ», – зазначив він.
Як повідомлялося, 1 грудня Армія Ізраїлю після тижневого припинення вогню відновила бойові дії в Газі.
Фото: Ariel Hermoni/Defense Ministry