Міністр закордонних справ Дмитро Кулеба вважає, що будь-які проблеми, які виникають у державі-агресорі Росії, відповідають інтересам України.

Про це він сказав у кулуарах Книжкового Арсеналу в Києві, коментуючи заколот у РФ на чолі з ватажком приватної військової компанії «Вагнер» Євгеном Пригожиним, передає Укрінформ із посиланням на Радіо Свобода.
«Будь-яке повстання, будь-яка проблема, яка виникає в тилу ворога, відповідає нашим інтересам... Зараз дуже рано прогнозувати наслідки (для України – ред.), тому що Пригожин повстав проти всієї машини російської держави, тому спрогнозувати їх було би занадто спекулятивно. Ще раз повторюю: будь-які проблеми в тилу ворога – на благо нашої перемоги», – сказав глава МЗС.
Кулеба закликав інші країни «забути про дружбу чи бізнес з Росією».
Ті, хто казав, що Росія надто сильна, щоб програти: дивіться зараз. Час відмовитися від фальшивого нейтралітету та страху ескалації..; забудьте про дружбу чи бізнес з Росією», – написав він у Твіттері.
Глава МЗС закликав надати Україні усе необхідне озброєння та «покласти край злу, яке всі зневажали, але надто боялися знищити».
Як повідомлялося, засновник ПВК «Вагнер» Євген Пригожин увечері 23 червня звинуватив Міністерство оборони Росії у завдаванні ударів по тилових таборах "вагнерівців".
Він оголосив демарш проти російського військового керівництва, зокрема проти міністра оборони РФ Сергія Шойгу.
Підрозділи ПВК «Вагнер» захопили штаб російських військ у Ростові-на-Дону і рухаються у напрямку Москви.
Президент РФ Володимир Путін звинуватив Пригожина у заколоті.