У Мексиці, у штаті Чіапас, через спеку висохло водосховище, внаслідок чого повністю проступили залишки затопленої церкви епохи колоніалізму.

Про це повідомляє Euronews, передає Укрінформ.
Домініканський храм Кечула XVI століття був затоплений, коли будувалася гребля на річці Гріхальва. Над поверхнею води було видно лише арку другого ярусу церкви, туристи підпливали до неї на човнах.

Тепер же внаслідок спеки і за відсутності дощів споруду видно повністю. Відвідувачі під'їжджають до неї на автомобілях і мотоциклах.
Нині у деяких регіонах Мексики, зокрема у Юкатані на півдні та Нуево-Леоні на півночі, температура повітря перевищує 40 градусів за Цельсієм. За тиждень у країні померло восьмеро людей через спеку.