Спрямування війни, яку розв‘язала рф проти України, знає лише президент росії путін, пише американський журналіст Томас Фрідман.

Його колонку під заголовком «володимир путін - найнебезпечніший дурень у світі» оприлюднено у газеті The New York Times, передає Укрінформ.
«Від початку цієї війни було лише одне місце, де можна зрозуміти її хід і напрямок, — у голові володимира путіна. На жаль, путін не видає віз до свого мозку», — зазначив колумніст.
На його переконання, російський очільник розпочав війну «майже без участі його кабінету чи військового командування, і, звичайно, без масових закликів з боку російського народу».
У путіна ніколи не було плану Б, оскільки він гадав, що захопить Київ за тиждень і далі загрожуватиме всій Європі, вважає Фрідман.
«путін поставив себе в ситуацію, у якій він не може виграти, не може програти і не може зупинитися, — зазначає журналіст. — Він більше не може захопити контроль над усією Україною. Але водночас не може дозволити собі зазнати поразки, після того, як витратив стільки російських життів і коштів. Тому він не може зупинитися».
Відтак путін вдався до обстрілів українських міст і цивільної інфраструктури — війни на виснаження, сподіваючись, «що йому вдасться якось вицідити достатньо крові з українців і виснажити західних союзників Києва настільки, що вони віддадуть йому достатньо великий шматок російськомовної східної України, який він зможе продати російському народу як велику перемогу».
План Б путіна полягає в тому, щоб замаскувати те, що план А провалився, доходить висновку колумніст NYT.
«Якби ця воєнна операція мала чесну назву, то називалася б операція «Збережи моє обличчя», — вважає він.
Цю війну журналіст характеризує як «одну з найпотворніших і найбезглуздіших воєн сучасності» коли «лідер руйнує цивільну інфраструктуру іншої країни, поки вона не дасть йому достатнього прикриття, аби приховати той факт, що він повівся як цілковитий дурень».
Автор зауважує, що через страх перед власним народом путін «хапається за будь-яку причину, щоб виправдати війну, яку він розпочав через свою особисту фантазію про те, що Україна не є справжньою країною, а лише частиною росії».
Зокрема, його лякає, що після закінчення війни йому пригадають кількість жертв з боку рф.
путін також знає, що переможені лідери не йдуть мирно у відставку й намагатиметься розробити план Б, аби виправдати жахливі втрати, додає журналіст.