У грецькому регіоні Еврос розпочалися роботи зі зведення 35-кілометрової огорожі на кордоні з Туреччиною для запобігання проникнення нелегальних мігрантів.

Як передає Укрінформ, про це повідомляє Greece City Times.
Роботи здійснюватимуть компанії TERNA та Intrakat відповідно до підписаного контракту на будівництво у березні за присутності прем’єра Кіріакоса Міцотакіса. На зведення нового відрізку огорожі поблизу грецького селища Корнофолія, яке межує з Туреччиною, планують витратити понад 99 мільйонів євро.
Наразі проводяться підготовчі роботи, такі як очищення та формування територій поблизу набережної та берега річки Еврос.
Протягом будівництва здійснюватиметься патрулювання армією та прикордонною службою для запобігання проникненню нелегальних мігрантів до Греції, йдеться у повідомленні.
Новий паркан буде заввишки п'ять метрів, тоді як зацементують його у землю на шість метрів. Також прикордонна з Туреччиною територія включатиме сім протибалістичних броньованих кабін та шлагбауми.
Як повідомляв Укрінформ, наприкінці червня Польща завершила будівництво огорожі на кордоні з Білоруссю завдовжки понад 186 км.