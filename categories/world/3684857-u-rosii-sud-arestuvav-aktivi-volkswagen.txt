Арбітражний суд Нижегородської області рф наклав забезпечувальні заходи у вигляді арешту російських активів німецького концерну Volkswagen в рамках позову автомобільного заводу російської групи ГАЗ.

Про це повідомляє Укрінформ з посиланням на Інтерфакс.
ГАЗ хоче стягнути з іноземного автовиробника 15,6 млрд рублів збитків (понад 200 млн доларів) після розірвання договору про контрактне складання автомобілів у Нижньому Новгороді. Відповідний позов було подано 14 березня.
Volkswagen був одним із низки іноземних автовиробників, які призупинили свою діяльність на території росії після того, як демократичні країни ввели жорсткі санкції проти росії після вторгнення в Україну.
Завод німецького виробника потужністю 225 тис. автомобілів на рік розташований у Калузі. До весни 2022 року підприємство випускало автомобілі Volkswagen Polo, Volkswagen Tiguan та Skoda Rapid. Також у Калузі працював завод бензинових двигунів потужністю 150 тис. одиниць продукції на рік. На початку березня 2022-го VW повідомив, що призупинить виробництво автомобілів у росії.
Крім того, VW з 2012 року вів контрактну збірку на потужностях ГАЗу в Нижньому Новгороді, де до весни 2022-го випускалися Skoda Octavia, Skoda Karoq та Skoda Kodiaq, а також Volkswagen Taos. Влітку VW оголосив про закриття свого нижегородського офісу.
Фото: Artur Widak/NurPhoto via Getty Images