Символічний трибунал над президентом країни-агресора володимиром путіним та його оточенням проходить у Гаазі.

Як повідомляє кореспондент Укрінформу в Гаазі, судять путіна заочно за злочин агресії, воєнні злочини та злочини проти людяності, які були скоєні починаючи з 24 лютого 2022 року.
“Мета цього суду полягає в тому, щоб викликати інтерес та підтримати ідею про те, що має існувати повністю уповноважений суд для розгляду цих звинувачень. Тому цей суд, народний суд, цей трибунал створено для того, щоб показати, що можливо і що потрібно зробити”, - сказав у коментарі журналістам міжнародний юрист із Канади Дрю Уайт, більш відомий своєю роллю в засудженні колишнього полковника руандійської армії Теонеста Багосора, якого ЗМІ назвали “натхненником” геноциду в Руанді і який був засуджений до довічного ув'язнення.

Він також наголосив, що потрібно створити справжній спецтрибунал щодо рф зі справжніми суддями, справжніми адвокатами, з реальними доказами, де можливо прийняти справжнє рішення, “і тому ми сьогодні зібралися тут, щоб показати, що це можливо”.
За його словами, символічний трибунал дуже схожий на справжній.
“Зазначена справа досить чітка, хоча обсяг доказів дуже відрізняється від того, який був би представлений у міжнародному трибуналі, оскільки тут символічний розгляд, який триватиме чотири дні. Все дуже прискорено, але ми працюємо за тією ж схемою, з тими ж людьми, які мають досвід у прийнятті таких рішень і розгляді таких справ. Колись я мав судову справу проти керівництва країни, вона тривала сім років. Це був дуже довгий процес з великою кількістю доказів про злочини, зібрані протягом великого періоду часу. Але знову ж таки, ця конкретна справа стосується злочину агресії, що означає, що ми розглядаємо сам факт вторгнення, хто віддав наказ про вторгнення і якими є наслідки цього вторгнення. Тому ми вважаємо, що зможемо розглянути цю справу набагато швидше”, - розповів міжнародний юрист із Канади Дрю Уайт, який на символічному судовому засіданні в Гаазі був у ролі прокурора.
Організатори символічного трибуналу оголосили, що слухання відбуватиметься щодня, а рішення буде оголошено у річницю повномасштабного вторгнення росії в Україну 24 лютого.

“Цей неформальний трибунал створено тому, що на сьогодні в світі немає суду, який може судити саме за злочин агресії і саме найвище політичне військове керівництво як рф, так і білорусі. Проте цей неформальний трибунал зосереджений саме на президенті росії володимирі путіні, бо рішення про підготовку, планування і ведення агресивної війни може приймати лише найвище політичне військове керівництво. Виходячи з реалій політичного режиму рф, це, звісно, ключове, основне і головне рішення приймав саме президент путін. Тому цей неформальний трибунал створено для того, щоб звернути увагу світу, міжнародних організацій, політичних лідерів світу на необхідність створення реального спеціального трибуналу, який судитиме політичне військове керівництво росії саме за факт вторгнення. І над цим питанням працює наша держава сьогодні”, - сказав у коментарі журналістам адвокат, який займається збиранням доказів воєнних злочинів в Україні, Юрій Білоус.
Судове засідання виглядає дуже реалістично. Розглядають справу троє суддів. Це колишній суддя Конституційного суду Південної Африки Зак Якооб, американський юрист і колишній посол США з особливих доручень з питань воєнних злочинів в Управлінні глобального кримінального правосуддя Стівен Дж. Репп, юрист і консультант з міжнародного права Прія Піллай, яка також працювала в Міжнародному трибуналі щодо колишньої Югославії, зокрема, аналізувала спірні правові питання.
Символічний суд базується на принципах нюрнберзького процесу, які являють собою звід основоположних правових принципів, що характеризують діяння, які, згідно з міжнародним правом, є злочинами проти миру і безпеки людства, а також Римським статутом Міжнародного кримінального суду (МКС).
Колегія суддів заслухає докази та винесе рішення щодо злочинів проти людяності та воєнних злочинів, які сталися у результаті злочину агресії росії.
Йдеться про вбивства, позбавлення волі, катування, зґвалтування, примусове переміщення, насильницьке зникнення.
Як повідомляв Укрінформ, Президент Володимир Зеленський 22 вересня створив робочу групу на чолі з керівником свого Офісу Андрієм Єрмаком, яка займатиметься опрацюванням питання створення спеціального міжнародного трибуналу щодо притягнення до відповідальності винних в агресії проти України.
Фото: Ірини Драбок