Виборча комісія Зімбабве оголосила, що чинний глава держави Еммерсон Мнангагва переміг на президентських виборах цього тижня, набравши приблизно 53% голосів, але опозиція та аналітики одразу поставили під сумнів результат.

Про це повідомляє Reuters, передає Укрінформ.
За даними комісії, головний конкурент Мнангагви – Нельсон Чаміса, який очолює опозиційну партію «Громадянська коаліція за зміни» набрав 44% голосів виборців. Після оголошення результатів його партія заявила, що не визнає їх.
Голова місії спостерігачів Європейського Союзу в п'ятницю заявив, що голосування цього тижня пройшло в "атмосфері страху". Місія Південноафриканського регіонального блоку SADC звернула увагу на такі проблеми, як затримки голосування, заборона мітингів і упереджене висвітлення в державних ЗМІ.
23 серпня в Зімбабве пройшли президентські та парламентські вибори. Потім голосування було продовжено на добу через порушення процедури, зафіксовані на деяких дільницях.
За пост президента країни боролися 11 кандидатів, серед яких був чинний глава держави Мнангагва. Він уже здобув перемогу на виборах влітку 2018 року.
Як повідомлялося, військові у Нігері заявили, що притягнуть до відповідальності скинутого ними президента Мохамеда Базума за державну зраду.
Фото: Philimon Bulawayo