Уряд Росії продовжує намагатися обмежити доступ громадян до Інтернету та посилити контроль над російським інформаційним простором перед президентськими виборами 2024 року.

Про це йдеться у звіті «Інституту вивчення війни» (ISW), передає Укрінформ.
Прем'єр-міністр Росії Михайло Мішустін 17 листопада підписав постанову, яка дозволяє Федеральній службі з нагляду у сфері зв'язку, інформатизації та ЗМІ (Роскомнагляд) блокувати сайти, які публікують інформацію про способи обходу сайтів, заблокованих російським урядом. 17 жовтня Держдума Росії прийняла законопроєкт, згідно з яким агітаційні матеріали президента не можна показувати на сайтах, заборонених Роскомнаглядом.
«Постанова від 17 листопада, ймовірно, частково стосується контролю над російським інформаційним простором перед президентськими виборами 2024 року», - вважають аналітики.
Як повідомляв Укрінформ, раніше британська розвідка писала, що президент РФ Володимир Путін останнім часом активізував свою публічну діяльність, щоб представити себе «патріотичним» кандидатом напередодні виборчої кампанії.