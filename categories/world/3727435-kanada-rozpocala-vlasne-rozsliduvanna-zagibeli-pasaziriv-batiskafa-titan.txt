У Канаді розпочали власне розслідування причин аварії субмарини «Титан», що прямувала до місця, де затонув легендарний «Титанік».

Як передає Укрінформ, про це повідомляє France 24.
У суботу у Раді з безпеки на транспорті Канади заявили, що проводять розслідування аварії «Титана».
Морські служби обстежують район у Північній Атлантиці, де затонула субмарина і загинули всі п'ять осіб, які перебували на борту. Уламки субмарини були виявлені на глибині 3810 метрів.
«Ми проводимо розслідування в Канаді, враховуючи, що це було судно (Polar Price, яке доправило "Титан" до місця занурення в Атлантичному океані, та з екіпажем якого підтримувався зв'язок до моменту аварії - ред.) під канадським прапором, яке вийшло з канадського порту та було причетне до цієї події, хоча й у міжнародних водах», — сказала голова транспортної ради Кеті Фокс.
Як повідомлялося, у неділю субмарина, яка використовувалася для перевезення туристів для огляду уламків затонулого “Титаніка”, зникла в Атлантичному океані. Під час пошуків були виявлені уламки.
На борту батискафа перебували п'ятеро людей: британський бізнесмен і засновник компанії Action Group Геміш Гардінг, бізнесмен із Пакистану Шахзада Давуд зі своїм 19-річним сином Сулеманом, французький дослідник Поль-Анрі Наржоле, та Стоктон Раш - генеральний директор компанії OceanGate, яка організувала занурення. Запас кисню в підводному човні був розрахований максимум на 96 годин.
Експерти неодноразово попереджали керівництво OceanGate, що "Титан" - небезпечний. Проте компанія ігнорувала попередження. Раніше OceanGate успішно доправила до "Титаніка" майже 60 приватних клієнтів і близько 20 вчених.