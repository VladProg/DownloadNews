Польща блокуватиме на Раді ЄС пропозицію щодо розподілу між країнами ЄС нелегальних мігрантів. Вона планує провести референдум у справі розміщення мігрантів з півдня і закликає усі країни ЄС зробити так само.

Про це у відеозверненні перед самітом Ради ЄС заявив у четвер прем’єр-міністр Польщі Матеуш Моравецький, передає кореспондент Укрінформу.
“Від імені мільйонів громадян Польщі, яких представляє уряд PiS (партія “Право і Справедливість” – ред.), ми застосуємо вето щодо механізму примусового розподілу мігрантів. Європа безпечних кордонів – це Європа без примусового розподілу. Її намагаються запровадити через задні двері всупереч європейському законодавству під загрозою фінансового покарання. Уряд PiS не погодиться на жодні експерименти, пов’язані з розміщенням нелегальних іммігрантів”, - заявив Моравецький.
Він підкреслив, Польща запропонує на Раді ЄС “план безпечних кордонів”, який складається з п’яти пунктів. По-перше, йдеться про спільне інвестування країнами Спільноти в ефективний захист усіх зовнішніх кордонів ЄС, на що треба більше коштів з бюджету Євросоюзу. По-друге, потрібно реформувати Frontex (Європейське агентство із захисту зовнішніх кордонів ЄС – ред.), аби він міг ефективно протидіяти особам, які займаються контрабандою людей. По-третє, Єврокомісія повинна змінити бюджет таким чином, щоб знайти більше коштів на розвиток країн, які межують з ЄС. По-четверте, треба обмежити соціальні витрати для осіб з-за меж ЄС.
“По-п’яте, треба припинити поблажливе ставлення до співпраці неурядових організацій з контрабандистами людей. ЄС за допомогою Інтерполу і Європолу має почати ефективно боротися з бандами і контрабандистами людей”,- підкреслив Моравецький.
Він зазначив, що польська влада пропонує в цій справі провести референдум у Польщі.
“Це найчесніший спосіб, щоб поляки могли висловитися, чого вони очікують”, - підкреслив глава польського уряду.
Він також закликав до проведення схожих референдумів інші країни ЄС.
За його словами, ЄС хоче карати за відмову прийняти мігранта з Близького Сходу чи Африки штрафом у понад 20 тисячі євро за одну людину. При цьому, ЄС донині виділив Польщі за підтримку українських біженців лише кількадесят євро на людину. Він наголосив, що це є "кричущою дискримінацією, якщо не сказати більше".
На засіданні Ради ЄС у четвер у Брюсселі, серед інших, має бути розглянуто питання розподілу мігрантів з півдня між країнами ЄС. За відмову приймати мігрантів Єврокомісія пропонує накладати штраф на кожну країну у розмірі 20 тис. євро за кожного мігранта.