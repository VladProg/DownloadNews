Генеральний секретар ООН Антоніу Гутерреш наполягає на відмові світу від використання викопного палива, щоб запобігти кліматичній катастрофі.

Як передає власний кореспондент Укрінформу у Нью-Йорку, про це він заявив у четвер на пресконференції після зустрічі з лідерами громадянського суспільства з питань клімату.
«Нинішня політика веде до підвищення температури у світі на 2,8 градуса до кінця століття. Це означає катастрофу, – сказав він. – Проте колективна реакція залишається жалюгідною. Ми несемося назустріч катастрофі з широко розплющеними очима, і багато хто готовий видавати бажане за дійсне, використовуючи неперевірені технології та простенькі рішення. Настав час прокинутися й зробити крок уперед».
За словами Гутерреша, прийняте країнами обмеження глобального підвищення температури на рівні 1,5 градуса Цельсія все ще можливе, але це потребуватиме скорочення викидів вуглекислого газу на 45% до 2030 року.
Генсек закликав до негайних глобальних дій, аби домогтися нульових викидів, розпочавши із головного винуватця кліматичної кризи – «індустрії викопного палива».
За його словами, країни мають поступово відмовлятися від викопного палива, «намагаючись залишити нафту, вугілля й газ у землі, де їм саме місце», і значно збільшити інвестиції у відновлювані джерела енергії.
«Галузь викопного палива та ті, хто її підтримує, несуть особливу відповідальність», – зазначив він, відзначивши її рекордний дохід у обсязі 4 трлн доларів минулого року.
На переконання Генсека, галузь, що працює на викопному паливі, повинна використовувати свої величезні ресурси для стимулювання, а не перешкоджання глобальному переходу на відновлювані джерела енергії.
Він закликав компанії, що працюють на викопному паливі, розробити надійні, всеосяжні та детальні плани скорочення викидів по всьому ланцюгу створення вартості – від виробництва до перероблення, розподілу та споживання.
У планах також мають бути встановлені чіткі короткострокові цілі щодо переходу на зелену енергетику.
Гутерреш закликав фінансові інститути до заохочення глобальної трансформації енергетики.
Фінансові установи в усьому світі, на його переконання, мають припинити кредитування та інвестиції у вугілля, включаючи нову вугільну інфраструктуру, електростанції, шахти, розвідку нафтових і газових родовищ.