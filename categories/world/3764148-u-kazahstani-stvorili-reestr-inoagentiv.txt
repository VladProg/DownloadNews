Влада Казахстану опублікувала реєстр "іноземних агентів", який офіційно називається "реєстр осіб, які отримують гроші або інше майно від іноземних держав, міжнародних та іноземних організацій, іноземців або осіб без громадянства".

Про це повідомляє Ехо Кавказа, передає Укрінформ.
Серед тих, хто потрапив до реєстру - десятки казахстанських правозахисних організацій, незалежних ЗМІ, журналістів і блогерів, зокрема - Норвезький Гельсінкський Комітет у Казахстані, представництво міжнародної організації Internews, Казахстанське бюро з прав людини, організація із захисту преси "Аділ соз", фонд "Крила свободи", громадська організація "Ехо", юридичні особи місцевих видань masa.media і malim.kz тощо.
Поряд з іменами фізичних осіб показано їхні індивідуальні ідентифікаційні номери, що є персональними даними.
Торік влада Казахстану внесла зміни до Податкового кодексу, які передбачають публікацію реєстру осіб, які отримують іноземне фінансування.
В уряді тоді заявили, що захід спрямований на "підвищення рівня довіри громадян".
Як повідомляв Укрінформ, у липні президент росії володимир путін підписав закон про "іноземних агентів", раніше ухвалений держдумою і схвалений радою федерації, який узагальнює, доповнює чинне законодавство у цій сфері та розширює можливості його застосування.
До списку входять уже майже 700 організацій і приватних осіб, серед яких відомі опозиційні політики, правозахисники, журналісти, громадські діячі та діячі культури, зокрема нобелівський лауреат і журналіст Дмитро Муратов, співак Борис Гребенщиков, Земфіра та інші.