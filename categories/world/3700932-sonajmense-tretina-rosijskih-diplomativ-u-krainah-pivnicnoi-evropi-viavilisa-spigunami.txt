Журналісти ідентифікували, що третина російських дипломатів працюють шпигунами під прикриттям у країнах Північної Європи.

Як передає Укрінформ, про це повідомляє шведське видання SVT.
Згідно з даними спецслужб Скандинавських країн, близько третини персоналу російських посольств є співробітниками спецслужб рф. Вони захищені Віденською конвенцією, тож мають дипломатичний імунітет.
"Близько третини персоналу російських посольств фактично є співробітниками розвідки, згідно з даними служб розвідки та контррозвідки скандинавських країн Швеції, Данії, Норвегії та Фінляндії", - йдеться у повідомленні.
Шведські журналісти ідентифікували в російському посольстві 21 агента під прикриттям. За даними SVT, 13 із них досі працюють у Швеції. Вони належать до федеральної служби безпеки росії, служби зовнішньої розвідки росії та головного розвідувального управління росії.
Нещодавно шведський уряд отримав список підозрюваних офіцерів російської розвідки, а 25 квітня Міністерство закордонних справ Швеції оголосило, що Швеція висилає п’ятьох російських дипломатів.
Як повідомлялося, Швеція висилає п’ятьох російських дипломатів за здійснення діяльності, несумісної з їхнім дипломатичним статусом.
Раніше цього місяця уряд Норвегії вирішив оголосити персонами нон грата 15 офіцерів російської розвідки, які працювали під дипломатичним прикриттям в країні.