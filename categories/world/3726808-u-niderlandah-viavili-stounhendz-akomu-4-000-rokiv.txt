У Нідерландах під час археологічних розкопок виявили святилище, якому понад 4000 років. Імовірно, це місце використовували з тією ж метою, що й британський Стоунхендж.

Про це повідомляє Reuters, передає Укрінформ.
“Археологи виявили в центральній частині Нідерландів святилище, якому понад 4000 років. Воно складається з ровів і курганів і, на їхню думку, могло використовуватися так само, як Стоунхендж”, - ідеться у повідомленні.

Зазначається, що святилище завбільшки щонайменше з три футбольні поля. Найбільший курган слугував сонячним календарем, подібним до знаменитого Стоунхенджа.

“Це святилище, мабуть, було дуже значущим місцем, де люди стежили за особливими днями в році, проводили ритуали та ховали своїх померлих. Ряди жердин стояли вздовж доріжок, які використовуються для процесій”, - йдеться у повідомленні.

Розкопки на цьому місці почалися ще у 2017 році. Відтоді археологи виявили там понад мільйон предметів — часів камʼяної, бронзової, залізної доби, Римської імперії та Середньовіччя, зокрема найстарішу намистину, що була виявлена на території Нідерландів. Знахідки також засвідчують, що місцеві жителі контактували з людьми, які мешкали на відстані 5000 кілометрів від них.
Як повідомляв Укрінформ, у 2021 році уперше за понад 60 років розпочалися ремонтні роботи в знаменитому Стоунхенджі.
Стоунхендж являє собою групу кам'яних монолітів до 6,5 м заввишки, які встановили кругом на Солсберійській рівнині (південно-західна Англія) в період між 3000 і 2000 роками до нашої ери.
У 1986-му Стоунхендж і його околиці включені до Списку Всесвітньої спадщини ЮНЕСКО.
Фото: Municipality of Tiel