Унаслідок авіаударів військових М'янми у вівторок загинули близько 100 людей, зокрема багато дітей, які були присутні на церемонії, організованій противниками військового правління.

Як передає Укрінформ, про це повідомляє AP з посиланням на місцеві джерела.
Свідок розповів Associated Press, що винищувач скинув бомби прямо на людей, які збиралися о 8 годині ранку на відкриття місцевого офісу опозиційного руху в містечку Канбалу, що в регіоні Сагаінг. Цей район знаходиться приблизно за 110 кілометрів на північ від міста Мандалай - другого за величиною міста країни.
Приблизно через пів години з'явився гелікоптер, що обстріляв це місце, сказав свідок, який побажав залишитися невідомим.
Згідно з початковими повідомленнями кількість загиблих становила близько 50 осіб, але пізніше, за даними незалежних ЗМІ, їх кількість збільшилася приблизно до 100 осіб.
Військова хунта М'янми усе частіше використовує авіаудари, щоб протистояти широкомасштабній збройній боротьбі проти свого правління, яке почалося у лютому 2021 року, коли військові перебрали владу від обраного уряду Аун Сан Су Чжі. За різними оцінками, відтоді сили безпеки вбили понад 3 000 цивільних осіб.
Як повідомлялося, у лютому 2021 року військові М’янми повалили демократично обраний уряд Аун Сан Су Чжі, проте зіткнулися з жорстким опором у значних частинах країни, де за активної підтримки місцевого населення розгорнувся широкий партизанський фронт. У боях із групами опору військові М’янми широко використовують авіацію і важке озброєння, через що, за різними даними, після перевороту силовики вбили понад 1500 людей.
За даними Організації Об’єднаних Націй, яка звинуватила хунту у воєнних злочинах і злочинах проти людяності, близько 1,2 мільйона людей були вимушені змінити місця проживання всередині країни, а понад 70 тисяч виїхали за кордон.