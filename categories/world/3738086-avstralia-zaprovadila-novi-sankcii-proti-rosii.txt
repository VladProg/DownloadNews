Уряд Австралії запровадив нові обмежувальні заходи проти 45 фізичних і юридичних осіб Російської Федерації за війну проти України.

Як передає Укрінформ, про це йдеться у заяві глави МЗС Австралії Пенні Вонг.
«Сьогоднішні санкції підкреслюють відданість Австралії співпраці з партнерами, щоб підтримувати тиск на Росію та тих, хто підтримує її незаконну та аморальну війну. Режим санкцій Австралії проти Росії відображає нашу підтримку народу України, суверенітету та територіальної цілісності країни», - заявила вона.
Зазначається, що санкції направлені проти 35 організацій російського оборонного, технологічного та енергетичного секторів, а також 10 осіб, у тому числі російських міністрів і високопосадовців, високопоставлених військових у Білорусі.
Під нові обмежувальні заходи потрапили російські компанії, що постачають передові технології, електроніку та обладнання для Збройних сил Росії; російські суб'єкти, що займаються атомною енергетикою та видобутком ресурсів в Арктиці; перший віцепрем'єр Росії Бєлоусов і віцепрем'єр Чернишенко; основні російські оборонні підприємства, включно з найбільшим російським виробником військових вертольотів і його генеральним директором, а також білоруські високопосадовці, які загрожують суверенітету та територіальній цілісності України.
Загалом Австралія наклала санкції вже на понад 1100 осіб та організацій, які підтримують вторгнення РФ в Україну.
Як повідомляв Укрінформ, 17 липня уряд Великої Британії запровадив санкції щодо 14 росіян з огляду на спроби російської влади знищити українську національну ідентичність, зокрема проти 11 причетних до примусової депортації українських дітей.