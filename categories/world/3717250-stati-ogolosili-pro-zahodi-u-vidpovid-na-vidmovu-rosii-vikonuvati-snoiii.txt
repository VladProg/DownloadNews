США відмовляються від обміну даними з РФ про наявні стратегічні озброєння, не надсилатимуть регулярних повідомлень про статус власних сил, а також заборонять проведення інспекцій та обмін телеметрією про запуски ракет.

Таку офіційну відповідь на порушення Росією умов договору СНО-ІІІ оприлюднив Держдепартамент США, передає Укрінформ.
«Сполучені Штати віддані повному та взаємному виконанню СНО-ІІІ. Відповідно до цього зобов’язання США вжили законно обґрунтовані контрзаходи у відповідь на поточні порушення Російською Федерацією цього договору», - зазначається в повідомленні.
Заявлені кроки повною мірою відповідають міжнародному праву, «вони є пропорційними та відповідають усім іншим вимогам законодавства», наголосили в Держдепі. Міжнародне право дозволяє такі заходи, «аби спонукати іншу державу повернутися до виконання своїх міжнародних зобов'язань».
При цьому зазначається, що американська сторона заздалегідь повідомила про своє рішення росіян та висловила готовність припинити контрзаходи, якщо Росія також повернеться до виконання договору.
Нагадаємо, договір між США і Росією про заходи щодо подальшого скорочення та обмеження стратегічних наступальних озброєнь (СНО-ІІІ) був підписаний у квітні 2010 року, а чинності набув у лютому 2011-го. Документ був розрахований на десять років із можливістю продовження на п’ять років за домовленістю сторін.
На початку 2021 року договір був продовжений. Проте в лютому 2023-го Росія призупинила участь у СНО-ІІІ.