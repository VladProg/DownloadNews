У Польщі в неділю на понад 31 тис. виборчих дільницях відбудуться вибори до Сейму та Сенату, а також референдум.

Загалом у виборах по всій Польщі і за кордоном можуть проголосувати понад 29 млн громадян Польщі, які мають право голосу, передає кореспондент Укрінформу.
Виборчі дільниці в Польщі відкриваються о 07:00 (за місцевим часом) і будуть закриті о 21:00. Відразу після цього буде оприлюднено результати екзит-полів.
Крім Польщі, проголосувати можна буде на 416 дільницях за кордоном і на восьми дільницях, розгорнутих на кораблях.
Вибори до польського парламенту вже розпочалися на виборчих дільницях у північній та південній Америці.
За даними Державної виборчої комісії (PKW), наймолодший кандидат, який балотується до парламенту має 21 рік, найстарший – 92 роки. Середній вік кандидатів до Сейму становить 46 років, до Сенату – 54 роки.
У PKW хочуть оприлюднити остаточні результати виборів до парламенту РП у вівторок у першій половині дня.
Разом з виборами до парламенту на виборчих дільницях також триватиме референдум, на якому полякам пропонуватимуть відповісти на чотири питання: щодо підтримки чи ні продажу державних активів іноземним структурам; підвищення пенсійного віку; ліквідації загородження на кордоні між Польщею і Білоруссю; допуску тисяч нелегальних іммігрантів з Близького Сходу та Африки до Польщі в рамках механізму ЄС щодо примусового переселення.
За перемогу у виборах до Сейму боротимуться правляча Об’єднана правиця Ярослава Качинського й опозиційна Громадянська коаліція Дональда Туска.