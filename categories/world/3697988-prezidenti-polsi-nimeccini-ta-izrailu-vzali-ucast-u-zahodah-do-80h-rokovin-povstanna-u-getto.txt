Тисячі гостей, мешканці Варшави і президенти Польщі, Німеччини та Ізраїлю Анджей Дуда, Франк-Вальтер Штайнмаєр, Іцхак Герцог взяли участь у поминальних заходах із нагоди 80-річчя початку повстання у Варшавському гетто.

Про це повідомляє власний кореспондент Укрінформу.
“Сьогодні ми низько схиляємо голови перед героями повстання в гетто, низько схиляємо голови перед усіма тими, хто боровся проти ненависті та нацизму за свою свободу та гідність: польськими євреями, польськими громадянами, які ніколи не здавались, ніколи не падали духом, які і сьогодні є великим прикладом для всіх нас”,- підкреслив під час свого виступу президент РП Анджей Дуда.
У своєму виступі президент ФРН Штайнмаєр підкреслив, що у нього викликають “глибокий сором страшні злочини, які скоїли німці” у варшавському гетто. Він зауважив, що замало винних у цьому злочині нацистів було притягнуто до відповідальності після війни. Він попросив пробачення за злочини, які скоїли німці під час Другої світової війни.

Фото: bundespraesident.de

Своєю чергою польський єврей, в’язень Освенціма Мар’ян Турський наголосив, що учасники цієї події зібралися тут з кількох причин. Однією з них є те, щоб такого роду злочини ніколи не повторювалися.
Він зауважив, що радянська армія, в якій більшість становили росіяни, врятувала йому життя, визволяючи з гітлерівського концтабору. Турський наголосив, що висловлюючи вдячність за тодішнє, він не може залишатися байдужим щодо російської агресії проти України сьогодні.

Фото: PAP

“Чи я можу мовчати, коли російські ракети знищують українську інфраструктуру, будинки, культурні цінності і спричиняють високу смертність і зниження віку життя сотень тисяч цивільних людей? Чи можу я мовчати, коли бачу долю Бучі?”,- підкреслив Турський під оплески присутніх.
У цьому контексті він звернув увагу на слова одного з лідерів повстання у варшавському гетто Марка Едельмана: “Найважливішим є життя, а якщо є життя, то найважливішою є свобода, і часто для цієї свободи треба віддавати життя”.

Фото: TVN24

Мер Варшави Рафал Тшасковський під час свого виступу наголосив, що пам’ятаючи про трагедію варшавського гетто, не можна залишатися байдужим щодо нинішньої трагедії українців, які потерпають від російської агресії. Він підкреслив, що поляки і варшав’яни відкрили свої серця і домівки для українців, які потребують допомоги і підтримки. Тшасковський звернув увагу на трагедію багатьох українських міст, які майже повністю знищуються російськими військами. Він висловив переконання, що як Варшава після війни постала з попелу, так само постануть з попелу українські міста, такі як Маріуполь та інші.
Як відомо, 80 років тому, 19 квітня 1943 року, у варшавському гетто, куди гітлерівці кинули близько півмільйона євреїв, розпочалося повстання, яке увійшло до історії як найбільший акт спротиву проти Голокосту в роки Другої світової війни. Воно тривало до 16 травня 1943 року і завершилося поразкою єврейських повстанців, яких підтримувала Армія Крайова.
З 1940 до 1942 року, у Варшавському гетто загинуло понад 340 тисяч євреїв, зокрема ті, кого вивезли до концтабору у Треблінці. На момент вибуху повстання у гетто перебували близько 60 тисяч осіб. У повстанні взяли участь члени Єврейської бойової організації та Єврейського військового союзу, загалом близько 650 осіб. Більшість з них загинули у повстанні, як і багато цивільних осіб. У результаті повстання територію гетто нацисти зрівняли з землею.


Фото: KPRE