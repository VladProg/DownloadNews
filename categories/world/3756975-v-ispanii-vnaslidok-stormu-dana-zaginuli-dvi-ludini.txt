Щонайменше двоє людей загинули в центральній Іспанії після шторму «Дана», який приніс у країну зливи.

Як передає Укрінформ, про це повідомляє CNN.
Два випадки смерті були зафіксовані поблизу міста Толедо, на південь від Мадрида, повідомила іспанська Цивільна гвардія.
Один чоловік віком 20 років загинув у невеликому містечку Касаррубіос-дель-Монте через стихію, повідомив речник поліції Рамон Куевас. Ще одного чоловіка знайшли мертвим у місті Баргас, додав він.
Іспанська влада також повідомила про 55-річну жінку, яка вважається зниклою безвісти у муніципалітеті Вальмохадо, ще двоє зникли безвісти у регіоні Мадрида.
Державне метеорологічне агентство AEMET опублікувало попередження для Мадрида, Толед та Кадіса, спочатку прогнозуючи, що за 12 годин над Мадридом може випасти до 120 літрів опадів на квадратний метр.
Очікується, що у вівторок до більшої частини країни повернеться суха погода.
Як повідомлялося, в іспанському місті Мадрид після зливи закрили кілька ліній метро та припинили сполучення швидкісних поїздів із південними містами.
Речник екстреної допомоги у регіоні Хав’єр Чівіте розповів, що протягом ночі рятувальники брали участь у майже 1200 інцидентах. Він додав, що пожежники та поліція шукали двох зниклих безвісти чоловіків.
Фото: Emergencias Madrid, Twitter