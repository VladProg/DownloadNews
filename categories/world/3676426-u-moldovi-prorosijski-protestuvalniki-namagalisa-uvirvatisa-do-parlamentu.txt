У центрі Кишинева у вівторок під час антиурядового протесту, організованого прихильниками проросійської партії «Шор», демонстранти намагалися прорватися до будівлі парламенту.

Про це повідомляє Укрінформ з посиланням на NewsMaker.
Зазначається, що після того, як учасники акції спробували прорватися до урядової будівлі через кордон поліції, між ними та правоохоронцями сталася сутичка. Видання повідомляє про перші затримання.

Після цього учасники акції припинили спроби прорвати кордон поліції. Організатори мітингу встановили сцену біля мерії Кишинева. Перед присутніми виступив голова Оргіївського району, член партії «Шор» Діну Цуркану.

Учасники акції вимагають від уряду сплатити рахунки населення за газ, опалення та електрику за три зимові місяці.
Частину автобусів, які везли людей на протест до Кишинева, зупинили у Ставченах. У поліції стверджують, що деякі транспортні засоби не відповідають технічним нормам і можуть навіть спалахнути. Люди перекрили трасу та наполягають на тому, щоб поліція пропустила всіх.

Партія «Дія і солідарність» (PAS) звинуватила організаторів акції у спробі дестабілізувати ситуацію у країні.
«Це намагання дестабілізувати ситуацію у країні. «Шор» за допомогою маніпуляцій намагається використати вразливість людей, щоб сховатися від правосуддя», — заявила прессекретар PAS Адріана Влас.
Фото: Катерина Дубасова / NewsMaker