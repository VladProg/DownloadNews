Європейське командування Збройних сил США (EUCOM) заявило, що ввечері п’ятниці, 10 листопада, військовий літак США, який проводив навчальні операції в східному Середземномор’ї, зазнав аварії і впав.

Як передає Укрінформ, про це повідомляється у пресрелізі на сайті EUCOM.
Причини інциденту наразі встановлюються. Деталі про постраждалий персонал не надаються командуванням із поваги до сімей постраждалих, йдеться у пресрелізі.
«Однак ми можемо точно сказати, що виліт літака був суто навчальним і жодних ознак ворожої діяльності не має. Ми надамо більше інформації у міру розвитку ситуації», – зазначили в EUCOM.
Як повідомляв Укрінформ, 16 вересня п’ятирічна дівчинка загинула, а її брат і батьки зазнали поранень у результаті авіатрощі реактивного літака італійської військово-повітряної групи Frecce Tricolori в районі аеропорту Турина.
Фото ілюстративне