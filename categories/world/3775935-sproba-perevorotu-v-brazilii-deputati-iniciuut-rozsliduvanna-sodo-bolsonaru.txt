Комітет Конгресу Бразилії офіційно закликав прокурорів розслідувати діяльність колишнього президента Жаіра Болсонару за кількома можливими обвинуваченнями, серед яких - спроба державного перевороту шляхом організації заворушень його прихильників у січні.

Як передає Укрінформ, про це повідомляє France24.
Комітет, який розслідує справу про заворушення у Бразилії 8 січня біля президентського палацу, Верховного суду та будівлі Конгресу, проголосував за ухвалення остаточного звіту, в якому було встановлено, що колишнього президента слід звинуватити у спробі повалення верховенства права, політичному насильстві та злочинній змові.
Як зазначається, це нова віха в низці юридичних проблем для 68-річного Болсонару, який вже перебуває під слідством за обвинуваченнями у корупції та зловживанні службовим становищем.
Болсонару, який був президентом Бразилії з 2019 по 2022 рік, було заборонено балотуватися на виборах протягом восьми років через обвинувачення у шахрайстві з електронною системою голосування у Бразилії.
Як повідомлялося, Федеральний виборчий суд Бразилії заборонив колишньому президенту країни Жаїру Болсонару обіймати державні посади до 2030 року.
Наприкінці березня колишній президент Бразилії Жаїр Болсонару повернувся до країни з вигнання зі США.
Болсонару залишив Бразилію на борту літака бразильських військово-повітряних сил 30 грудня, лише за два дні до того, як він мав передати президентську посаду своєму супернику Луїсу Інасіу Лулі да Сілві.