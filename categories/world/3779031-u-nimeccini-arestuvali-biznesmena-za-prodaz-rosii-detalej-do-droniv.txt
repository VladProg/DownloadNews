У Німеччині заарештували бізнесмена за підозрою у продажі до Росії компонентів, які використовуються у виробництві військової техніки, включаючи безпілотники.

Про це повідомили у четвер у прокуратурі міста Франкфурт-на-Майні, передає Укрінформ із посиланням на DW.
Підозрюваного - мешканця міста Кассель, ім'я якого не називають - звинувачують в експорті різних електронних компонентів, моделей авіаційних двигунів та інших товарів до Росії в 2022 і 2023 роках. Товари доставлялися до російського міста Санкт-Петербург через компанію-посередника в Гонконзі з метою обходу санкцій ЄС, йдеться в заяві прокуратури.
Компоненти, що експортувалися до РФ, широко використовуються у виробництві, зокрема, безпілотника "Орлан 10", заявили в прокуратурі, зазначивши, що такі безпілотники "використовуються російськими збройними силами... в рамках агресивної війни проти України".
Проти затриманого висунуто звинувачення в порушенні закону про зовнішню торгівлю і платежі. Загальна вартість товарів оцінюється у два мільйони євро. Чоловіка заарештували у середу, 25 жовтня, а в шести його помешканнях провели обшуки, додали в прокуратурі.
Як повідомлялося, цього року в Німеччині вже арештовували кілька підозрюваних у продажу військових компонентів до Росії на тлі постійних побоювань, що російські виробники озброєнь використовують лазівки для обходу санкцій.