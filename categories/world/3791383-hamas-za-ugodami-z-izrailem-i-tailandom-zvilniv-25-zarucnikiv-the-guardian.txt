Перша група з 13 ізраїльських заручників, звільнених ХАМАСом, перетнула кордон Єгипту після 49 днів у полоні, в якому вони утримувалися терористичним угрупуванням в Газі.

Про це повідомляє The Guardian, передає Укрінформ.
Ізраїльські заручники перетнули КПП Рафах на кордоні з Єгиптом після того, як спочатку були передані Червоному Хресту і пройшли короткі медичні огляди в лікарні в Хан-Юнісі.
Телеканал Al-Aqsa, пов'язаний з ХАМАСом, посилається на джерела в угрупованні, які також підтвердили, що перша група ізраїльських заручників була передана Червоному Хресту.
За інформацією Reuters, 12 тайських заручників були звільнені в рамках окремої угоди з ХАМАСом за посередництва Катару і Єгипту. Всі звільнені - чоловіки і не підпадали під дію угоди про перемир'я з Ізраїлем, яка стосується жінок і дітей. Окремі переговори щодо них відбулися після того, як міністр закордонних справ Таїланду відвідав Катар 31 жовтня. Уряд Таїланду вважає, що 26 його громадян були захоплені в заручники 7 жовтня, після нападу ХАМАС на Ізраїль.
Прем'єр-міністр Таїланду Сретта Тавісін підтвердив інформацію про звільнення громадян, в даний час вони - на шляху до лікарні Ассаф Харофе в центральній частині Ізраїлю.
Як повідомляв Укрінформ, у п'ятницю о сьомій годині набуло чинності чотириденне перемир'я, укладене між Ізраїлем та угрупованням ХАМАС за посередництва Катару.
Пенітенціарна служба Ізраїлю повідомила, що отримала список з 39 палестинських засуджених за тероризм, які будуть звільнені сьогодні в рамках угоди з ХАМАСом.