Європейський Союз був шокований рішенням руху "Талібан", який наразі виконує владні функції в Афганістані, заборонити афганським жінкам брати участь у роботи ООН, у структурах та у гуманітарних програмах під егідою Об’єднаних Націй.

Як повідомляє Укрінформ, про це йдеться у заяві Високого представника ЄС від імені всіх 27 держав-членів, повний текст якої оприлюднений сьогодні на сайті Європейської Ради.
«Із глибоким шоком ЄС дізнався 4-го квітня про тішення "Талібану" заборонити афганським жінкам працювати в ООН, у агентствах, фондах та програмах організації. Таке рішення прийнято після кількох попередніх заборон та обмежень, спрямованих проти афганських жінок і дівчат, що посилює та робить більш жорсткою політику керівників "Талібан" у запереченні прав жінок, включаючи їх право на середню та вищу освіту, на роботу та на свободу пересування», - йдеться у документі.
Як зазначив Високий представник ЄС, це нове дискримінаційне рішення "Талібану" порушує міжнародне гуманітарне право, включаючи міжнародні договори, в яких бере участь Афганістан. Все це відбувається на фоні економічної та гуманітарної кризи в Афганістані, яка є однією із найгірших у світі, поли близько 28 мільйонів людей, - або дві третини від усього населення країни, - потребують гуманітарної допомоги, а мільйони афганців перебувають на межі голоду.
Європейський Союз підтримує зусилля ООН та інших міжнародних партнерів, та є солідарним із багатьма афганцями, які засуджують прийняте рішення щодо обмеження прав афганських жінок, та закликає "Талібан" негайно переглянути та скасувати прийняті рішення, та дозволити жінкам та дівчатам в країні мати рівний доступ до освіти, всіх соціальних, економічних та громадських сфер життя.
Як зазначається у заяві, ЄС буде продовжувати надавати гуманітарну допомогу населенню Афганістану. У цьому контексті жінки, що працюють у гуманітарних організаціях, мають залишатися на своїх місцях для доставки такої гуманітарної допомоги для найбільш нужденних людей, що її гостро потребують. Позиція ЄС у цьому питанні є дуже чіткою, - усуненні жінок від такої діяльності не дозволить продовжувати таку гуманітарну активність у відповідності з принципами, що визначені Європейською Радою. За цими принципами допомога має надаватися недискримінаційним шляхом, у тому числі, - незалежно від статі. Якщо ці принципи будуть порушені, це може вплинути на такі гуманітарні зусилля ЄС.
«ЄС закликає "Талібан" виконати свої обіцянки та довести здатність поважати та захищати права людини, надавати базові послуги для усього населення Афганістану, у відповідності до їх попередніх заяв та обіцянок», - наголошується у документі.
Як уже повідомлялося, 4 квітня афганській рух «Талібан» видав наказ, який забороняє афганкам, які є співробітницями ООН, продовжувати роботу в установах організації. Цей наказ поширюється на весь Афганістан.
Раніше кероване "Талібаном" Міністерство вищої освіти наказало університетам Афганістану не допускати жінок до вступних іспитів.