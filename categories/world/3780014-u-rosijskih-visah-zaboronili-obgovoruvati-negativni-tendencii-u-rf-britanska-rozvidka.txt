Кремлівський режим продовжує посилювати цензуру в Росії напередодні президентських виборів, прагнучи уникнути публічних обговорень війни проти України.

Як передає Укрінформ, про це з посиланням на розвідку повідомляє Міноборони Великої Британії у соцмережі Х.
Зокрема, зазначається, що у середині жовтня міністерство освіти та науки РФ наказало університетам уникати відкритого обговорення будь-яких "негативних політичних, економічних та соціальних тенденцій" у Росії.
Британська розвідка вважає це черговим кроком до обмеження інформаційного простору у РФ.
На думку розвідників, у довготерміновій перспективі це, ймовірно, сприятиме тенденції формування російської політики в "ехокамері" політично прийнятних, прокремлівських поглядів.
"Цілком ймовірно, що Кремль хоче ще більше придушити негативні погляди на "спеціальну військову операцію" напередодні очікуваного балотування президента Володимира Путіна на переобрання у березні 2024 року", - йдеться у повідомленні.
Як повідомляв Укрінформ, Сили оборони України з 24 лютого 2022 року по 29 жовтня 2023 року ліквідували близько 299 тисяч 080 російських агресорів, з них 660 - за минулу добу.