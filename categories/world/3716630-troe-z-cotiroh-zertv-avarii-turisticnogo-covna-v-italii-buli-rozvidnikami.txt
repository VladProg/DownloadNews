В Італії внаслідок перекидання човна загинули два агенти італійських спецслужб і відставний співробітник ізраїльських сил безпеки. Ще однією жертвою виявилась росіянка.

Про це повідомляє The Guardian, передає Укрінформ.
Серед загиблих були офіційно названі 62-річний Клаудіо Алонці і 53-річна Тіціана Барнобі, які працювали на італійську розвідку.
Крім того, Офіс президента Ізраїлю підтвердив, що одним із жертв аварії став ізраїльтянин, який служив у розвідувальному агенстві Моссад. Тіло чоловіка знайшли італійські пожежники. Зазначається, що ізраїльська влада не назвала його прізвища.
«Моссад втратив дорогого друга, відданого та професійного працівника, який десятиліттями присвячував своє життя безпеці Держави Ізраїль, навіть після того, як пішов у відставку. Моссад оплакує втрату та розділяє горе родини», — йдеться у повідомленні.
Як повідомляє видання, четвертою жертвою стала росіянка Аня Божкова, дружина власника човна.
Відомо, що на момент аварії на човні перебувало понад 20 осіб. На даний момент не повідомляється, з-за яких обставин три розвідники опинилися на одному човні.
Як повідомляв Укрінформ, тіла чотирьох людей були знайдені на італійському озері Маджоре після того, як туристичний човен перекинувся і затонув пізно в неділю через раптовий шторм із сильним вітром.
Фото: VIGILI DEL FUOCO/TWITTER