Варшава підтримує “наймасштабніші санкції” проти Росії. Пріоритетом Польщі зараз є позбавлення залежності ЄС від російських енергоресурсів, заборона на експорт до росії технологій і товарів подвійного призначення.

Серед пріоритетів також і запровадження ефективних дій для уникнення Росією обходу санкцій. Про це у коментарі Укрінформу заявив речник МЗС Польщі Лукаш Ясіна.
“Від початку агресії Росії проти України Польща підтримує наймасштабніші санкції, спрямовані на обмеження можливостей Росії продовжувати війну. Разом із країнами регіону ми регулярно пропонуємо нові секторальні та індивідуальні санкції. Нашим пріоритетом є, зокрема, повне відключення держав-членів (Євросоюзу – ред.) від російських енергоресурсів, повна заборона на експорт технологій і продукції подвійного призначення до Росії. Багато держав-членів, включаючи Польщу, також закликають заборонити імпорт діамантів з Росії. Також вкрай важливо запровадити заходи з протидії обходу санкцій”, - зазначив Ясіна.
За його словами, Польща також рішуче підтримує недопущення російських і білоруських спортсменів до міжнародних змагань.
“На нашу думку, скандальною була би ситуація, якби країни, залучені до неспровокованої збройної агресії проти іншої країни, були представлені на спортивних заходах високого рівня”, - наголосив речник польського зовнішньополітичного відомства.
Як повідомляв Укрінформ, 11-й пакет санкцій Європейського Союзу проти росії має бути ухвалений не раніше другої половини травня. Євросоюз має намір запровадити заборону на транзит багатьох товарів територією рф, намагаючись посилити дотримання вже запроваджених раніше санкцій.
Виконком МОК рекомендував повернути російських та білоруських спортсменів до міжнародних змагань у нейтральному статусі.
Національний олімпійський комітет України розіслав листи олімпійським комітетам інших країн та міжнародним федераціям щодо недопущення спортсменів РФ та РБ на міжнародні змагання. Польща активно виступає проти участі російських і білоруських спортсменів у міжнародних спортивних змаганнях.
Фото: PAP/Piotr Nowak