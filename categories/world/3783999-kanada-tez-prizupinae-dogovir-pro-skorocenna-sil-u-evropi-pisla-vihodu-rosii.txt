Канада засуджує вихід Росії із Договору про звичайні збройні сили в Європі та взаємно тимчасово відмовляється від його дотримання.

Як повідомляє кореспондент Укрінформу, про це у Токіо заявила міністр закордонних справ Канади Мелані Жолі.
“Канада солідарна із союзниками по НАТО у засудженні виходу Росії із наріжного Договору про звичайні збройні сили в Європі, що набув чинності сьогодні. Вихід Росії із ДЗЗСЄ руйнує основу, на якій він базувався, й створює неприйнятний дисбаланс у системі європейської безпеки”, - сказала Жолі.
Вона наголосила, що з огляду на це, Канада призупинить виконання Договору з 7 лютого наступного року. “Вихід Росії із ДЗЗСЄ - це ще один приклад зусиль РФ із підриву євроатлантичної безпеки”, - зауважила міністр.
Як повідомляв Укрінформ, 7 листопада країна-агресорка Росія остаточно вийшла з іще однієї міжнародної угоди про обмеження озброєнь, цього разу попрощавшись із Договором про звичайні збройні сили в Європі (ДЗЗСЄ). У відповідь держави-члени НАТО оголосили про намір призупинити дію Договору "на стільки часу, скільки це буде необхідно".
ДЗЗСЄ, укладений в останні роки Холодної війни, встановлював обмеження на ключові категорії звичайної військової техніки в Європі (від Атлантики до Уралу), і передбачав знищення надлишкової зброї. Договір пропонував рівні обмеження для двох "груп держав-учасниць" НАТО і Варшавського договору.