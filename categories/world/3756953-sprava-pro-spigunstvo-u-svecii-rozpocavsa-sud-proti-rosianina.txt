У повітовому суді Стокгольма розпочалося слухання у справі про росіянина зі Швеції, якого звинувачують у шпигунстві і який під прикриттям фінських компаній організовував постачання підсанкційних товарів до Росії.

Про це повідомляє Yle, передає Укрінформ.
60-річний підсудний звинувачується, зокрема, у постачанні до Росії електроніки, придатної для використання у військових цілях.
Спочатку чоловік відхилив усі звинувачення через свого адвоката.
Хоча він переїхав до Швеції ще на початку 2000-х і отримав шведське громадянство, він не розмовляє шведською, тому в залі суду був присутній синхронний перекладач із російської мови.
Чоловік та його дружина російського походження були заарештовані під час спецоперації у Стокгольмі у листопаді минулого року. Пізніше із дружини зняли звинувачення.
За словами прокурора Хенріка Оліна, чоловік діяв під керівництвом російської військової розвідки ГРУ, загрожуючи національній безпеці Швеції та США.
За даними сторони звинувачення, незаконна діяльність чоловіка тривала близько десяти років і проходила під прикриттям компаній, які займалися торгівлею електронікою та промисловим обладнанням, а також консультуванням шведських компаній, які працюють у Росії.
Обвинувачений, за словами прокурора, був сполучною ланкою ширшої мережі, через яку Росія намагалася закуповувати товари, які підпадають під санкції та заборони на експорт до країни.
«Думаю, його можна назвати агентом із закупівель», – сказав прокурор у своїй вступній заяві.
Як повідомляв Укрінформ, наприкінці серпня громадянину Швеції, який народився в РФ – 60-річному Сергію Скворцову висунули обвинувачення у зборі інформації для російської військової розвідки протягом майже десяти років.
Фото: Yle