Спецпосланець Ватикану кардинал Маттео Зуппі в неділю заявив, що його місія до Москви щодо війни в Україні була зосереджена на гуманітарних питаннях та не включала жодних обговорень щодо мирного плану.

Як передає Укрінформ, про це повідомляє Reuters.
Кардинал Зуппі наголосив на важливості розв'язання гуманітарних проблем під час зустрічей у Москві та в Києві.
Він уточнив, що мета його візиту полягала не в тому, щоб запропонувати конкретний мирний план чи взяти участь в офіційному посередництві, а радше у тому, щоб визначити пріоритетом благополуччя та захист вразливих категорій людей, які постраждали внаслідок війни.
Зуппі підкреслив нагальну потребу припинення насильства та збереження людського життя, з особливим наголосом на захисті добробуту дітей.
Як повідомлялося, керівник Офісу Президента Андрій Єрмак заявив, що Україна не покладає надій на посередництво Ватикану у переговорах з Москвою, натомість вітала б допомогу у визволенні полонених українців та поверненні українських дітей.
Спеціальний посланник Папи Римського кардинал Маттео Зуппі 28-29 червня перебував з візитом у Росії у межах місії Ватикану з "досягнення справедливого миру" в Україні.
5-6 червня кардинал Маттео Зуппі відвідав Україну. Зокрема, з Президентом Володимиром Зеленським він обговорив ситуацію в Україні та гуманітарну взаємодію у межах реалізації формули миру.
Фото: KNA