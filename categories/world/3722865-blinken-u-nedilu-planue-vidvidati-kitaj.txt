Державний секретар Сполучених Штатів Ентоні Блінкен відповідно до домовленостей між Пекіном і Вашингтоном відвідає Китай 18-19 червня.

Як передає Укрінформ, про це з посиланням на речника Міністерства закордонних справ КНР Ван Веньбіня повідомляє Xinhua.
Китайська сторона не повідомляє жодних деталей візиту американського топдипломата, зокрема, щодо запланованих переговорів із китайськими очільниками.
Водночас у повідомленні прессекретаря Держдепартаменту США Метью Міллера з цього приводу йдеться, що Блінкен 16-21 червня здійснить поїздки до Пекіна та Лондона.
«Перебуваючи в Пекіні, держсекретар Блінкен зустрінеться з високопосадовцями Китаю та обговорить важливість підтримки відкритих ліній зв’язку для відповідального управління відносинами США і КНР», - йдеться у повідомленні.
Блінкен також порушить двосторонні питання, що викликають занепокоєння, питання глобального та регіонального порядку денного, а також обговорить потенційну співпрацю щодо спільних транснаціональних проблем.
Поїздка держсекретаря США до Китаю планувалась іще в лютому, проте після виявлення китайської повітряної кулі-шпигуна над територією Сполучених Штатів він її скасував.
Як повідомляв Укрінформ, міністр закордонних справ КНР Цінь Ган сьогодні під час телефонної розмови з держсекретарем США Ентоні Блінкеном заявив, що Сполучені Штати мають поважати позицію Китаю щодо Тайваню і припинити втручання у внутрішні справи КНР.