Канцлер Німеччини Олаф Шольц і прем’єр-міністр Японії Кішіда Фуміо привітали видачу Міжнародним кримінальним судом ордера на арешт президента рф володимира путіна.

Про це глави урядів заявили на спільній пресконференції у Токіо в суботу, передає кореспондент Укрінформу.
«Ніхто не стоїть вище за право та закон. Це дуже важливий принцип міжнародного права… Міжнародний кримінальний суд є правильною інституцією для розслідування воєнних злочинів», - сказав канцлер.
Своєю чергою Кішіда звернув увагу на слова головного прокурора МКС про те, що цей ордер є лиш першим конкретним кроком. «Ми з великим інтересом будемо стежити за розвитком подій і за подальшим прогресом, – це питання нас теж дуже цікавить», - сказав глава японського уряду.
Він також підкреслив, що «ми як G7 хочемо продовжувати захищати та зберігати верховенство права та міжнародний порядок, продовжуватимемо сильні та жорсткі санкції проти росії, а також підтримку України».
Японський прем’єр-міністр заявив, що російська агресія значно ускладнила міжнародну безпекову ситуацію і шлях до світу без ядерної зброї. Він наголосив, що необхідно надіслати чіткий меседж: ядерної загрози з боку росії бути не повинно.
У контексті майбутнього візиту до рф голови КНР Сі Цзіньпіна Кішіда зазначив, що для Азіатсько-Тихоокеанського регіону і для миру «важливо, щоб ці дві держави діяли відповідально».
Натомість Шольц підкреслив: «З огляду на поїздку глави Китаю до москви дуже важливо, щоб було чітко доведено, що цю війну можна закінчити лише якщо росія виведе війська (з території України - ред.)». За його словами, у Берліні вважають за доцільне, щоби китайська влада "була у прямому контакті" з українською.
Як повідомлялося, Міжнародний кримінальний суд 17 березня видав ордер на арешт володимира путіна та уповноваженої президента рф з прав дитини марії львової-бєлової.
Голова КНР Сі Цзіньпін відвідає росію з державним візитом 20-22 березня.
Фото: Bloomberg