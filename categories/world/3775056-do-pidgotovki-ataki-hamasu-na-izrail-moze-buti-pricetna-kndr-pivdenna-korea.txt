В Об’єднаному комітеті начальників штабів (JCS) Південної Кореї вважають, що КНДР могла продавати зброю ХАМАСу і взаємодіяти з ним щодо низки військових питань при підготовці терористичним угрупованням атаки на Ізраїль.

Про це з посиланням на високопоставленого офіцера JCS повідомляє Yonhap, передає Укрінформ.
Такого висновку південнокорейські фахівці дійшли, оцінюючи безпрецедентні атаки ХАМАС 7 жовтня, у ході яких вони «засліпили» Ізраїль, паралізувавши його систему раннього попередження про напад, і випустили понад 5000 ракет в обхід його «Залізного купола» та порушили ізраїльський кордон на парапланах.
Військові Південної Кореї проаналізували відео з озброєними бойовиками ХАМАС та ідентифікували зброю, яка виробляється лише в КНДР. Це осколково-фугасні постріли до гранатомета F-7, північнокорейської копії радянських РПГ-7, та 122-мм артилерійські снаряди з маркуванням «Bang-122», які використовувала армія КНДР для артилерійських обстрілів Півдня.
На думку південнокорейських військових, це з високою імовірністю свідчить, що КНДР продовжує експортувати різну зброю бойовикам у країни Близького Сходу, хоча Пхеньян відкидає подібні звинувачення, називаючи їх безпідставними й неправдивими чутками.
Також звертається увага, що під час атаки бойовики ХАМАС застосували тактику проникнення на територію Ізраїлю за допомогою нетрадиційних засобів, таких як параплани та безпілотники, які використовувала КНДР в минулому, щоб проникнути на територію Південної Кореї. Військові Південної Кореї не виключають, що КНДР могла передати досвід застосування такої тактики ХАМАСу.
До того ж у грудні 2016 року лідер Північної Кореї Кім Чен Ин особисто брав участь у презентації парапланів, здатних дістатися резиденції президента Південної Кореї поблизу Сеула.
В JCS заявили, що продовжують аналізувати війну на Близькому Сході для виявлення характерних ознак участі КНДР у його підготовці та зміцнення оборонних можливостей Південної Кореї.
Як повідомляв Укрінформ, офіційний представник Всесвітньої організації охорони здоров'я (ВООЗ) заявив, що у секторі Гази унаслідок бойових дій загинули щонайменше 2 800 осіб і ще 11 тисяч отримали поранення.
Фото: АА