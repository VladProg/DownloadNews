Під час зустрічі наступного тижня з південнокорейським лідером Юн Сук Йолем президент США Джо Байден обіцятиме вжити "суттєвих" заходів, щоб підкреслити зобов’язання США стримувати можливий ядерний напад КНДР на Південну Корею.

Як передає Укрінформ, про це повідомляє агенція Reuters з посиланням на власні джерела.
"Ми надзвичайно та інтенсивно працюємо з південними корейцями, щоб вжити необхідних заходів для підкріплення як суспільного сприйняття, так і реальності наших зобов’язань", — сказав американський посадовець агенції Reuters напередодні зустрічі, що має відбутися наступної середи.
"Ми дуже чітко заявили, що наша прихильність до ядерного стримування залишається непохитною для Південної Кореї", — додав посадовець, який побажав залишитись анонімним.
За його словами, на саміті Байден оновить гарантії безпеки для Південної Кореї. "Президент Байден зробить суттєві кроки, щоб підкреслити та оновити їх, дати зрозуміти, що у всіх мало сумнівів щодо нашої прихильності підтримці Південної Кореї, навіть перед обличчям провокацій з боку КНДР, брязкання зброєю з боку росії, та відвертих амбіцій Китаю щодо нарощування ядерних озброєнь", – сказав посадовець.
Як повідомляв Укрінформ, міністр закордонних справ Північної Кореї Чхо Сон Хуей заявила, що статус КНДР як світової ядерної держави є "остаточним та незворотним".
Фото: politico.com