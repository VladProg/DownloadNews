Представник міністра оборони Румунії Теодор Інчікас, відповідальний за військові держзакупівлі, заявив у вівторок, що країна має намір придбати танки Abrams виробництва General Dynamics (GD.N).

Як передає Укрінформ, про це повідомляє Reuters.
“Ми перебуваємо в процесі надсилання нашому (міністерству) запиту на попереднє схвалення для придбання батальйону танків Abrams”, - заявив генерал-лейтенант Теодор Інчікас, який очолює загальний відділ озброєнь румунської армії.
Він додав, що після схвалення запиту, придбання техніки буде здійснено через міжурядову угоду. Терміни закупівлі наразі невідомі.
Румунія, яка має членство ЄС та НАТО, підвищила витрати на оборону до 2,5% ВВП цього року з 2% у відповідь на вторгнення росії в Україну.
Румунія, яка має спільний кордон з Україною у 650 кілометрів, має американську систему протиракетної оборони, а з минулого року на території країни розміщена постійна бойова група Альянсу.
Як повідомляв Укрінформ, Німеччина розраховує посилити боєздатність Бундесверу за рахунок танків із запасів Швейцарії, якщо передача таких буде погоджена.