Кремль використовує форум «Армія-2023» у Москві для зміцнення двосторонніх військово-політичних відносин з іншими країнами та просуває свої наративи, начебто санкції не заважають військовому виробництву.

Про це у новому звіті повідомляє Інститут вивчення війни (ISW), передає Укрінформ.
Міноборони РФ стверджує, що понад 77 тисяч представників з більш як 1,5 тисячі підприємств оборонно-промислової бази представляють на форумі понад 28,5 тисяч оборонних і технічних розробок. Там також заявляють, що на форумі присутні представники 82 країн.
В оборонному відомстві Росії повідомили, що вони провели 14 двосторонніх зустрічей у перший день форуму.
За інформацією аналітиків ISW, Росія також представила кілька іранських БпЛА.
Окрім цього, Міноборони РФ розповідало про довготривалу російську військову підготовку, впровадження штучного інтелекту в зброю та системи управління, використання 3D-друку для ремонту флоту та модернізацію рятувального та підводного обладнання.
Президент Росії Володимир Путін та міністр оборони Сергій Шойгу виступали з переважно шаблонними коментарями про підтримку російських ЗС з боку уряду, зображуючи західні та українські ресурси обмеженими.
Зокрема Шойгу заявив, що можливості російського та радянського обладнання значно кращі за можливості західного, а також стверджував про вироблення різноманітної зброї та військової техніки в РФ.
Російський міністр стверджував, що санкції Заходу проти РФ нібито сприяли збільшенню вітчизняного виробництва військової техніки за рахунок імпортозаміщення на підприємствах ОПК, що, на думку аналітиків, є частиною давнього і неправдивого наративу Кремля з 2014 року, згідно з яким міжнародні санкції зміцнюють Росію.
Шойгу також висловив думку про те, що українські ресурси та західні військові арсенали «майже повністю вичерпані».
Однак, за оцінками експертів Інституту, Росія не змогла мобілізувати свій оборонно-промисловий комплекс (ОПК) для адекватної підтримки військових зусиль.
Як повідомляв Укрінформ, розвідка Великої Британії повідомила, що Москва почала використовувати аналоги іранських ударних дронів Shahed власного виробництва.