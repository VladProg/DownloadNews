На грецькому острові Родос пожежники п’ятий день продовжують боротися із лісовими пожежами, яка призвела до евакуації жителів одного із сіл.

Як передає Укрінформ, про це повідомляє Ekathimerini.
Мешканці села Лаерма отримали повідомлення про евакуацію близько 22:30. Переміщення людей було спровоковане сильним вітром, через який вогонь поширився на південь населеного пункту.
До гасіння лісової пожежі на острові були залучені як наземна пожежна служба, так і пожежна авіація. Повідомляється, що до грецьких колег також долучилися пожежники із Словаччини.
Представник пожежної служби назвав операцію із приборкання вогню на Родосі складною.
Міністерство цивільного захисту Греції у суботу попередило про високий ризик пожеж у 7 з 13 регіонів країни.
Як повідомляв Укрінформ, у Греції через спеку вже п'яту добу триває боротьба з лісовими пожежами неподалік Афін, водночас чергова хвиля високих температур охоплює країну.
Пожежі, які розпочалися в понеділок, вже серйозно пошкодили понад 100 будинків й підприємств, а також призвели до вимушеної евакуації людей.
Кіпр, Франція, Ізраїль та Італія надали Греції спецлітаки, що перевозять воду, та іншу допомогу місцевим пожежним службам.
Фото ілюстративне, pixabay.com