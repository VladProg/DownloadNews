Міністр закордонних справ Китаю Цінь Ган під час зустрічі в Пекіні з американським мільярдером і гениректором компанії Tesla Ілоном Маском наголосив на важливості стабільних відносин між Китаєм і США та порівняв їхній розвиток із водінням автомобіля.

Про це повідомляє дипломатичне відомство КНР, передає власний кореспондент Укрінформу.
«Здорові, стабільні і конструктивні відносини між Китаєм і Сполученими Штатами дуже важливі, але вони розвиваються подібно водінню автомобіля. Водій повинен тримати кермо в правильному напрямку й натискати на гальма, коли необхідно уникнути небезпеки, та час від часу натискати на педаль газу, аби прискоритися», - сказав Цінь.
Він розповів Маску про розвиток китайської автомобільної промисловості та модернізацію з китайською специфікою, яка характеризується «потребою швидкого покращення життя великої кількості населення, загальним процвітанням для всіх та досягненням гармонії між людьми і природою».
За словами Ціня, така модернізація «створить безпрецедентний потенціал зростання і ринковий попит, зокрема, й для автомобільної промисловості з новою енергією» та запросив компанію Tesla розширювати виробництво в Китаї.
Маск, як ідеться в повідомленні, назвав китайський народ старанним і розумним, а досягнення Китаю в розвитку «цілком заслуженими».
«Інтереси Сполучених Штатів і Китаю переплітаються і нероздільні один від одного, як сіамські близнюки. Tesla виступає проти від’єднання та розриву ланцюгів постачання і готова продовжувати розширювати свій бізнес у Китаї», - зазначив бізнесмен.
Як повідомлялося, американський мільярдер і генеральний директор компанії Tesla Ілон Маск 30 травня прибув до Пекіна і має намір зустрітися з високопоставленими чиновниками китайської влади. Після цього він відвідає завод Tesla в Шанхаї.
Фото: МЗС Китаю