У Сьєрра-Леоне заарештували 13 військових офіцерів, які організували напади на головні військові казарми і в'язниці столиці, назвавши їхні дії невдалою спробою державного перевороту.

Про це повідомляє Associated press, передає Укрінформ.
За словами міністра інформації Чернора Баха, нападники намагалися "повалити обраний уряд Сьєрра-Леоне".
"Тринадцять військових офіцерів наразі перебувають під вартою і ще одна цивільна особа. Цей інцидент ми називаємо невдалим переворотом", - заявив Бах.
За словами виконувача обов'язків голови Пенітенціарної служби Сьєрра-Леоне полковника Сулеймана Масакуа, нападники, яких було кілька десятків, атакували дві в'язниці в місті, в тому числі центральну в'язницю, звідки випустили більшість із понад 2 000 ув'язнених.
За словами міністра інформації, наразі понад 100 звільнених засуджених уже повернулися до в'язниць.
Нападники переховуються, зазначив начальник Генерального штабу генерал-лейтенант Петер Лавагун. За його словами, заколотники увірвались і пограбували арсенал зброї в найбільших військових казармах країни, розташованих неподалік президентської вілли в частині міста, яка ретельно охороняється. Там не було камер відеоспостереження, але нині проводяться перевірки, які підтвердять кількість вкраденої зброї.
"Нам вдалося знайти дві машини зі зброєю та боєприпасами, які були вивезені", - сказав генерал Лавагун.
У Сьєрра-Леоне спостерігається політична напруженість з моменту переобрання Леоне Джуліуса Маада Біо на посаду президента в результаті голосування, яке, за словами опозиції, було сфальсифіковане на його користь.
Як повідомляв Укрінформ, у неділю, 26 листопада, у Сьєрра-Леоне внаслідок нападу бойовиків на військові казарми, в'язницю та інші об'єкти загинули 20 людей і майже 1900 в'язнів утекли.