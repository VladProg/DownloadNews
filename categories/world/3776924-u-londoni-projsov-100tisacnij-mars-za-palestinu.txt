У суботу в Лондоні відбулися пропалестинські демонстрації. Мітингувальники пройшли маршем через всю столицю з вимогою негайного припинення вогню в Газі після нападу ХАМАСу на Ізраїль два тижні тому.

Про це повідомляє Reuters, передає Укрінформ.
За оцінками поліції, в демонстрації "Національний марш за Палестину", організованій Кампанією солідарності з Палестиною, взяли участь 100 000 осіб.
Протестувальники скандували гасло "Вільна Палестина", тримали транспаранти і розмахували палестинськими прапорами, а потім зібралися біля офіційної резиденції прем'єр-міністра Великої Британії Ріші Сунака.
Перед початком маршу поліція попередила, що будь-хто, хто виявить підтримку ХАМАС, забороненій у Британії як терористична організація, буде заарештований, і що будь-який випадок злочину на ґрунті ненависті не буде допущений.
Протест пройшов мирно і ніхто не був заарештований.
У п'ятницю лондонська поліція опублікувала дані, які свідчать, що цього місяця кількість антисемітських злочинів зросла на 1353% порівняно з аналогічним періодом минулого року, а кількість злочинів на ґрунті ісламофобії збільшилася на 140%.
Як повідомляв Укрінформ, у Вашингтоні затримали приблизно 300 учасників антивоєнної демонстрації, що закликала до припинення війни між Ізраїлем та угрупованням ХАМАС, під час якої частина людей зайшла до будівлі Капітолія.