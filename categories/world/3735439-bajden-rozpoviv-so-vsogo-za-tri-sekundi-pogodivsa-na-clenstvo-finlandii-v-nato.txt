Президент США Джо Байден розповів, що йому знадобилося всього три секунди, щоб дати згоду на членство Фінляндії в НАТО.

Як повідомляє Укрінформ із посиланням на Yle, про це він сказав на початку зустрічі із фінським президентом Саулі Нііністьо в Гельсінкі.
Байден розповів, що пам'ятає розмову, в якій президент Фінляндії вперше висловив бажання вступити до альянсу, і питання про те, чи згодні США на це.
“Мені знадобилося лише близько трьох секунд, щоб сказати так, а потім ми побачили найшвидшу ратифікацію країни - учасниці НАТО”, - зазначив Байден.
Він також додав, що військовий блок стане сильнішим разом зі своїм новим членом.
Також Байден назвав Фінляндію фантастичним партнером та союзником.
“НАТО ніколи не була сильнішою”, - сказав він.
Як повідомлялося, Байден прибув із візитом до Фінляндії після саміту НАТО.
В Гельсінкі Джо Байден зустрінеться з президентом Фінляндії Саулі Ніїністе, а також візьме участь у переговорах лідерів північних країн: Фінляндії, Швеції, Норвегії, Данії та Ісландії.
Фото: ОП