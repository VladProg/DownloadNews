В Організації Об'єднаних Націй заявили про гендерний рекорд: жінки вперше представлені в парламентах усіх країн світу.

Як передає Укрінформ, про це йдеться у звіті Міжпарламентського союзу (МПС), оприлюдненому у п’ятницю в ООН.

У цій глобальній організації, яка займається просуванням миру через парламентську дипломатію і діалог, зазначили, що участь жінок у політиці ніколи не була такою різноманітною, як сьогодні.
За даними із 47 країн, де торік обирали парламент, жінки отримали в середньому 25,8% місць, що на 2,3% більше, ніж під час попередніх виборів.
Загалом на початку 2023-го частка жінок у всіх парламентах світу становить 26,5%.
За кількістю жінок у рейтингу МПС лідирують парламенти Руанди, Нової Зеландії, Куби, Мексики, Нікарагуа, ОАЕ. У цих країнах відзначається гендерний паритет у законодавчій владі.
Перше місце належить Руанді, де жінки займають трохи більш як 60% місць у нижній палаті та 34,6% – у верхній.
Водночас генеральний секретар МПС Мартін Чунгонг назвав надто повільним зростання участі жінок у політичному житті. На його думку, за нинішніх темпів для досягнення гендерного паритету в парламентах знадобиться 80 років.
«Нині однією з головних перешкод для цього є атмосфера сексизму, домагань, насильства проти жінок… – пояснив він. – Це явище поширене в усьому світі й не є характерним лише для якогось конкретного регіону».

У цьому звʼязку Мартін Чунгонг згадав колишніх прем'єр-міністрів Нової Зеландії Джасінду Ардерн та Шотландії - Ніколу Стерджен. Як вважається, зауважив він, ці політики пішли у відставку внаслідок образливого ставлення до них.