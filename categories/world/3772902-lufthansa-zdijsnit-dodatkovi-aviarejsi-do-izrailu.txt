Авіакомпанія Lufthansa в четвер і п’ятницю виконає додаткові рейси до Ізраїлю, аби допомогти громадянам Німеччини повернутися на батьківщину.

Про це на брифінгу повідомив речник МЗС ФРН Крістіан Вагнер, передає кореспондент Укрінформу.
«Lufthansa виконає спеціальні рейси в четвер і п’ятницю на прохання МЗС», - сказав дипломат. Він також нагадав про маршрути виїзду через сухопутні кордони. Зокрема, в середу МЗС організувало конвой із трьох автобусів, які вивезли близько 100 осіб з Тель-Авіва до Йорданії.
На початку тижня Lufthansa оголосила, що призупиняє польоти до Ізраїлю з міркувань безпеки. Але, за даними ЗМІ, на прохання міністерства закордонних справ виконає чотири рейси. При цьому міністерство покриває частину вартості квитків.
Як повідомлялося, після атаки на Ізраїль бойовиків ХАМАС уже кілька країн оголосили, що евакуюють своїх громадян з цієї країни.