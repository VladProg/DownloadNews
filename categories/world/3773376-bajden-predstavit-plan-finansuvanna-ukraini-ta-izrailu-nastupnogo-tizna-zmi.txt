Президент США Джо Байден наступного тижня оприлюднить свій запит на додаткове фінансування України та Ізраїлю.

Про це повідомляє Reuters із посиланням на обізнане джерело, передає Укрінформ.
Людина з Білого дому, знайома з цим питанням, раніше повідомила, що адміністрація Байдена планує запросити у Конгресу додаткові гроші на військову допомогу Ізраїлю після атаки бойовиків ХАМАС та Україні, яка бореться з російським вторгненням уже 20 місяців.
Деякі республіканці заявили, що чинитимуть опір спробам пов'язати допомогу Ізраїлю з допомогою Україні.
За даними іншого джерела, новий план фінансування Байдена також включатиме виділення коштів для Тайваню та охорони південного кордону США.


Речниця Білого дому Карін Жан-П’єр на брифінгу в четвер підтвердила, що наступного тижня Байден представить запит на додаткове фінансування, не вказуючи деталей.
Будь-який захід щодо фінансування має бути ухвалений Сенатом США, очолюваним колегами Байдена, демократами, і контрольованою республіканцями Палатою представників, яка зіткнулася з кризою лідерства, що не дозволяє їй ухвалити будь-які заходи.
Як повідомляв Укрінформ, лідер більшості в Палаті представників Конгресу США з Луїзіани Стів Скаліс, якого висунули на посаду спікера від Республіканської партії, зняв свою кандидатуру, оскільки його однопартійці не змогли вирішити свої розбіжності.
Фото: The Washington Post