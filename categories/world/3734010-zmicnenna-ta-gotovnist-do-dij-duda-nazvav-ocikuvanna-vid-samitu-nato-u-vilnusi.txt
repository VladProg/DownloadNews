Під час саміту у Вільнюсі мають пролунати сигнали щодо зближення НАТО з Україною, без членства якої в Альянсі важко уявити майбутню архітектуру безпеки в Європі.

Про це заявив президент Польщі Анджей Дуда на зустрічі з польським генералітетом у місті Легіоново, передає кореспондент Укрінформу.
“Ми повністю усвідомлюємо умови для членства України, їх розуміє й Україна. Та попри це складно собі уявити майбутню архітектуру безпеки в Європі без України в НАТО, а також без членства України в ЄС. І найголовніше - складно собі уявити безпеку Польщі без вільної, незалежної і стабільної України”, - підкреслив Дуда.
За його словами, це - "основа польської політики безпеки упродовж декількох десятиліть, яку ніхто не має ставити під сумнів".
Водночас польський лідер заявив, що викликає занепокоєння ядерна ескалація з боку Росії, а також перекидання до Білорусі ПВК “Вагнер”. Тож під час саміту НАТО з польського боку прозвучить сильний сигнал: російська політика, яка використовує погрози ядерної ескалації проти країн НАТО, не може залишитися без відповіді.
За його словами, у Вільнюсі польська сторона очікує насамперед на зміцнення військового виміру Альянсу, на рішення щодо нових, більш детальних оборонних планів, “які НАТО коли-небудь мало від періоду Холодної війни”.
“Ми очікуємо на декларації з боку НАТО про утримання в готовності сил для швидкого перекидання до кризових регіонів. З цим пов'язане питання про збільшення складів з озброєнням і військовою технікою у країнах східного флангу НАТО”, - наголосив Дуда.
Він додав, що Варшава також чекає від саміту на зміцнення ланцюгів управління військами НАТО, що передбачає швидкий перехід з мирного стану у стан кризи й управління силами аж до кількасот тисяч військових, а також на ряд рішень щодо посилення оборонного потенціалу і збільшення можливостей співпраці ОПК країн Альянсу.
Президент РП оцінив як дуже добрий процес модернізації армії, особливо звернувши увагу на зміцнення системи ППО, а також посилення флоту.
“Я розраховую, що після введення в дію програми купівлі багатоцільових фрегатів швидко розпочнеться процедура придбання Польщею і підводних човнів”, - заявив Дуда.
За його словами, найближчим часом до парламенту буде передано законопроєкт, який передбачає “зміцнення системи оборонного планування в Польщі”.
Як повідомлялося, 11-12 липня у Вільнюсі відбудеться саміт НАТО, під час якого Україна прагне отримати чіткі гарантії безпеки та зрозумілу перспективу членства в Альянсі.