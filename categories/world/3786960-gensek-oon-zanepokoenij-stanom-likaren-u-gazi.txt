Генеральний секретар ООН Антоніу Гутерреш висловив глибоке занепокоєння станом лікарень у Газі.



Як передає власний кореспондент Укрінформу к Нью-Йорку, про це заявив у вівторок журналістам речник Генсека Стефан Дюжаррік.
«Генеральний секретар глибоко стурбований жахливою ситуацією і драматичною загибеллю людей у кількох лікарнях Гази. В ім'я людяності Генеральний секретар закликає до негайного гуманітарного припинення вогню», - наголосив Дюжаррік.
Ізраїль звинувачує ХАМАС у використанні лікарень для приховування військових об’єктів та використанні пацієнтів як живого щита.
Зокрема ХАМАС зберігав зброю в підвалах під дитячою лікарнею «Рантісі» в Газі. Там також могли утримувати частину заручників.
Як повідомляє ЦАХАЛ, військові, зайшовши на територію лікарні, виявили сліди перебування там бойовиків та заручників.
Всесвітня організація охорони здоров’я повідомила, що в Газі станом на 12 листопада внаслідок 137 «нападів на медичні заклади» загинула щонайменше 521 людина, у тому числі 16 медпрацівників.
Агенції ООН станом на 10 листопада виявили, що в Газі не функціонують дві третини закладів первинної медичної допомоги та половина всіх лікарень. Водночас у лікарнях перебуває велика кількість тяжко поранених пацієнтів.