У Франції від початку заворушень, що виникли 27 червня, затримано 3490 осіб.

Такі дані оприлюднило Міністерство внутрішніх справ Франції, передає Укрінформ із посиланням на BFM TV.
За підрахунками МВС, від початку заворушень протестувальники підпалили майже 5900 автомобілів, зафіксовано понад 12 200 займань сміттєвих баків, близько 1100 будівель спалені або пошкоджені, сталося майже 270 нападів на поліцейські відділки або комісаріати.
Водночас уже другу ніч поспіль ситуація в країні була досить спокійною. Станом на ранок 4 липня відомо про затримання 72 осіб, у тому числі 24-ох у Парижі та передмісті.
Сьогодні президент Франції Еммануель Макрон запросив до Єлисейського палацу понад 220 мерів міст, що постраждали під час заворушень.
Franceinfo зазначає, що основні організації роботодавців Франції закликали уряд запровадити заходи підтримки для постраждалих торговців і підприємців, зокрема створити «фонд допомоги» для «тих, хто втратив усе». Збитки внаслідок заворушень оцінюються в один мільярд євро.
Як повідомляв Укрінформ, 27 червня у Франції виникли заворушення після того, як поліцейський застрелив 17-річного хлопця, який не зупинився за його наказом.
Фото: VALLAURI NICOLAS / MAXPPP