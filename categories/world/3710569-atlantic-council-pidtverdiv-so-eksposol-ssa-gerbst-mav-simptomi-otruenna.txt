Впливовий аналітичний центр Atlantic Council (м. Вашингтон) підтвердив інформацію про можливе отруєння в 2021 році одного з найбільших критиків кремлівської влади експосла США в Україні Джона Гербста, який зараз працює в цій організації.

Про це йдеться в заяві, оприлюдненій Atlantic Council на офіційному вебсайті, передає Укрінформ.
«Новинний веб-сайт «Агентство» із посиланням на кілька неназваних джерел повідомив, що посол Гербст був одним із щонайменше чотирьох людей, які за останні два роки зазнали ймовірних отруєнь або вторгнень (у помешкання – ред.) невідомих осіб, пов’язаних із російськими спецслужбами»,- зауважили в Atlantic Council.
При цьому підтверджується, що у квітні 2021 року Джон Гербст відчув симптоми, які могли свідчити про отруєння, зокрема підвищений рівень токсинів у крові. Тоді медики надали ефективну допомогу колишньому послу, однак не змогли довести, що це було отруєння. Повідомляється також, що посол Гербст повністю одужав після цього інциденту.
Пізніше Atlantic Council співпрацював з федеральними правоохоронними органами з цього питання, які пізніше також взяли зразок крові у посла Гербста, втім результати лабораторних досліджень не виявили токсичних сполук.
«Здоров’я та безпека нашого персоналу є найвищим пріоритетом, - заявив у цьому зв’язку генеральний директор центру Фредерік Кемпе, - ми зв’язалися з правоохоронними органами відразу в момент хвороби посла Гербста, але через результати тесту ми вирішили не оприлюднювати інцидент».
Як повідомляв Укрінформ, Джон Гербст служив п’ятим надзвичайним і повноважним послом США в Україні (2003-2006 рр.). До цього він обіймав багато дипломатичних посад і був, у тому числі, генеральним консулом в Єрусалимі та послом США в Узбекистані. Наразі він очолює Євразійський центр імені Діну Патрічіу при Atlantic Council у Вашингтоні. Джон Гербст є одним із провідних експертів у США, які аналізують та реагують на загрози з боку Росії Сполученим Штатам і Україні.