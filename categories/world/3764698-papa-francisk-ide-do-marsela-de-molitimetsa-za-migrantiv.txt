Папа Римський Франциск розпочинає дводенний візит до найбільшого міста на півдні Франції - Марселя.

Зокрема, 86-річний понтифік відправить месу на стадіоні "Велодром", на якій буде присутній президент Франції Еммануель Макрон, передає Укрінформ.
Перший пункт папської програми - зустріч із шістдесятьма єпископами з країн Середземномор'я (у цій спільноті Іспанія, Португалія, Франція, Італія та Мальта з європейської сторони та п'ять країн Магрибу: Марокко, Алжир, Лівія, Мавританія та Туніс).
"Проблема Середземномор'я - це проблема, яка мене турбує. Тому я їду до Франції. Експлуатація мігрантів - це злочин… Середземномор'я - це цвинтар, але не найбільший. Найбільший цвинтар знаходиться в Північній Африці (найбільше мігрантів прибуває в середземноморські країни з Африки - ред.)», - наголосив Папа Римський.
Проблема міграції близька Папі Франциску, який з моменту свого обрання в 2013 році постійно засуджує риторику відторгнення і політику закритих дверей.
Папа прибуває до Марселя на тлі найбільшої міграційної кризи останнього часу після масового напливу мігрантів з Африки на острів Лампедуза. Саме цей італійський острів, розташований між Тунісом і Сицилією, був місцем його першого папського візиту в липні 2013 року.