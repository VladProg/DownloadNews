Військово-морські сили США в Європі та Збройні сили Данії проведуть спільні навчання із захисту конвоїв із використанням сучасної контейнерної пускової установки ракет SM-6, які розпочнуться 18 вересня на острові Борнхольм у Балтійському морі.

Про це повідомляє Укрінформ з посиланням на сайт 6-го флоту США.
Зазначається, що ракетна система SM-6 має здатність перехоплювати загрози з повітря, включаючи балістичні ракети на кінцевій фазі польоту. Конструкція ракети подвійного призначення забезпечує високоточне ураження як стаціонарних наземних, так і рухомих морських цілей супротивника.
Контейнерна конфігурація пускової установки SM-6 підвищує оперативну гнучкість ВМС США, сприяючи швидкому розгортанню та використанню на різних театрах воєнних дій, тим самим підкреслюючи прихильність Сполучених Штатів до забезпечення інтересів своєї безпеки та союзників, йдеться у повідомленні.
«Проводячи ці операції з території Данії, Сполучені Штати підтверджують стратегічну важливість Данії як ключового союзника щодо забезпечення регіональної стабільності», - наголосили у 6-му флоті США.
Як повідомляв Укрінформ, Військово-морські сили Румунії та Сполучених Штатів провели у Чорному морі та дельті Дунаю багатонаціональні військові навчання під назвою Sea Breeze 23.3.
Фото: USN