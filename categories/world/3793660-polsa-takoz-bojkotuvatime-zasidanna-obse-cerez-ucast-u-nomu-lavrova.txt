Чинний глава МЗС Польщі Шимон Шинковський вел Сеньк не братиме участі у засіданні ОБСЄ у Скоп’є через участь в ньому російського міністра Сергія Лаврова.

Про це Шинковський вел Сеньк повідомив в середу в польському Сеймі, передає кореспондент Укрінформу.
Він наголосив, що критично ставиться до того, що міністр закордонних справ Росії - країни, яка є агресором і несе відповідальність за воєнні злочини, має на рівних з іншими партнерами брати участь у зустрічі, спрямованій на розбудову миру та безпеки в Європі.
Глава польської дипломатії підкреслив, що для МЗС Польщі це “неприйнятно”, відтак ніхто інший з керівництва МЗС не братиме участі в цій зустрічі.
Він додав, що у цьому контексті МЗС Польщі також враховує інші шкідливі дії Росії в рамках ОБСЄ, зокрема, саботаж бюджету організації та перешкоджання запланованим кадровим змінам в ній.
Як інформувалося, міністр закордонних справ Дмитро Кулеба бойкотуватиме міністерське засідання ОБСЄ в Македонії у зв’язку із заявленою присутністю на ньому глави МЗС Росії Сергія Лаврова. Про свій бойкот цієї події також оголосили міністри закордонних справ Естонії, Латвії та Литви.