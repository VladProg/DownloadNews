Соратника російського терориста Ігоря Гіркіна - Павла Губарєва затримали співробітники поліції біля Міщанського суду Москви.

Про це повідомляє Медіазона, передає Укрінформ.
Губарєв встав з плакатом у Міщанського суду, де обирали запобіжний захід Гіркіну. Після того, як Губарєв почав прилюдно говорити, що критика Гіркіним міністерства оборони РФ була обгрунтованою, його відвели в автозак.
Приблизно за півтори години з’явилось уточнення, що Губарєва відпустили з відділу поліції без протоколу.
Як повідомляв Укрінформ, у п'ятницю російські правоохоронці затримали терориста Ігоря Гіркіна (Стрєлкова) за звинуваченнями в публічних закликах до екстремістської діяльності. Після чого Міщанський суд Москви арештував його на два місяці, до 18 вересня.