Відмова Росії від участі в Чорноморській зерновій ініціативі та блокування транспортних шляхів у Чорному морі вимагає від країн-членів більших зусиль із забезпечення ефективного функціонування "коридорів солідарності" ЄС на кордонах з Україною для збільшення обсягів перевезень українського зернового експорту.

Про це у Брюсселі перед початком Ради міністрів ЄС із закордонних справ заявив високий представник ЄС Жозеп Боррель, повідомляє кореспондент Укрінформу.
Про це він сказав у відповідь на прохання преси прокоментувати намір Польщі закрити кордони, якщо ЄС не продовжить дію ембарго на експорт українського зерна та іншого продовольства до сусідніх країн.
"Окрім морських шляхів, ми маємо ці "коридори солідарності", які дозволяють нам перевозити багато зерна з портів на Чорному морі та спрямовувати їх через кордони країн-членів, які є сусідами України. Оскільки морський шлях є закритим, ми маємо збільшити спроможності експорту українського зерна через наші порти, що означає більші зусилля у допомозі Україні", – сказав Боррель.
"Ми маємо робити більше для того, щоб відкрити наші кордони та спростити транспортне сполучення, з метою перевезення українського зерна з чорноморських портів. Це буде потребувати від країн-членів більшого долучення. Ми вже зробили багато, але ми маємо зробити більше", – додав високий представник ЄС.
Як повідомлялося, прем’єр-міністр Польщі Матеуш Моравецький напередодні заявив, що у разі відмови Єврокомісії продовжити після 15 вересня заборону на імпорт до п’яти країн ЄС зерна з України Польща в односторонньому порядку "закриє кордон".
З початку російської агресії, за допомогою "коридорів солідарності" з України вдалося вивезти більше 35 млн тонн зернового та продовольчого експорту.
У травні 2023 року Єврокомісія заборонила імпорт пшениці, кукурудзи, ріпаку та соняшнику з України до Болгарії, Угорщини, Польщі, Словаччини та Румунії за наполяганням цих країн. 5 червня дію заборони було продовжено до 15 вересня 2023 року.
Міністри сільського господарства згаданих п’яти країн ЄС 19 липня ухвалили спільну заяву з вимогою продовження рішення Єврокомісії щодо запровадження захисних заходів проти імпорту українського продовольства до згаданих країн до кінця року.
Перший віцепрем’єр-міністр – міністр економіки Юлія Свириденко наголосила, що у разі продовження Єврокомісією заборони на імпорт українського зерна після 15 вересня Україна буде вимушена розглянути дзеркальні заходи.