Колишній президент США Дональд Трамп дає свідчення у суді міста Нью-Йорка у цивільній справі щодо фінансового шахрайства, в якому його звинувачують разом із синами Дональдом-молодшим та Ерікои і кількома керівниками Організації Трампа.

Про це повідомляє Голос Америки, передає Укрінформ.
Сини Трампа дали свідчення минулого тижня. Раніше вони дистанціювалися від фінансових звітів, які перебувають у центрі справи.
Перед відкриттям слухань у справі за позовом генерального прокурора штату Нью-Йорк Летіші Джеймс Трамп звинуватив своїх політичних опонентів у просуванні справи і наголосив, що є важливіші для США питання. «Поки Ізраїль під атакою, поки Україна під атакою, поки інфляція заживо з’їдає нашу країну, я перебуваю тут», - сказав експрезидент.
Трамп, який зараз проводить президентську кампанію, неодноразово заявляв, що його фінансова звітність є «феноменальною», а теперішню справу назвав «полюванням на відьом», що може призвести до «корпоративної смертної кари» для його компанії, в результаті якої він може бути зобов’язаний виплатити 250 мільйонів доларів та потенційно втратить свої ліцензії на ведення бізнесу в Нью-Йорку.
Суддя Артур Енґорон, який веде справу, вже вказав на факт шахрайства, й теперішні слухання мають визначити, які конкретні порушення мали місце, і можливі покарання за них.
Під час слухань суддя неодноразово намагався змусити Трампа відповідати виключно на поставлені питання й уникати заяв, які не мають стосунку до справи, включно з посиланнями на свою президентську кампанію, від якої судові слухання його нібито відривають.
Водночас Трамп також звинуватив суддю й прокурора у політичній ангажованості, а також закинув Енґорону шахрайство.
Судові слухання свідчень Трампа продовжаться після обідньої перерви. Також очікують, що у середу, 8 листопада, свідчення даватиме донька Трампа Іванка, яку не обвинувачено у цій справі.
Трамп, якого звинувачують у навмисній брехні щодо вартості його активів заради отримання кращих умов кредитування і ведення бізнесу, є провідним претендентом від Республіканської партії для висування кандидатом у президенти на виборах 2024 року.
Як повідомляв Укрінформ, минулого понеділка у Колорадо розпочався судовий процес, який визначить, чи буде дискваліфікований експрезидент США Дональд Трамп на виборах 2024 року через його ймовірну причетність до штурму Капітолія.