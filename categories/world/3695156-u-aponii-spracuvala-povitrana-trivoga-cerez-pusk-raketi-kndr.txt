На півночі Японії лунала повітряна тривога після запуску з території КНДР балістичної ракети.

Як повідомляє кореспондент Укрінформу, про це пише Reuters.

“Північна Корея запустила у четвер балістичну ракету середньої або більшої дальності, викликавши переляк на півночі Японії, де місцевим жителям наказали пройти до укриття, хоча врешті виявилося, що небезпеки не було”, - йдеться у матеріалі.

Зазначається, що повітряну тривогу на японському острові Хоккайдо було скасовано щойно стала достеменно зрозумілою траєкторію польоту ракети.

Reuters зауважує, що система попередження про надзвичайні ситуації у Японії вже давала кілька збоїв.
“У жовтні попередження про евакуацію було зроблено, коли ракета пролетіла над Японією, але оголошення прозвучало так пізно, що більшість людей не знали про нього до моменту падіння ракети у Тихий океан. За місяць після цього попередження про ракету, яка нібито пролетіла над Японією, було видано помилково”, - стверджує агентство.

Зауважимо, що всього на острові Хоккайдо проживає понад 5 млн людей.

Як повідомляв Укрінформ, Північна Корея у четвер, 13 квітня, здійснила ракетний запуск у напрямку акваторії Східного моря. За даними місцевих ЗМІ, отриманими від Об'єднаного комітету начальників штабів Південної Кореї, влада КНДР використала балістичну ракету невстановленого типу.