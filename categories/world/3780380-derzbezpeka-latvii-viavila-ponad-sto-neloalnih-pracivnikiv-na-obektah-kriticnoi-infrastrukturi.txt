Після початку повномасштабної війни РФ проти України Служба держбезпеки Латвії (VDD) виявила понад сотню «імовірно неблагонадійних» працівників на підприємствах критично важливої інфраструктури країни.

Як передає Укрінформ, про це повідомляє національний мовник LSM.
Після початку повномасштабної війни в Україні VDD перевірила понад 7,8 тис. співробітників різних компаній у Латвії, в тому числі понад 4 тис. - цього року. У листуванні з редакцією однієї з програм Латвійського TV спецслужба підтвердила, що невідповідними потрібним критеріям визнано 115 осіб. Чи продовжують всі ці люди залишатися на посадах і як саме перевіряють співробітників — VDD не розголошує.
Служба держбезпеки й раніше перевіряла не лише співробітників критично важливих підприємств, а й людей, яким у зв'язку з проведенням ремонтних робіт чи забезпеченням інших послуг треба бути присутнім на територіях таких підприємств. У зв'язку з агресією РФ проти України кількість таких перевірок різко збільшено і вони стали більш ретельними. Іноді керівники критично важливих об'єктів самі просять перевірити тих чи інших співробітників, зазначає VVD.
Радник президента Латвії Едгарса Рінкевича з питань нацбезпеки Айварс Пуріньш зазначив в ефірі Латвійського радіо, що дії РФ проти України підвищили розуміння ризиків, допомогли всім побачити те, що раніше здавалося немислимим. Тому було видозмінено аналіз ризиків та протидію загрозам. Пуріньш вважає позитивним той факт, що до людей, від яких залежить критична інфраструктура, прикута посилена увага.
На його думку, щоб критична інфраструктура була захищена, слід на кожному об'єкті призначити відповідальну посадову особу, яка має щодня цим займатися. Проте це потребує додаткового фінансування.
Минулого тижня Сейм у другому читанні підтримав поправки, якими передбачається надати роботодавцю право звільняти працівників за нелояльність до Латвії. Законопроєкт має пройти третє, остаточне читання в парламенті.
Як повідомлялося, Служба державної безпеки Латвії (VDD) 13-14 жовтня відкрила кримінальні провадження щодо об’єктів однієї компанії в Ризі та в інших регіонах Латвії за підозрою у наданні ресурсів збройним силам держави-агресора Росії.
Фото: Publicitātes attēls