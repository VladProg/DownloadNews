Єгипет направив запрошення на міжнародну зустріч через бойові дії між Ізраїлем і ХАМАСом.

Про це повідомляє Bloomberg, передає Укрінформ.
У заяві президента Єгипту, яка включає резолюції Ради національної безпеки країни, йдеться, що Єгипет прагне налаштувати комунікацію з регіональними та міжнародними гуманітарними організаціями, аби доправити необхідну допомогу в сектор Гази.
Проте детальнішої інформації про те, хто був запрошений і коли це може відбутися, наразі немає.
Єгипет готовий докласти всіх зусиль, щоб заспокоїти ситуацію, пов’язану з бойовими діями між Ізраїлем і ХАМАСом, йдеться у заяві. Зазначається, що національна безпека країни є "червоною лінією" і що не буде "ніякої самозаспокоєності" в її захисті.
Крім того, як зазначає видання, держсекретар США Ентоні Блінкен знову відвідає Ізраїль у понеділок і зустрінеться з прем'єр-міністром Біньяміном Нетаньяху та іншими ізраїльськими посадовцями, повідомив речник Державного департаменту Метью Міллер.
Як повідомляв Укрінформ, президент Європейської ради Шарль Мішель скликає на 17 жовтня позачерговий віртуальний саміт лідерів ЄС, аби обговорити напад ХАМАСу на Ізраїль та його відповідь.
У суботу єгипетські офіційні особи заявили, що Єгипет, Ізраїль та США домовилися дозволити іноземцям у Газі евакуюватися через контрольно-пропускний пункт «Рафах» пізніше у суботу.