Десятки людей загинули внаслідок пожежі у житловому будинку у столиці В'єтнаму Ханої.

Як передає Укрінформ, про це повідомляє France24 із посиланням на місцеві ЗМІ.
За словами свідків, пожежа почалася незадовго до опівночі у вівторок на парковці, де стояло багато мотоциклів.
Вдалося врятувати близько 70 людей та терміново доставити 54-х із них до лікарні, однак внаслідок інциденту десятки людей загинули, повідомило офіційне інформаційне агентство В'єтнаму.
Серед загиблих щонайменше троє дітей.
Пожежа була ліквідована вранці середи. Як зазначається, з багатоквартирного будинку був лише один вихід.
За даними місцевої влади, у будинку мешкало близько 150 осіб.
Віцепрем'єр-міністр країни Чан Лу Куанг відвідав місце події у середу вранці, повідомляють державні ЗМІ.
Як повідомлялося, за останні роки у В’єтнамі сталося кілька великих пожеж, зокрема, у розважальних закладах. Рік тому пожежа у триповерховому караоке-барі в комерційному центрі міста Хошимін забрала життя 32 людей.
Фото: Vietnam News Agency