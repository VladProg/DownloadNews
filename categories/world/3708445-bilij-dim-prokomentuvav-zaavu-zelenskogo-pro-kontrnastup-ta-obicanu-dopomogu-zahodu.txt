Рішення про те, коли Збройні сили України підуть у контрнаступ, приймає верховний головнокомандувач країни, і Сполучені Штати ставляться до цього з усією повагою.

Так прокоментував позицію Президента Зеленського щодо термінів контрнаступу координатор Ради нацбезпеки Білого дому Джон Кірбі, передає власний кореспондент Укрінформу.
«Що стосується Президента Зеленського та його коментарів, то я хочу сказати, що він є (верховним – ред.) головнокомандувачем, і тільки він приймає рішення, чи він хоче і коли він хоче піти в наступ, а також на якому напрямі, з якими підрозділами і як він збирається це зробити»,- зауважив представник Білого дому.
Він підкреслив, що це рішення залежить від українського керівництва, «і ми це поважаємо повною мірою».
Водночас Кірбі наголосив, що Сполучені Штати разом із партнерами зосереджені на забезпеченні України інструментами для ведення боротьби, а також тренуваннями для українських військових.
«Як я говорив раніше, ми надали переважну більшість тих видів можливостей, які, за словами українців, були потрібні їм для проведення наступальних операцій навесні», - продовжив представник Білого дому.
Із того, що поставлятиметься в Україну додатково найближчим часом, Кірбі вказав на боєприпаси, зокрема, для артилерії.
Як повідомляв Укрінформ, напередодні Президент України Володимир Зеленський заявив, що Україні потрібно більше часу для початку довгоочікуваного контрнаступу проти росії, оскільки військові все ще потребують обіцяної допомоги Заходу.