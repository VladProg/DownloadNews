Північна Корея заявила, що під час запуску напередодні крилатих ракет здійснила імітацію ударів ядерною зброєю.

Як передає Укрінформ, про це з посиланням на північнокорейське державне інформагентство KCNA повідомляє Yonhap.
«На світанку 2 вересня були проведені стрільби для імітації тактичної ядерної атаки, щоб попередити ворогів про реальну небезпеку ядерної війни», - йдеться повідомленні KCNA.
Там уточнили, що було запущено дві стратегічні крилаті ракети дальнього радіуса дії з імітаційними ядерними боєголовками.
В Пхеньяні стверджують, що завдання ядерного удару провели успішно – ракети пролетіли близько 1500 кілометрів і вибухнули на заданій висоті 150 метрів над ціллю.
КНДР знову засудила спільні навчання Південної Кореї і США «Щит свободи Ульчі», які щойно завершилися і в яких брав участь щонайменше один американський стратегічний бомбардувальник B-1B та винищувачі, здатні нести ядерну зброю.
В KCNA заявили, що ядерні сили КНДР продовжать зміцнювати свій бойовий потенціал, щоб «стримати війну та зберегти мир і стабільність».
Наприкінці серпня КНДР у відповідь на спільні військові навчання Південної Кореї та США провела власні командно-штабні тренування за сценарієм окупації території Півдня Корейського півострова. Тоді північнокорейські пропагандисти також казали про навчання з імітацією ядерного удару.
Як раніше повідомляло агентство, РФ і Північна Корея активно просуваються у переговорах щодо постачання Росії значної кількості зброї, зокрема боєприпасів для різних типів озброєнь, включаючи артилерію, згідно з нещодавно оприлюдненими даними американської розвідки.