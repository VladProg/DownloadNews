У Женеві під час переговорів ООН з росією остання підтримала продовження зернової угоди з Україною на 60 днів. Туреччина продовжує переговори зі сторонами "зернової ініціативи".

Про це йдеться в заяві Міністерства національної оборони Туреччини, повідомляє Укрінформ.
"13 березня в Женеві, під координацією ООН, під час переговорів між делегаціями ООН, російської федерації та України було оголошено, що рф підтримає продовження угоди на 60 днів і виступає за продовження угоди, якщо буде досягнуто достатнього прогресу в сприянні експорту з рф харчових продуктів і добрив на міжнародні ринки", – йдеться у заяві.
Також порушувалося питання про розширення "зернової ініціативи".
"Крім того, згідно з дорученням нашого президента, наш міністр продовжує зустрічатися та координувати дії зі своїми співрозмовниками та відповідними органами влади, щоб продовжити "зернову ініціативу", яка була успішно проведена в координації, та розширити її відповідно до договору з урахуванням вимог сторін", – повідомило турецьке міністерство.
Також відзначається важливість та позитивний вплив ініціативи міжнародному масштабі.
"У цих переговорах сторонам нагадують про важливість продовження цієї ініціативи, яка має позитивний вплив на людство в усьому світі та доводить, що всі кризи можна вирішити за допомогою доброї волі та діалогу. Турецька Республіка продовжуватиме виконувати свою роль у забезпеченні миру в регіоні та гуманітарній допомозі, як вона це робила досі", – йдеться в заяві міністерства.
Як повідомляв Укрінформ, 13 березня розпочалися переговори між представниками ООН та заступником міністра закордонних справ росії сергієм вершиніним про можливе продовження зернової угоди.