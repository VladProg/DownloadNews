Президент Молдови Мая Санду підписала закон, що передбачає закріплення в національному законодавстві назви державної мови "румунська".

Про це повідомляє NewsMaker, передає Укрінформ.
"Цей закон підтверджує історичну правду: державна мова в Молдові - румунська", - зазначила Санду.
Вона нагадала, що румунська є однією з офіційних мов ЄС.
Глава держави побажала, щоб румунська мова «об'єднала всіх, хто живе на цій землі та любить її».
«Ті, хто десятиліттями казав нам, що ми, громадяни Молдови, говоримо молдовською, а не румунською мовою, переслідують лише одну мету: розділити нас», — заявила президент.
Як повідомляв Укрінформ, парламент Молдови 16 березня ухвалив у другому читанні законопроєкт, що передбачає заміну в законодавчих актах слів "молдовська мова" на "румунська мова".
Згідно з Конституцією Молдови, державною в країні є молдовська мова. Водночас у Декларації про незалежність сказано, що державною є румунська мова.
Конституційний суд Молдови в 2013 році ухвалив, що текст Декларації про незалежність має перевагу над положеннями Конституції.
Фото: presedinte.md