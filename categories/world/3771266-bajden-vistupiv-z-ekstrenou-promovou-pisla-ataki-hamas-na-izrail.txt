Сполучені Штати стоять на боці Ізраїлю та подбають про те, щоб ізраїльтяни отримали допомогу та могли продовжувати захищатися.

Про це президент США Джо Байден сказав, виступаючи у Білому домі з приводу нападу угруповання ХАМАС на Ізраїль, передає власний кореспондент Укрінформу.
"Терористичним атакам ніколи немає виправдання - наголосив він. - Ми подбаємо про те, щоб вони (ізраїльтяни - ред.) отримали допомогу, якої потребують їхні громадяни, і щоб вони могли продовжувати захищатися".
Байден зазначив, що розмовляв з прем'єр-міністром Ізраїлю Біньяміном Нетаньягу, і сказав, що підтримка його адміністрацією безпеки Ізраїлю "є твердою і непохитною".
"Я сказав йому, що Сполучені Штати стоять з народом Ізраїлю перед обличчям цих терористичних нападів. Ізраїль має право захищати себе та свій народ, і крапка", - розповів Байден.
Президент США також закликав інші ворожі Ізраїлю сторони не використовувати ці напади у своїх цілях.
"Світ спостерігає", - попередив він.
Як повідомляв Укрінформ, раніше Білий дім поширив заяву, у який виклав позицію Байдена щодо подій в Ізраїлі.