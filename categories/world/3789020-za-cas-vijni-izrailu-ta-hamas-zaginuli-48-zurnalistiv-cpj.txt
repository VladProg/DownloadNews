Під час військових дій між Ізраїлем і ХАМАСом загинули щонайменше 48 журналістів і представників ЗМІ. З 48 загиблих, 43 були палестинцями, 4 - ізраїльтянами та 1 - ліванцем.

Про це повідомляє Комітет захисту журналістів (Committee to Protect Journalists), передає Укрінформ.

Крім того, 9 журналістів дістали поранення, троє вважаються зниклими безвісти, і 13 було заарештовано.
Комітет зазначає, що найбільша кількість журналістів загинула в перший день війни, 7 жовтня, коли життя втратили шість представників ЗМІ, а також 18 листопада, коли загинули п’ять журналістів.
«Журналісти в секторі Гази стикаються з особливо високими ризиками, намагаючись висвітлювати конфлікт під час ізраїльського наземного наступу. Це включає руйнівні ізраїльські авіаудари, порушення зв’язку, дефіцит поставок і тривалі вимкнення електроенергії», — підкреслює CPJ.
Шериф Мансур, координатор програм CPJ на Близькому Сході та в Північній Африці, висловив думку, що журналісти — це цивільні особи, які виконують важливу роботу під час кризи, і не повинні бути мішенню для ворогуючих сторін.