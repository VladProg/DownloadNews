G20 слід повторити заклики, узгоджені лідерами більшості країн «Групи двадцяти» на Балі в листопаді, до росії припинити війну в Україні і вийти з неї заради міжнародного миру та економічної стабільності.

Про це у четвер заявив держсекретар США Ентоні Блінкен міністрам закордонних справ країн G20, повідомляє Укрінформ з посиланням на Reuters.
«За словами Блінкена, G20 повинна повторити заклики, узгоджені більшістю лідерів країн G20 на Балі в листопаді, до росії припинити війну та вийти з неї заради міжнародного миру та економічної стабільності», - йдеться у повідомленні.
Блінкен підкреслив, що поточна зустріч міністрів закордонних справ «Групи двадцяти» знову затьмарена вторгненням росії до України.
«На жаль, ця зустріч знову була затьмарена неспровокованою та невиправданою війною росії проти України, навмисною кампанією знищення цивільних об’єктів та її нападом на основні принципи Статуту ООН», - заявив він.
«Навіть тоді, коли ми згуртовуємо підтримку України, ми залишаємося зосередженими та лідируємо у вирішенні глобальних викликів. Це те, чого потребує та очікує світ», - додав він.
Держсекретар США наголосив, що росія досі не погодилася продовжити Чорноморську зернову ініціативу, термін дії якої спливає 18 березня.
«Дуже важливо, щоб G20 виступила на користь продовження та розширення (Чорноморської) зернової ініціативи для зміцнення продовольчої безпеки найбільш уразливих верств населення», - підкреслив Блінкен.
Як повідомляв Укрінформ, прем'єр-міністр Індії Нарендра Моді в четвер закликав міністрів закордонних справ країн G20 знайти спільну позицію щодо глобальних проблем, відкриваючи зустріч, на якій, схоже, домінуватиме тема війни росії проти України.
Раніше Індія, яка цього року головує у G20, відмовилася звинувачувати росію у війні в Україні та закликала до дипломатичного рішення. До того ж країна різко збільшила закупівлю російської нафти.
У листопаді 2022 року в підсумковій декларації за результатами саміту G20 на Балі більшість країн-членів групи засудили війну в Україні.
Зокрема, у декларації висловлено підтримку резолюції Генасамблеї ООН від 2 березня 2022 року, що містила засудження повномасштабної агресії рф проти України та заклик до її повного та безумовного виходу з території України.
Разом з тим підкреслювалося, що декларацію саміту G20 підтримано більшістю країн-членів, але не уточнювалося, які країни складають більшість.
Фото: Andrew Harrer/Bloomberg