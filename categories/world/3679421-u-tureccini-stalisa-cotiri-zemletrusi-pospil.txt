У провінції Кайсері в центральній частині Туреччини сьогодні сталося чотири землетруси поспіль, найбільший з яких був магнітудою 4,7.

Підземні поштовхи відчувалися і в прилеглих провінціях, повідомляє Укрінформ з посиланням на дані Департаменту з питань землетрусів та зменшення ризиків (AFAD).
Так, у Кайсері зафіксували землетруси магнітудою 4,7; 4,4; 4,3 і 3,8. Згодом були і менші поштовхи.
Перші три землетруси відбулися протягом 6 хвилин - перший о 14:47 за місцевим часом (13:47 за київським). Поштовхи тривають. Населення районів землетрусу в паніці покидає будівлі. Про руйнування та жертви інформації наразі немає.
Землетрус магнітудою 4,7 стався в районі Інджесу, епіцентр був на глибині 12,8 км. Наступний — магнітудою 4,4 - у районі Хаджилар з епіцентром на глибині 7 км. Два інших - в районі Інджесу. Після цих чотирьох було зафіксовано слабші поштовхи - магнітудою 2,4.
Як повідомлялося, за останніми даними, внаслідок землетрусів у Туреччині 6 лютого загинули 46 104 особи, 108 068 постраждали.