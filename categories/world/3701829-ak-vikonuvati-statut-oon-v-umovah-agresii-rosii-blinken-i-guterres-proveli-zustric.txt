Державний секретар США Ентоні Блінкен і генеральний секретар ООН Антоніу Гутерреш обговорили, як захистити основоположні принципи Об’єднаних Націй, викладені в Статуті ООН, в умовах війни, розв’язаної рф проти України.

Про це йдеться в офіційному повідомленні Держдепартаменту США, оприлюдненому за результатами зустрічі в четвер, передає Укрінформ.
«Держсекретар Блінкен і генеральний секретар Гутерреш обговорили важливість подальшого захисту Статуту ООН на тлі агресивної війни росії проти України», - зауважується в документі.
При цьому зазначається, що глава Держдепу висловив вдячність генсеку ООН за «зусилля з відновлення та зміцнення Чорноморської зернової ініціативи».
Крім того, сторони обговорили ситуацію в Судані, підкресливши необхідність припинення бойових дій, захисту цивільного населення та забезпечення гуманітарного доступу на місцях для агентств ООН.
Ентоні Блінкен й Антоніу Гутерреш також звернули увагу на ситуацію в Афганістані й підтвердили підтримку цілей сталого розвитку ООН.
Як повідомлялося, Антоніу Гутерреш під час перебування з візитом у Києві в березні заявив, що уінцевою метою ООН у контексті війни рф проти України є досягнення справедливого миру згідно зі Статутом ООН та міжнародним правом.
Фото: china.usembassy-china.org.cn