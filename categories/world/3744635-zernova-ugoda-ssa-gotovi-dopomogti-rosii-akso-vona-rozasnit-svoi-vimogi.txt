Сполучені Штати готові допомогти Росії у виконанні вимог зернової угоди, але Москві необхідно визначитися зі своїми запитами.

Про це сказав координатор Державного департаменту США з питань санкцій, посол Джеймс О’Браєн на брифінгу, передає Укрінформ.
«Передусім, Росії необхідно ясно дати зрозуміти, чого вона вимагає. Вона висунула низку різних вимог. Усі вони стосувалися того, що різні російські інститути не отримують послуг з боку приватного сектора. І ми чітко дали зрозуміти, що готові допомогти з цими справами. Однак неясно, що Росія вважає успіхом», - заявив О'Браєн.
Він зазначив, що висловлені проблеми Росії стосуються конкретних комерційних організацій із РФ, у яких виникають складнощі з постачальниками у приватному секторі на Заході.
О'Браєн також зазначив, що Україна експортувала за останні шість-вісім місяців майже 60 млн тонн зерна. «32 мільйони тонн з них пройшли через Чорноморську зернову ініціативу за посередництва ООН, в рамках якої великі судна могли рухатися з Одеси на світові ринки», - сказав він.
Він наголосив, що оптимістично налаштований щодо виходу українського зерна на світові ринки.
«Це займе у нас деякий час. Це вимагатиме деяких витрат, але ми не можемо дозволити Росії захопити Чорне море мертвою хваткою. Це зусилля, які РФ робила при багатьох урядах протягом тривалого часу. Вони намагаються зробити це знову. У цьому випадку вони не досягнуть успіху», - сказав О'Браєн.
Як повідомляв Укрінформ, Президент Володимир Зеленський заявив, що український продовольчий експорт – це ключовий чинник стабільності продовольчих ринків, тому Україна працює з партнерами, щоб гарантувати продовольчу безпеку.
За даними Продовольчої та сільськогосподарської організації ООН (FАО), світові ціни на продовольство зросли у липні 1,3% після виходу РФ із Чорноморської зернової ініціативи та нових обмежень на торгівлю рисом в Індії.