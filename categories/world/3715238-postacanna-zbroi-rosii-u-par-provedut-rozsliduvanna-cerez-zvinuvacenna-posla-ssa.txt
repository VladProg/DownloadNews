Президент Південно-Африканської Республіки Сіріл Рамафоса створив комісію для розслідування звинувачень з боку посла США в тому, що торік російське судно забрало зброю з військово-морської бази поблизу Кейптауна.

Про це повідомляє Reuters, передає Укрінформ.
«Президент вирішив розпочати розслідування через серйозність звинувачень (з боку США щодо передачі зброї Росії – ред.), ступінь суспільного інтересу та вплив цього питання на міжнародні відносини Південної Африки», — йдеться в заяві Адміністрації президента ПАР.
Комісія матиме шість тижнів для проведення розслідування.
Очікується, що президент отримає остаточний звіт протягом двох тижнів після завершення розслідування.
Як повідомляв Укрінформ, США звинуватили Південну Африку в постачанні боєприпасів Росії. За словами посла США в Південній Африці Рубена Бріджіті, на російське судно, яке торік у грудні пришвартувалося на військово-морській базі Саймонс-Таун у Кейптауні, завантажили зброю.
У ПАР у цьому зв'язку висловили «розчарування тим, що посол США зайняв контрпродуктивну публічну позицію».
Сполучені Штати не раз критично висловлювалися щодо збереження владою ПАР «зручних» відносин з росією.
Під час голосувань ООН представники ПАР утримувалися від засудження війни Росії проти України. Крім того, Преторія не приєдналася до санкцій США та європейських країн проти Москви за агресію щодо України.
Вашингтон також висловлював стурбованість і щодо участі ПАР у військових навчаннях з РФ і Китаєм.