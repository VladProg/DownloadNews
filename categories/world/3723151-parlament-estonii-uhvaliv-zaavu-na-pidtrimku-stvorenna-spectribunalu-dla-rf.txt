Рійгікогу (парламент Естонії) ухвалив заяву з вимогою притягнути до відповідальності осіб, причетних до скоєння злочину агресії проти України, і закликом створити міжнародний спеціальний трибунал під егідою ООН.

Про це повідомляє ERR, передає Укрінформ.
За ухвалення заяви після майже тригодинного обговорення проголосували 85 депутатів.
У документі зазначається, що агресивна війна Російської Федерації проти України є найжорстокішим актом агресії у Європі з часів Другої світової війни, який потребує адекватної правової реакції. Водночас злочин агресії є найтяжчим міжнародним злочином, що лежить в основі всіх інших, які вже були та вочевидь будуть скоєні проти України.
"Обов'язок держав по всьому світу - крім притягнення до відповідальності осіб, які вчинили акти геноциду, злочини проти людяності та воєнні злочини, також притягнути до відповідальності тих, хто спланував, підготував, створив умови та вчинив злочин агресії щодо України", - йдеться у заяві.
Водночас естонські депутати наголошують, що без суду над особами, які вчинили злочин агресії, "неможливо досягти справедливого та стійкого миру в Україні та у всій Європі".
За їхніми словами, для суду над керівництвом Російської Федерації, яке скоїло злочин агресії, необхідно створити міжнародний спеціальний трибунал під егідою Генеральної Асамблеї ООН.
Рійгікогу включає створення та забезпечення початку роботи міжнародного спеціального трибуналу для здійснення провадження щодо злочину агресії проти України до пріоритетів зовнішньої політики Естонії.
Парламент також закликає уряд і президента Естонії порушувати це питання на всіх зустрічах з урядами інших держав, у всіх міжнародних організаціях, членами яких є Естонія, на всіх міжнародних форумах, а також зміцнювати співпрацю з урядом України щодо розслідування злочину агресії та притягнення злочинців до відповідальності.
"Рійгікогу закликає уряди та парламенти по всьому світу, особливо союзників Естонії, активно підтримувати створення міжнародного спеціального трибуналу під егідою Генеральної Асамблеї ООН", - сказано у заяві.
Голова Верховної Ради Руслан Стефанчук подякував парламенту Естонії за ухвалення заяви щодо притягнення до відповідальності винних у злочині агресії проти України і підтримку створення міжнародного спецтрибуналу.
«Зокрема, Рійгікогу вимагає притягнути до індивідуальної відповідальності осіб, причетних до планування, підготовки та скоєння злочину агресії проти України. А також закликає створити для цього спеціальний міжнародний трибунал під егідою ООН», - написав Стефанчук.
Стефанчук наголосив, що злочин агресії – це найвищий міжнародний злочин, який є першопричиною всіх інших злочинів, скоєних Росією в Україні.
«Безкарність злочинів породжує нові жахи, які Росія коїть в Україні. Саме тому Російська Федерація має бути притягнута до відповідальності», - наголосив спікер
Від початку 2022 року Рійгікогу виступив з сімома заявами та одним зверненням на підтримку України та з засудженням діяльності Росії. Зокрема, Рійгікогу визнав діяльність збройних сил Російської Федерації проти України геноцидом українського народу, оголосив російський режим терористичним, а Російську Федерацію – державою-спонсором тероризму.
Рійгікогу також підтримав створення ЄС у Гаазі центру розслідування злочину агресії Російської Федерації, закликав держави всього світу зробити свій внесок у діяльність центру та продовжити докладати зусиль щодо створення міжнародного спеціального трибуналу.
17 травня 2023 року Рійгікогу ухвалив заяву на підтримку вступу України до НАТО.
Як повідомлялося, Президент Володимир Зеленський доручив напрацювати проєкт резолюції Генеральної Асамблеї ООН щодо створення спеціального міжнародного трибуналу для притягнення до відповідальності російського військово-політичного керівництва за злочин агресії проти України.