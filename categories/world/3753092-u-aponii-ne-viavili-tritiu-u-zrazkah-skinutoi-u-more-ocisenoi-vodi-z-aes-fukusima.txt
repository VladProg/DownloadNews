Компанія-оператор АЕС «Фукусіма» Tokyo Electric Power Company Holdings Inc (TEPCO) заявила, що у зразках скинутої у море очищеної радіоактивної води з АЕС не виявлено тритію.

Про це повідомляє Kyodo News, передає Укрінформ.
Оператор оприлюднив результати після аналізу зразків, взятих у 10 місцях на відстані 3 кілометрів від АЕС «Фукусіма» через кілька годин після початку скидання води у море.
TEPCO планує продовжувати щоденний відбір проб морської води для аналізу й оприлюднюватиме результати кожного наступного дня впродовж близько місяця.
Міністерство охорони навколишнього середовища Японії також відправило чотири судна, які мають узяти проби морської води з 11 місць у радіусі приблизно 50 км від АЕС «Фукусіма». Результати очікуються не раніше неділі.
Міністерство планує оприлюднювати отримані результати щотижня протягом близько трьох місяців.
Як повідомляв Укрінформ, Японія у четвер почала скидати в море очищену радіоактивну воду з пошкодженої атомної електростанції «Фукусіма-1» попри занепокоєння місцевих рибалок і деяких сусідніх країн щодо впливу цього кроку на навколишнє середовище.
У відповідь Головне митне управління Китаю оголосило, що від 24 серпня країна призупиняє імпорт усіх морепродуктів із Японії.