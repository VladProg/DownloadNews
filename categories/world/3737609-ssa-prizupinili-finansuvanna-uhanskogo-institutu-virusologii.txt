Адміністрація президента США Джо Байдена офіційно призупинила доступ Інституту вірусології Уханя до фінансування США через питання щодо безпеки закладу.

Як передає Укрінформ, про це повідомляє Bloomberg.
Міністерство охорони здоров’я та соціальних служб США (HHS) повідомило Уханьський інститут вірусології про призупинення фінансування.
З 2014 року Інститут отримав понад 1,4 мільйона доларів США підтримки, у тому числі через гранти від національних інститутів охорони здоров’я США. Проте з липня 2020 року він не отримував нового фінансування від США.
Зазначається, що перевірка HHS, яка розпочалася ще у вересні, викликала занепокоєння через те, що лабораторія в Ухані, де вперше з’явився COVID-19, порушує протоколи біобезпеки та не відповідає нормам США.
Рішення американського міністерства з’явилося, коли лідери США та Китаю намагаються налагодити кращі робочі відносини між двома країнами, у той час як обидві продовжують боротися з економічними наслідками пандемії, яка вбила 7 мільйонів людей.
Як повідомляв Укрінформ, розвідувальні агентства Сполучених Штатів не знайшли прямих доказів того, що пандемія COVID-19 виникла внаслідок інциденту з витоком коронавірусів із Уханьського інституту вірусології в Китаї.


Фото: Xinhua