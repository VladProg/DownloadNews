За підсумками переговорів у Пекіні голова КНР Сі Цзіньпін і самопроголошений президент білорусі олександр лукашенко прийняли спільну заяву про основні засади розвитку відносин стратегічного партнерства Китаю та білорусі.

Про ухвалення документу повідомляє держінформагентство БелТА, передає Укрінформ.
Між іншим лукашенко сказав голові Китаю Сі Цзіньпіну, що «сьогоднішня зустріч проходить у дуже складний час, який вимагає нових, нестандартних підходів і відповідальних політичних рішень». Після чого додав, що білорусь «повністю підтримує ініціативу щодо міжнародної безпеки, яку ви висунули».

Можна зробити висновок, що таким чином білоруський правитель заявив про підтримку ініціативи Пекіна - «мирного плану» для врегулювання війни росії з Україною, оприлюдненого МЗС Китаю 24 лютого.
Крім того, лукашенко закликав китайську сторону до тісної співпраці в машинобудуванні, до створення спільних підприємств. Зокрема, він запропонував «створити спільні підприємства у галузі верстатобудування, електротранспорту, виробництві деталей для сільськогосподарської техніки як у Білорусі, так і в Китаї». Слід зазначити, що перелічені виробництва – подвійного призначення, і можуть також використовуватись у ВПК.

Нагадаємо, самопроголошений президент білорусі олександр лукашенко 28 лютого - 2 березня здійснює державний візит до Китайської Народної Республіки.