Міністр оборони Японії Ясуказу Хамада наказав Силам самооборони країни підготуватися до ймовірного запуску балістичної ракети Північною Кореєю.

Про це повідомляє NHK, передає Укрінформ.
Наказ глави оборонного відомства став відповіддю на повідомлення північнокорейських ЗМІ про те, що Пхеньян перебуває на завершальній стадії підготовки до запуску того, що він називає першим у країні військовим супутником-розвідником, який передбачає використання технологій балістичних ракет.
У 2012 і 2016 роках Північна Корея запустила балістичні ракети, які, за її твердженнями, були супутниками. Ракети пролетіли над районами поблизу островів Сакісіма в південній японській префектурі Окінава.
Згідно з наказом, Повітряні сили повинні розгорнути підрозділи протиракетної оборони на Окінаві, а Морські сили підготувати есмінці, оснащені американськими системами «Іджіс», які являють собою інтегровану новітню систему засобів виявлення і перехоплення ракет.
Наземним силам наказано підготуватися до дій для мінімізації шкоди від падаючих елементів північнокорейської ракети, які можуть впасти на Окінаву.
Якщо Північна Корея справді запустить балістичну ракету, порушуючи резолюції Ради безпеки ООН, це стане першим запуском із лютого 2016 року.
Як повідомляв Укрінформ, лідер Північної Кореї Кім Чен Ин наказав Агентству космічного розвитку країни підготувати виведення в космос першого військового розвідувального супутника КНДР.