Міністерство фінансів і Державний департамент США оголосили в п’ятницю про введення нових санкцій проти республіки білорусь, до яких увійшли автовиробники БелАЗ, МАЗ, інші структури, а також президентський літак лукашенка.

Про це йдеться в офіційному повідомленні Офісу контролю за іноземними активами Міністерства фінансів США, передає Укрінформ.
«Сьогодні OFAC вводить санкції проти трьох організацій та дев’яти фізичних осіб, а також визначає президентський літак як заблоковану власність», - зауважується в повідомленні.
При цьому підкреслюється, що обмеження вводяться у відповідь на продовження жорстоких репресій проти продемократичного руху та громадянського суспільства після сфальсифікованих президентських виборів у серпні 2020 року.
«Ці дії також підкреслюють готовність Сполучених Штатів притягти режим у мінську до відповідальності за його співучасть у поточній невиправданій війні російської федерації проти України», - додається в документі.
До переліку санкцій внесені, зокрема, автомобільні заводи БелАз, МАЗ та їхні керівники, а також центральна виборча комісія республіки, літак Boeing 737 з бортовим номером EW-001PA, який використовує лукашенко.
Як заявив у цьому зв’язку заступник міністра фінансів з питань протидії тероризму та фінансової розвідки Браян Нельсон, «авторитарний режим лукашенка покладається на державні підприємства та ключових посадових осіб для отримання значних доходів, які дозволяють чинити репресії проти білоруського народу».
Водночас, зазначається, що Держдепартамент США з нагоди Дня свободи в білорусі вводить візові санкції проти 14 осіб, у тому числі посадовців режиму, які беруть участь у політиці погроз і залякування білоруського народу.
Як повідомлялося, після сфальшованих виборів 2020 року режим лукашенка жорстоко подавив демонстрації мирного протесту, за прямого долучення силовиків та пропагандистів кремля. Режим спровокував штучну міграційну кризу на кордонах з країнами ЄС та активно сприяв агресії росії проти України, зокрема, надав країні-агресору можливість провести наступ на Україну з території білорусі та розміщувати там свої війська та сили.