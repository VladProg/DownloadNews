Євросоюз планує скористатися відсутністю лідера Китаю Сі Цзіньпіна та президента Росії Володимира Путіна на саміті G20 в Індії задля укладення партнерства з Африканським Союзом.

Як передає Укрінформ, про це повідомляє Bloomberg з посиланням на поінформованих осіб.
Блок із 27 країн прагне показати, що він серйозно налаштований на перегляд партнерства із Африкою, незважаючи на важку колоніальну спадщину.
Серед цілей зустрічі в Індії європейські лідери хочуть схвалити заявку Африканського Союзу на отримання постійного членства в G20.
Як зазначає Bloomberg, постійне членство, а не статус «запрошеної міжнародної організації», надасть Африканському Союзу такий самий статус, як і ЄС.
«Це частина прагнення надати африканським країнам більш сильний голос, коли міжнародні організації ухвалюють рішення про заходи, які стосуються їх, зокрема зусилля щодо подолання глобального потепління, яке переважно спричинене викидами країн G20», – йдеться у повідомленні.
Також на порядку денному зустрічі лідерів країн – обговорення наслідків війни Росії проти України для глобальної продовольчої безпеки.
На саміті G20 будуть присутні президентка Єврокомісії Урсула фон дер Ляєн, президент Європейської ради Шарль Мішель та канцлер Німеччини Олаф Шольц. З боку Африки учасниками зустрічі будуть лідери Південної Африки, Єгипту, Нігерії та Коморських островів.
Як повідомлялося, саміт G20 у Нью-Делі запланований на 9-10 вересня. Голова КНР Сі Цзіньпін не приїде на зустріч, замість нього країну представлятиме прем’єр-міністр Лі Цян.
Російський президент Володимир Путін теж не буде особисто присутній на саміті G20, натомість туди поїде міністр закордонних справ РФ Сергій Лавров.
Фото: Aditya Pradana Putra/Antara Foto