Європейський Союз має прагнути до скорочення експорту російського скрапленого природного газу (СПГ) аж до повного його припинення.

Про це заявила єврокомісар з питань енергетики Кадрі Сімсон на конференції у Варшаві, передає Укрінформ із посиланням на Reuters.
За словами єврокомісара, за останні 12 місяців ЄС імпортував 12,4 млрд російського скрапленого газу. Цього року обсяг може бути таким самим, як у 2022 році, або й більшим, сказала вона.
Як зазначається, імпорт російського СПГ до Європи у період із січня до липня зріс на 40% порівняно з аналогічним періодом 2021 року. І це попри плани ЄС відмовитися від російського викопного палива до 2027 року. Блок уже заборонив морський імпорт російської сирої нафти та нафтопродуктів, таких як дизельне пальне.
«Ми можемо і маємо скоротити експорт російського СПГ, щоб повністю відмовитися від нього. Я хочу, щоб Європейський парламент і Рада погодилися на включення в газовий пакет жорстких положень, що дозволяють державам-членам в індивідуальному порядку обмежувати доступ до російського експорту СПГ, якщо це дозволяє безпека поставок», - сказала Сімсон.
За її словами, перед зимовим сезоном у сховища ЄС закачано понад 100 млрд кубометрів газу, при цьому споживання газу в блоці в період із серпня 2022 року по червень цього року зменшилося на 17% порівняно із середнім показником за попередні п'ять років завдяки заходам щодо підвищення ефективності та скорочення попиту.
«За оцінками, ЄС може зекономити 65 млрд кубометрів газу з березня 2023 року по березень 2024-го», - сказала вона.
Як повідомляв Укрінформ, речник ЄС Адальберт Янц заявив, що постачання російського трубопровідного газу до країн Євросоюзу протягом року після повномасштабного вторгнення РФ в Україну скоротилося з 50% до 8% від загального газового імпорту.
Фото: NDR