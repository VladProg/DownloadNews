У Польщі знайшли боєголовку від ракети, яку було виявлено наприкінці квітня у лісі неподалік міста Бидгощ.

Про це повідомив голова канцелярії президента Польщі Павел Шрот, передає Укрінформ із посиланням на PAP.
“Щодо боєголовки, то можу сказати, що вона знайдена і зараз проходить експертизу у відповідних установах. Це особлива боєголовка, тому що вона зроблена з бетону відповідно до російської технічної думки. Я припускаю, що в такому вигляді вона була встановлена на цій ракеті, щоб ця старша модель ракети могла ввести в оману українську ППО”, - заявив Шрот.
За його словами, ця ракета не могла летіти без боєголовки, тому хтось замонтував на ній “вершину російської технологічної думки”.
Як стало відомо, справу про падіння ракети передано з Окружної прокуратури у Гданську до Національної прокуратури у Варшаві.

Фото: Piotr Olejarczyk / Onet

Як повідомлялося, за інформацією RMF.FM, експерти технічного інституту Повітряних сил Польщі попередньо підтвердили, що у лісі поблизу міста Бидгощ наприкінці квітня виявлено російську ракету X-55.
Командувач Оперативного командування видів збройних сил Польщі генерал Томаш Пьотровський наприкінці квітня заявляв, що виявлений об’єкт можна пов’язати з тим, “що відбувалося у повітряному просторі 16 грудня”, коли росія здійснювала черговий масований обстріл України, випустивши 76 ракет.
За інформацією видання Onet, однією з головних версій слідства є падіння ракети X-55, випущеної торік 16 грудня з російського літака, який перебував у повітряному просторі Білорусі.
За інформацією ЗМІ, тоді польські сили ППО відстежували об'єкт, який порушив повітряний простір країни, але він зник із радарів. Міністр Блащак раніше заявив, що українська сторона тоді інформувала польську про об'єкт, ймовірно, ракету, яка рухається в бік Польщі.
Перше фото: РАР