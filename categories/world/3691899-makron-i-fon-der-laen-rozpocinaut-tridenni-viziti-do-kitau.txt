Президент Європейської комісії Урсула фон дер Ляєн та президент Франції Еммануель Макрон розпочали триденні візити до Китаю.

Як передає кореспондент Укрінформу, європейські лідери прибули до Пекіна сьогодні по обіді за місцевим часом.
Під час візиту політики планують обговорити з китайським керівництвом перспективи двосторонніх відносин та порушити питання активізації участі Пекіна в припиненні розв’язаної росією війни проти України.
Напередодні візиту в Єлисейському палаці зазначили, що враховуючи близькість Китаю до росії, очевидно, що це одна з небагатьох країн, якщо не єдина, яка може так чи інакше вплинути на завершення війни.
Президент Франції також сказав, що під час зустрічі із Сі Цзіньпіном наголосить на тому, що Європа за жодних обставин не погодиться на постачання Китаєм зброї росії.
Очікується, що лідери Франції і ЄС також намагатимуться переконати голову КНР провести поговорити з Президентом України Володимиром Зеленським.
У програмі візиту Макрона також зустрічі з прем’єром Держради Лі Цяном і очільником законодавчого органу Китаю Чжао Лецзі, та поїздка разом з Сі до міста Гуанчжоу, адміністративного центру південної провінції Гуандун і сьогодні третього за кількістю населення в КНР, куди в 17 столітті прибуло перше французьке судно і де Франція відкрила своє перше консульство.
Візит фон дер Ляєн проходить під знаком 20-річчя встановлення всебічного стратегічного партнерства між Китаєм і ЄС, його порядок денний стосуватиметься переважно перспектив торгово-економічного та інвестиційного співробітництва.
Як зазначила напередодні речниця МЗС КНР Мао Нін, «здоровий і стабільний розвиток відносин між Китаєм і ЄС служить спільним інтересам обох сторін і сприяє глобальному миру та стабільності».
«Сприймаючи цей візит як можливість, Китай готовий співпрацювати з ЄС для подальшого розкриття потенціалу співпраці, спільного вирішення глобальних проблем і більшого внеску стабільності та позитивної енергії», - сказала вона.
Крім того, офіційний представник китайського МЗС заявила, що Китай залишається твердим прихильником мирного вирішення «кризи в Україні» і готовий взаємодіяти з Європейським Союзом для її політичного врегулювання.
Для фон дер Ляєн цей візит є першим, відколи вона очолила Європейську комісію понад три роки тому. Попередні переговори з лідером Китаю президент Єврокомісії проводила онлайн через пандемію COVID-19.
Президент Франції, нинішній візит якого до Китаю є першим із 2019 року, напередодні провів переговори з президентом США Джо Байденом та обговорив із американським колегою спроби залучити голову КНР Сі Цзіньпіна до участі в міжнародних зусиллях із припинення розв’язаної москвою, близьким союзником Пекіна, війни проти України.
Як повідомлялося, прем’єр-міністр Іспанії Педро Санчес під час візиту до Китаю минулого тижня закликав голову КНР Сі Цзіньпіна провести переговори з українським керівництвом і дізнатися з перших вуст про ініційовану Києвом формулу миру, аби допомогти покласти край вторгненню росії в Україну.