У Східному морі, поблизу узбережжя південнокорейського міста Ульсан, триває операція з пошуку чотирьох зниклих безвісти членів екіпажу російського рибальського човна, на якому вночі сталася пожежа.

Про це повідомляє KBS, передає Укрінформ.
За даними берегової охорони Ульсана, пожежа спалахнула на борту 769-тонного судна з морепродуктами приблизно за 52 кілометри на південний схід від узбережжя Ульсана, коли воно прямувало до росії після виходу з порту Пусан.
На борту судна перебували 25 осіб, усі - громадяни рф.
На місце події був спрямований сторожовий корабель та високошвидкісний катер.
Наразі врятовано 21 члена екіпажу, двоє з них зазнали незначних травм.
Морська поліція залучила авіацію й додаткові кораблі для пошуку зниклих безвісти.