До МЗС Японії викликали посла Китаю після того, як у Китаї камінням закидали японське посольство та школи.

Як передає Укрінформ, про це повідомляє France24.
Прем'єр-міністр Японії закликав Китай забезпечити «спокійні та відповідальні дії» свого народу після випадків кидання каміння у дипломатичні представництва та школи, на тлі початку процесу викиду очищеної радіоактивної води з пошкодженої атомної електростанції.
Японія закликала своїх громадян у Китаї бути обережними та посилила охорону навколо своїх шкіл та дипломатичних місій.
У неділю міністерство закордонних справ Японії закликало своїх громадян у Китаї бути «обережними у своїй мові та поведінці. Зокрема японські дипломати закликали своїх громадян не розмовляти японською мовою «без потреби або занадто голосно».
«Було зафіксовано випадки кидання каміння в японське посольство та японські школи. Треба сказати, що це прикро», – заявив прем’єр-міністр Фуміо Кішіда в понеділок.
«Ми викликали сьогодні посла Китаю в Японії та наполегливо закликали його спонукати китайський народ діяти спокійно та відповідально», — сказав Кішіда журналістам.
Заступник міністра закордонних справ Японії Масатака Окано сказав послу Ву Цзянхао, що Китай повинен «належним чином інформувати громадськість, а не сіяти паніку, надаючи інформацію, яка не ґрунтується на наукових доказах», - йдеться в заяві міністерства закордонних справ Японії.
Як повідомляв Укрінформ, Японія у четвер почала скидати в море очищену радіоактивну воду з пошкодженої атомної електростанції «Фукусіма-1» попри занепокоєння місцевих рибалок та деяких сусідніх країн щодо впливу цього кроку на навколишнє середовище.
Фото: The Yomiuri Shimbun