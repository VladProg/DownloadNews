Ураган «Отіс» обрушився на Мексику в районі міста Акапулько, штат Герреро.

Про це повідомляє Xinhua, передає Укрінформ.
"Рідко трапляється, щоб ураган розвивався так швидко і з такою силою", - сказав президент Андрес Мануель Лопес Обрадор.
За його словами, популярний пляжний курорт Акапулько, один з головних туристичних напрямків країни та прилеглі міста та селища постраждали від раптових злив та сильного вітру.
Він додав, що збройні сили Мексики направлені до штату Герреро.
"Зв'язок повністю порушений", - сказав Обрадор.
Повідомлень про жертви не надходило, але зсуви спричинили пошкодження дорожньої інфраструктури у регіоні, зазначив президент.
Національна комісія з водних ресурсів Мексики поінформувала, що "Отіс" спричинив аномальні зливи у деяких районах штатів Герреро та Оахака.
За інформацією The New York Times, стихія майже повністю відрізала від світу Акапулько - місто, де проживає понад 852 тис. людей.
Національний центр спостереження за ураганами попередив, що ситуація у місті "надзвичайно серйозна". За словами мешканців, сильний вітер зривав дахи та розхитував переповнені готелі.
Як повідомляв Укрінформ, шторм "Даніель" у Лівії спричинив масштабні повені та прорив двох дамб. Внаслідок затоплень загинули 11,3 тис. людей.