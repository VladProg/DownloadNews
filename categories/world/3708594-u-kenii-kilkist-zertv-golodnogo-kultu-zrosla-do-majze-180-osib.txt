Кенійські слідчі відкопали ще 29 тіл під час пошуки жертв культу Судного дня на південному сході країни.

Як передає Укрінформ, про це повідомляє Reuters.
Зазначається, що цього тижня у лісі Шакахола продовжились пошуки останків тіл сектантів, які морили себе голодом, щоб потрапити у рай після обіцяного кінця світу. Кількість загиблих наразі становить 179 осіб, сотні людей досі вважаються зниклими безвісти.
Зазначається, що серед ексгумованих тіл було знайдено 12 дітей.
У середу кенійський суд відмовив у звільненні під заставу Полу Маккензі, лідеру Міжнародної церкви "Добра Новина", якого звинувачують у тому, що він наказував своїм послідовникам морити голодом себе і своїх дітей, щоб потрапити на небеса перед кінцем світу.
Раніше цього року Маккензі вже був заарештований за підозрою у вбивстві двох дітей аналогічним шляхом, однак пізніше його звільнили під заставу .
За словами родичів його прихильників, після звільнення він повернувся до лісу Шакахола і переніс передбачений ним кінець світу з серпня на 15 квітня. Це викликало критику з боку деяких законодавців про те, що служби безпеки упустили можливість запобігти масовій загибелі людей.
Як повідомляв Укрінформ, кенійські слідчі відновили пошуки членів культу Судного дня в лісі, де було ексгумовано понад 100 трупів, більшістю з яких були діти.