Папа Франциск 3 травня мав розмову з вищим членом російської православної церкви через декілька днів після того, як понтифік зробив загадковий коментар про те, що Ватикан бере участь у «миротворчій місії», щоб спробувати покласти край війні москви проти Україні.

Як передає Укрінформ, про це повідомляє Euractiv.
Мова йде про зустріч Папи з митрополитом (єпископом) антонієм, фактично другою людиною за рангом у керівній структурі рпц.
Папа Франциск повідомив, що говорив про Україну з Орбаном та з митрополитом Іларіоном, головним представником рпц у Будапешті та попередником антонія на посаді очільника зовнішніх зв’язків рпц.
Напередодні антоній мав зустрічі з іншими офіційними особами Ватикану, але до останнього було незрозуміло, чи матиме він приватну аудієнцію з Папою під час свого візиту до Риму.
Під тиском журналістів державний секретар Ватикану кардинал П’єтро Паролін заявив, що план «миротворчої місії» є, але лише понтифік особисто вирішуватиме, коли його оприлюднити.
Як повідомляв Укрінформ, голова католицької церкви Папа Римський Франциск заявив, що Ватикан бере участь у «миротворчій місії», щоб спробувати покласти край війні росії проти України.
Натомість у CNN з посиланням на анонімне джерело, близьке до Офісу Президента, повідомили, що Володимир Зеленський не давав згоди на жодні подібні обговорення від імені України.
Фото: EPA-EFE/RICCARDO ANTIMIANI