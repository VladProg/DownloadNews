У Японії проходять жалобні заходи у зв’язку із 12-ю річницею землетрусу, цунамі і ядерної катастрофи 11 березня 2011 року, коли загинули майже 16 тисяч осіб.

Як передає Укрінформ, про це повідомляє NHK.

Зазначається, що біля північно-східного узбережжя Японії 11 березня 2011 року о 14.46 стався землетрус магнітудою 9, викликавши хвилі заввишки 10 метрів.

Крім цього, на атомній електростанції «Фукусіма-1» відбулося розплавлення ядерного палива у трьох реакторах, що призвело до викиду великих обсягів радіоактивних речовин.

Сотні тисяч людей були змушені залишити свої будинки.

За даними Національного поліцейського управління, через потужний землетрус в східній Японії загинуло 15 900 людей. При цьому ще 2 523 особи й далі вважаються зниклими безвісти.
Kyodo News зазначає, що прем'єр-міністр Японії Фуміо Кісіда відвідає жалобну церемонію, організовану владою префектури Фукусіми, пізніше в суботу.
Як повідомлялося, наприкінці 2021 року компанія-оператор АЕС «Фукусіма-1» презентувала Комісії з ядерного регулювання Японії план скидання відпрацьованої води у море.
Ідеться про величезні обсяги води, яка використовується для охолодження розплавленого ядерного палива. Вона обробляється з метою видалення більшості радіоактивних матеріалів та поміщається на зберігання у контейнери на території АЕС.
Фото: Kyodo