Президент США Джо Байден завершив своє європейське турне, під час якого він відвідав охоплену війною Україну, а також Польщу, взяв участь у засіданні «Бухарестської дев’ятки» та провів зустрічі з іншими лідерами.

Літак з главою США вилетів з варшавського аеропорту імені Шопена ввечері у середу повідомляє власний кореспондент Укрінформу.
Джо Байден відвідав з неанонсованим візитом Київ 20 лютого, приурочивши його до перших роковин після масштабного вторгнення рф в Україну. Він зустрівся, зокрема, з Президентом України Володимиром Зеленським, іншими представниками державного керівництва України. У Києві глава Білого дому оголосив про виділення Україні нового пакету оборонної допомоги на суму 500 млн доларів, до якого увійшли ракети до системи HIMARS, комплекси JAVELIN та інше обладнання. Крім того, він анонсував новий пакет потужних міжнародних санкцій проти росії.
Президент Байден разом із Президентом Зеленським також поклали квіти до Стіни пам’яті загиблих за Україну.
У вівторок глава США розпочав візит до Республіки Польща. Він вдруге за час повномасштабної російської війни приїхав до сусідньої з Україною держави, щоби подякувати полякам за безмежну підтримку українців, а також висловити єдність Західного світу з Україною, яка протистоїть агресії рф.
Байден у Варшаві зустрівся з Президентом Анджеєм Дудою, іншими керівниками держави та виступив з промовою щодо війни в Україні на Замковій площі польської столиці.
У середу глава Американської держави взяв участь у засіданні «Бухарестської дев’ятки» - країн східного флангу НАТО. Цей формат, до якого увійшли Болгарія, Естонія, Латвія, Литва, Польща, Румунія, Словаччина, Угорщина й Чехія, був створений у 2015 році після анексії рф українського Криму. До засідання в Варшаві долучився також генеральний секретар НАТО Єнс Столтенберг.
Як повідомляв Укрінформ, у Європейському Союзі та НАТО назвали візити президента США в Україну й Польщу проявом трансатлантичної єдності й готовності демократичного світу допомагати Україні у її боротьбі за свободу демократії.
Фото: РАР