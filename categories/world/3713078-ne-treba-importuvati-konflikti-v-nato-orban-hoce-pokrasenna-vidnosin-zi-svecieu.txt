Прем’єр-міністр Угорщини Віктор Орбан заявив, що політичні відносини між Будапештом та Стокгольмом мають покращитися, перш ніж заявка на членство Швеції в НАТО буде схвалена.

Про це він сказав на Катарському економічному форумі у вівторок, передає Укрінформ із посиланням на The Guardian.
«Політичні відносини між Угорщиною та Швецією дуже неправильні. Ми не хочемо імпортувати конфлікти в НАТО», — сказав Орбан.
Угорщина ратифікувала вступ Фінляндії до Альянсу в березні, але затримала прийняття рішення щодо заявки Швеції.
Тоді один із радників Орбана сказав: «Деякі угорські депутати почуваються некомфортно, тому що вони бачили, як шведські міністри взяли за звичку ставити під сумнів демократію в Угорщині. Вони неодноразово ображали угорських виборців і політиків і, таким чином, всю Угорщину».
Як повідомляв Укрінформ, після початку повномасштабного російського вторгнення в Україну нейтральні Швеція та Фінляндія подали заявку на вступ до НАТО. Під час Мадридського саміту в червні 2022 року країни отримали запрошення приєднатися до Альянсу від усіх 30 членів. Водночас у Мадриді був підписаний Тристоронній меморандум, що відобразив занепокоєння Туреччини станом боротьби з тероризмом у Фінляндії та Швеції.
Процес ратифікації Угорщиною заявки Швеції у НАТО був заблокований в угорському парламенті з липня 2022 року, а в лютому Орбан уперше висловив занепокоєння щодо членства скандинавської країни в НАТО. Керівник офісу прем'єр-міністра Віктора Орбана Гергей Гуяш у квітні заявляв, що двосторонні відносини між Угорщиною та Швецією перебувають на низькому рівні.
Прем’єр-міністр Швеції Ульф Крістерссон заявив, що він буде просити пояснень від Угорщини щодо того, чому вона затримує ратифікацію шведської заявки на вступ до НАТО.
Глава МЗС Швеції Тобіас Більстрем заявив, що країна зробила все належне за Тристороннім меморандумом, що був підписаний із Туреччиною та Фінляндією під час торішнього саміту НАТО в Мадриді, та розраховує на швидку ратифікацію протоколу про входження країни до НАТО парламентами Туреччини та Угорщини.
4 квітня Фінляндія офіційно стала членом НАТО.
Фото: Xinhua News Agency/PA Images