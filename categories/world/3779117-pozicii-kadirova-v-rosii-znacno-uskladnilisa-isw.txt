Підтримка Кремлем ультранаціоналістичної православної релігії та ідеології ускладнює здатність глави Чеченської Республіки Рамзана Кадирова балансувати між підтримкою його з боку чеченських мусульман і збереженням прихильності Кремля.

Як повідомляє Укрінформ, про це йдеться в аналітичних матеріалах Інституту вивчення війни (ISW).
«Кадиров виступив з непослідовним і потенційно провокаційним внутрішнім релігійним посланням», зазначають експерти ISW.
Кадиров та його син Адам нещодавно викликали обурення в Росії після того, як глава Чечні оприлюднив відеозапис побиття сином затриманого громадянина РФ, якого звинувачують у спаленні Корану. 24 жовтня глава Республіки Татарстан Рустам Мінніханов і глава Карачаєво-Черкеської Республіки Рашид Темрезов нагородили Адама Кадирова за розвиток «міжнаціональної та міжрегіональної єдності» та зміцнення традиційних ісламських цінностей.
Кадиров, намагаючись послабити обурення росіян, 25 жовтня публічно оголосив про відкриття православної церкви у Чечні.
Проте «одразу ж перекреслив будь-який інформаційний ефект, який міг створити», оголосивши про створення добровольчого батальйону «Шейх Мансур». Ця заява викликала обурення російських ультранаціоналістів, оскільки «Шейх Мансур» – це також назва добровольчого батальйону, що складається з чеченських та ічкерійських добровольців, котрі воюють на боці України. Шейх Мансур був чеченським воїном ХVІІІ століття, який боровся проти російського імперського правління, пояснили в ISW.
«Кадиров, імовірно, продовжить викликати гнів російських ультранаціоналістів, які дедалі більше виступають проти мігрантів із переважно мусульманських країн Центральної Азії та інших релігійних меншин у Росії, продовжуючи апелювати до свого основного мусульманського електорату», - йдеться у матеріалах Інституту.
Як повідомляв Укрінформ, маріонетка Кремля у Чечні Рамзан Кадиров запропонував скасувати вибори президента в Росії до кінця війни проти України.