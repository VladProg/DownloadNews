Керівники Повітряно-космічних сил (ВКС) Росії перебувають під сильним тиском щодо покращення протиповітряної оборони над західною частиною Росії на тлі атак дронів і ракет.

Як передає Укрінформ, про це в соцмережі Х (колишній Tвіттер) повідомляє Міноборони Британії з посіданням на дані розвідки.
«Керівництво Повітряно-космічних сил Росії, ймовірно, перебуває під сильним тиском щодо покращення ППО над західною Росією, адже за останні місяці спектр загроз, які проникають всередину Росії, збільшився. Особливо тиск стосуватиметься начальника штабу ПКС генерал-полковника Віктора Афзалова. Головнокомандувач ПКС Сергій Суровікін досі відсутній (на публіці – ред.), його підозрюють у причетності до заколоту групи «Вагнер» у червні», - йдеться у повідомленні.
У розвідці додали, що удари глибоко всередині Росії є стратегічно важливими, тому що президент Путін майже напевно вторгся в Україну, припускаючи, що це матиме незначний прямий вплив на росіян.
«Безпілотні літальні апарати регулярно атакують Москву. Крім того, почастішали повідомлення про те, що ракети С-200 завдають ударів по Росії. Ця зброя радянських часі вагою 7,5 тонни і 11 метрів завдовжки знята з озброєння ППО України. Однак тепер вона, ймовірно, використовується як наземна балістична ракета», - зазначається в повідомленні.
Як повідомляв Укрінформ, у будівлі вокзалу в російському місті Курськ зайнявся дах – за попередніми даними, це сталося внаслідок падіння безпілотника.