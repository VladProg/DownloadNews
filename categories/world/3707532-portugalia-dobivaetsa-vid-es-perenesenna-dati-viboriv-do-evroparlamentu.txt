Уряд Португалії намагається заручитися підтримкою інших країн ЄС для того, щоби перенести дату виборів до Європарламенту наступного року на період, який не співпадатиме з національним святом у країні.

Про це повідомляє в середу європейське видання Politico, передає Укрінформ.
«Європейський Союз готовий призначити 6-9 червня наступного року як дати для чергових виборів до Європарламенту», - зазначається в повідомленні.
Однак, це зовсім не влаштовує Португалію, де національне свято припадає на понеділок, 10 червня. Там заявляють, що це створює ризики для масової відмови людей від голосувань та низької явки, оскільки вибори припадатимуть на «довгий вікенд» перед національним святом, і люди просто роз’їдуться.
«Ми намагаємося створити коаліцію з інших держав-членів, щоби мати підтримку для призначення альтернативної дати», - заявив у цьому зв’язку держсекретар Португалії у справах Європи Тьягу Антунеш.
Португальська сторона пропонує перенести дати виборів на травень.
Як повідомлялося, вибори до Європейського парламенту проводяться кожні п’ять років. Європарламент є законодавчим органом ЄС і одним із семи інститутів Євросоюзу, що напряму обирається громадянами держав-членів на основі виборчого права.