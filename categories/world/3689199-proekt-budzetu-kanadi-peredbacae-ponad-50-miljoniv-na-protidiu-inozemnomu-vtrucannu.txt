Уряд Канади має намір збільшити фінансування правоохоронних органів для посилення боротьби з іноземним втручанням.

Це передбачено у проєкті федерального бюджету Канади, внесеному до парламенту, передає кореспондент Укрінформу.
Зокрема, у проєкті бюджету пропонується протягом трьох років, починаючи з 2023-2024 рр., виділити 48,9 млн канадських доларів (близько 37,6 млн дол. США) Королівській канадській кінній поліції для захисту громадян від переслідувань та залякувань, збільшення її спроможності до розслідувань.
Планується, що Міністерство громадської безпеки Канади отримає протягом п’яти років 16,6 млн канадських доларів (близько 12,7 млн дол. США) на створення Національного офісу протидії іноземному втручанню.
“Такі авторитарні режими, як іранський, російський чи китайський, переконані, що можуть діяти безкарно та втручатися у внутрішні справи демократій, тож демократії мусять захищатися. Нікому у Канаді не повинні загрожувати іноземні сили, й канадські бізнеси та державні установи повинні бути вільними від іноземного втручання”, - наголошується у проєкті держбюджету.
Зокрема, Канада має намір посилити протидію діяльності іноземців, спрямовані на викрадення інформації у канадських компаній, ворожих агентів, які залякують представників діаспори через їхні переконання або цінності; розвідників, які намагаються проникнути до канадських державних та дослідних інститутів.
Як повідомлялося, у канадських ЗМІ раніше з’явилася інформація про нібито неправомірну підтримку Китаєм щонайменше 11 кандидатів у депутати під час загальних виборів 2019 року. Опозиція вимагала від уряду розслідувати ці обвинувачення.
Прем’єр-міністр Джастін Трюдо запевняв, що іноземним державам не вдалося вплинути на волевиявлення канадців. Згодом в уряді погодилися зробити ряд кроків для розслідування цих обвинувачень, в тому числі призначивши спеціального незалежного доповідача з цього питання.