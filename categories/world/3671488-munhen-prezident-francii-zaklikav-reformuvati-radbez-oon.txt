Частиною глобальних змін, що відбудуться у світі за наслідками російської агресії проти України, мають стати зусилля з реформування Ради Безпеки ООН, один із постійних членів якої розпочав війну.

Про це сьогодні під час виступу на Мюнхенській безпековій конференції заявив Президент Франції Емануель Макрон, повідомляє кореспондент Укрінформу.

«Нам доведеться уточнювати глобальний порядок та його інклюзивність. Частиною цього, за визначенням, є (реформа – ред.) Ради Безпеки ООН. Будемо дуже чіткими у цьому: один з постійних членів просто вирішив вбити ті правила, які б він мав би відстоювати. Тож, ми маємо реформувати (РБ ООН – ред.) та переформувати її», - сказав лідер Франції.
Як повідомлялося, сьогодні у Німеччині розпочалася Мюнхенська безпекова конференція, що присвячена найбільш актуальним проблемам європейської та світової безпеки.