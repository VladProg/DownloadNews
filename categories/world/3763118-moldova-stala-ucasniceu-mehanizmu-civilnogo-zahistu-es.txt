Молдова приєдналася до Механізму цивільного захисту ЄС як держава-учасниця, що дозволить їй не лише отримувати допомогу у часи кризи чи стихійних лих, а й пропонувати допомогу іншим країнам, що цього потребують.

Таке рішення схвалила Рада ЄС, передає Укрінформ з посиланням на Euneighbourseast.eu.
«Молдова сама скористалася Механізмом цивільного захисту ЄС, щоб упоратися з великомасштабним переміщенням біженців, спричиненим вторгненням Росії до України. Тепер, коли Молдова офіційно приєдналася до Механізму, вона також зможе запропонувати солідарність і допомогу іншим країнам, що потребують», — йдеться в повідомленні.
Цивільний захист включає превентивні заходи пом'якшення наслідків надзвичайних ситуацій чи стихійних лих та допомогу, що надається населенню після стихійних чи техногенних катастроф. Зокрема, йдеться про пошуково-рятувальні операції, гасіння лісових та міських пожеж, надання медичного персоналу, медичного обладнання та медикаментів, очищення води та надання тимчасового притулку.
Механізм цивільного захисту ЄС спрямований на зміцнення співпраці між 27 країнами ЄС та 9 іншими державами-учасницями (Ісландією, Норвегією, Сербією, Північною Македонією, Чорногорією, Туреччиною, Боснією та Герцеговиною, Албанією, Україною) у сфері цивільного захисту для кращого реагування у надзвичайних ситуаціях.
З моменту створення у 2001 році Механізм цивільного захисту ЄС задіяли більш ніж у 600 надзвичайних ситуаціях та кризах усередині Євросоюзу та за його межами.
Фото з сайту euneighbourseast.eu