Потужний землетрус магнітудою 5,4 стався у неділю поблизу півострова Кенай, штат Аляска.

Як передає Укрінформ, про це повідомляє Anchorage Daily News.
За даними Геологічної служби США, епіцентр землетрусу, який стався о 17.06 за місцевим часом, був приблизно в 21 км на захід від міста Гомер, у водах поблизу місця злиття затоки Кука та затоки Качемак.
Згідно з інформацією Центру зі спостереження за землетрусами Аляски, поштовхи були зафіксовані на глибині 65 км. Їх було відчутно по всьому півострову Кенай, аж до Анкоріджа та Мат-Су.
За даними Національного центру попередження про цунамі США, цунамі не очікується.
Як повідомляв Укрінформ, за даними урядових чиновників, щонайменше 16 людей загинули у результаті землетрусу магнітудою 6,8 на півдні Еквадору в суботу.