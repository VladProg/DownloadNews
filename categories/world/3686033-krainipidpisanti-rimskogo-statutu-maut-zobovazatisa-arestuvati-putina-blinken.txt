Кожна країна, яка є членом Міжнародного кримінального суду, в разі появи на їхній території президента рф володимира путіна повинна арештувати його й видати МКС відповідно до ордеру.

Про це заявив у середу під час слухань у Сенаті США глава американської дипломатії Ентоні Блінкен, передає власний кореспондент Укрінформу.
«Я думаю, що ми всі бачили звірства та воєнні злочини, скоєні (росією – ред.) в Україні»,- зауважив глава Держдепартаменту США під час дискусії зі старшим членом Комітету з питань асигнувань Сенату США Ліндсі Гремом.
У цьому зв’язку Блінкен висловив тверде переконання, що путін має бути притягнутий до відповідальності.
У відповідь на запитання, чи закликатимуть США європейських союзників затримати путіна та видати його МКС, якщо той з’явиться на їхній території, Блінкен зауважив, що це є зобов’язанням кожної держави, яка є членом Міжнародного кримінального суду.
«Я вважаю, що кожен, хто є частиною цього суду та несе зобов’язання, повинен виконувати ці зобов’язання»,- зазначив глава американської дипломатії.
Як повідомляв Укрінформ, 17 березня Міжнародний кримінальний суд видав ордери на арешт президента рф володимира путіна та дитячого омбудсмена марії львової-бєлової. Їх підозрюють у воєнних злочинах у вигляді незаконних депортації та переміщення населення, зокрема дітей, з окупованої території України.