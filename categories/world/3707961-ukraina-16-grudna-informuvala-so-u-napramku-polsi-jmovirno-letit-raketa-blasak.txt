Польська сторона 16 грудня минулого року отримала повідомлення від української про виявлення у повітряному просторі об’єкта, ймовірно ракети, яка рухається в бік Польщі.

Про це повідомив на пресконференції віцепрем’єр-міністр - міністр національної оборони РП Маріуш Блащак, передає кореспондент Укрінформу.
За словами Блащака, він отримав результати перевірки щодо виявленого наприкінці квітня у лісі під Бидгощем “військового об’єкта”.
“Встановлено, що 16 грудня до Центру повітряних операцій, підпорядкованого оперативному командувачу, надійшла інформація від української сторони про наближення до польського простору об’єкта, який може бути ракетою. Було налагоджено співпрацю з українською та американською сторонами”, - заявив польський урядовець.
Після цього, за його словами, були запущені відповідні процедури НАТО, зокрема підвищено бойову готовність чергових сил, у повітря піднято польські та американські літаки. Він підкреслив, що об'єкт зафіксували також польські наземні радіолокаційні станції.
Блащак зазначив, що результати перевірки засвідчують правильність дій Центру повітряних операцій. Водночас із ЦПО інформацію про невстановлений військовий об’єкт було передано командувачу Оперативного командування видів Збройних сил Польщі, який не повідомив про це міністра оборони.
“Згідно з висновками перевірки, командувач Оперативного командування проігнорував свої посадові обов’язки, не повідомивши про об’єкт, який з’явився в повітряному просторі Польщі, ані мене, ані Урядовий центр безпеки та інші служби, що передбачено процедурами”, - підкреслив міністр.
За його словами, найбільше недоліків виявлено у питаннях інформування та організації пошукових заходів об’єкта.
Водночас міністр заперечив, що він знав про інцидент і відмовився віддати наказ про пошуки об’єкта. “Я рішуче заперечую інформацію, яка з’явилася в ЗМІ про те, що я відмовився віддати наказ про пошуки об’єкта та направлення на місце додаткових підрозділів військ територіальної оборони. Такого прохання я ніколи не отримував”, - наголосив Блащак.
Він додав, що командувач Оперативного командування видів збройних сил Польщі також міг самостійно прийняти рішення про пошуки об’єкта.
При цьому початкову пошукову операцію віцепрем'єр-міністр назвав незадовільною, оскільки її проводив лише патруль поліції, без залучення військових підрозділів, та ще й упродовж тільки одного дня, 19 грудня.
Блащак повідомив, що про результати перевірки він негайно повідомить президента і прем’єр-міністра. Можливі персональні і дисциплінарні рішення будуть прийняті після консультації з главою держави, додав віцепрем'єр-міністр.
Як повідомлялося, президент Польщі Анджей Дуда під час візиту до Албанії заявив, що військовий об’єкт, виявлений у лісі неподалік міста Бидгощ, імовірно, є ракетою. Він очікує на офіційні результати слідства для прийняття подальших рішень.
За інформацією RMF.FM, експерти технічного інституту Повітряних сил Польщі попередньо підтвердили, що у лісі поблизу міста Бидгощ наприкінці квітня виявлено російську ракету X-55.
Командувач Оперативного командування видів збройних сил Польщі генерал Томаш Пйотровський наприкінці квітня заявив, що виявлений об’єкт можна пов’язати з тим, “що відбувалося у повітряному просторі 16 грудня”, коли росія здійснювала черговий масований обстріл України, випустивши 76 ракет.
За інформацією видання Onet, однією з головних версій слідства є падіння ракети X-55, випущеної з російського літака, який перебував у повітряному просторі білорусі.
За інформацією ЗМІ, тоді польські сили ППО відстежували об'єкт, який порушив повітряний простір країни, але він зник з радарів.
Фото: PAP