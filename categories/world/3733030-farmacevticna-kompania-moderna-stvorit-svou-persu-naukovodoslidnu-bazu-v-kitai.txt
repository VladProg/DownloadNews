Американська біотехнологічна компанія-виробник фармацевтичних препаратів Moderna уклала угоду про стратегічну співпрацю з Шанхаєм і планує створити в цьому місті свою першу в Китаї науково-дослідну базу для виробництва нових лікарських засобів.

Про це з посиланням на шанхайську муніципальну владу повідомляє China Daily, передає Укрінформ.
Згідно з угодою, Шанхай і Moderna співпрацюватимуть у сфері інвестицій, досліджень, розробок, виробництва та комерціалізації в біомедичному секторі.
Проєкт компанії в Шанхаї, що стане її першою інвестицією на материковому Китаї, і має на меті виведення продукції Moderna на місцевий ринок. Він включатиме створення науково-дослідної бази в одному з районів міста, проведення розробок, клінічних випробувань і виробництва нових лікарських засобів та їхнього продажу на ринку КНР.
Для цього Moderna зареєструвала біотехнологічну компанію в Шанхаї, де розмістила свою китайську штаб-квартиру, і планує створити кілька дочірніх компаній, які займатимуться управлінням інвестиціями, дослідженнями, розробками, продажами, виробництвом та будівництвом підприємства з виробництва біомедичних лікарських засобів. Водночас, про які саме вакцини чи напрямки досліджень компанії в Китаї у повідомленні не вказується.
В уряді Шанхаю сподіваються, що співпраця з Moderna сприятиме отриманню містом передових медичних технологій та інноваційних продуктів, а також дозволить залучити в економіку міста більше іноземного бізнесу та інвестицій.
Компанія Moderna спеціалізується на розробці ліків і вакцин на основі матричної рибонуклеїнової кислоти (мРНК) і стала широко відомою завдяки високій ефективності власної вакцини проти COVID 19, дозволеної для використання в 53 країнах світу, включаючи Канаду, країни Європейського союзу, Сінгапур, Філіппіни, Південну Корею, Велику Британію та Сполучені Штати.
Як повідомляв Укрінформ, на початку травня Всесвітня організація охорони здоров’я скасувала статус пандемії COVID-19.