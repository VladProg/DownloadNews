Заступник помічника генерального секретаря НАТО Хав'єр Коломіна підкреслив, що будь-яке застосування ядерної зброї росією матиме серйозні наслідки.

На цьому він наголосив в інтерв'ю Укрінформу.
«Ядерна риторика росії небезпечна і безвідповідальна. НАТО пильнує. Ми уважно стежимо за розвитком ситуації», - підкреслив Коломіна.
Він зазначив, що НАТО не бачить «жодних змін у ядерних позиціях росії, які б спонукали нас коригувати наші власні».
Заступник помічника генсека НАТО додав, що члени Альянсу «чітко дали зрозуміти, що будь-яке застосування ядерної зброї росією докорінно змінить характер конфлікту та матиме серйозні наслідки».
«росія повинна припинити свою безвідповідальну ядерну риторику», - заявив Коломіна.
Водночас він додав, що «білорусь має припинити сприяти незаконній війні росії в Україні».
Як повідомлялося, президент рф володимир путін заявив, що росія розмістить тактичну ядерну зброю у білорусі. У лютому він оголосив про "призупинення" участі москви у Договорі про скорочення стратегічних наступальних озброєнь зі США (Новий START), хоча положення цього документа не передбачають можливість його «призупинення».
СНО-3, також відомий як New START, був підписаний у Празі навесні 2010 року на 10 років, термін його дії вичерпувався 5 лютого 2021 року. У 2021 році США і росія домовилися про продовження дії цього Договору на наступні п’ять років.
Згідно з СНО-3, кожна зі сторін-учасниць зобов’язується скоротити до фіксованої кількості 1550 одиниць кількість ядерних боєзарядів та до 700 одиниць – кількість розгорнутих засобів їх застосування, включаючи міжконтинентальні ракети, підводні човни та стратегічні бомбардувальники.