Пошук інформації про здоров'я в соціальних мережах, а не у лікаря, збільшує ймовірність відмови від лікування або від медичного догляду.

Про це свідчать дані опитування, опублікованого у Франції Фондом Декарта, передає Укрінформ з посиланням на BFMTV.
"Частка неякісної інформації на тему здоров'я - зокрема, про вакцинацію, харчування, рак тощо - в соціальних мережах більша, ніж в інших інформаційних каналах", - пояснює Лоран Кордоньє, соціолог та директор з досліджень Фонду Декарта.
У партнерстві з Французькою національною академією медицини Фонд Декарта, який спеціалізується на питаннях, пов'язаних з інформацією та дезінформацією, опитав 4000 французів, щоб встановити зв'язок між джерелами інформації про медичні новини та їхніми знаннями про здоров'я, а також поведінкою. Наприклад, відмовою від щеплень або від традиційного медичного лікування.
Щоб з'ясувати рівень медичних знань, дослідники надавали респондентам низку тверджень, як правдивих, так і неправдивих - одні відповідали сучасним медичним знанням, інші - не відповідали, але циркулювали в соціальних мережах, як правдиві. Наприклад, теза, що "вживання вина збільшує ризик розвитку певних видів раку" була правдою, а "вживання заморожених лимонів допомагає боротися з діабетом і пухлинами" не відповідало істині.
Опитування показало, що респонденти, які вважають за краще користуватися соціальними мережами, YouTube або групами обміну повідомленнями, як от Телеграм чи Вайбер, щоб бути в курсі подій на цю тему, мають нижчий рівень медичних знань, ніж інші.
Чутливість до конспірологічних теорій та інтерес до нетрадиційних методів лікування також є факторами, пов'язаними з нижчим рівнем знань, відзначають дослідники. Згідно з опитуванням, спосіб отримання інформації також впливає на поведінку.
Наприклад, ті, хто часто або дуже часто дізнаються про здоров'я через YouTube, у 2,9 раза частіше, ніж інші, відмовлялися від медикаментозного лікування на користь альтернативної терапії.
Люди, які шукають інформацію переважно через TikTok, вдвічі частіше відмовляються від вакцини для себе або своєї дитини (за винятком вакцини проти Covid), ніж ті, хто обирає інші засоби отримання інформації.
Як повідомлялось, популярний відеохостинг YouTube посилює боротьбу з дезінформацією щодо лікування раку, яка поширюється на платформі. Там будуть видаляти відео з вмістом, що рекламує лікування раку, яке доведене як шкідливе чи неефективне, або вмістом, через який глядачі не хочуть звертатися до лікаря.