Країни-члени ООН досягли історичної згоди стосовно угоди про захист Світового океану (High Seas Treaty) після 10 років переговорів.

Як передає Укрінформ, про це повідомляє BBC.
Угода передбачає, що 30% морів будуть переведені у зону захисту до 2030 року задля відновлення морської природи.
Угоду було досягнуто в суботу ввечері після 38 годин переговорів у штаб-квартирі ООН у Нью-Йорку.
Зазначається, що самі ж переговори з цього питання тривали десяток років через розбіжності щодо фінансування та прав на риболовлю.
Остання міжнародна угода про захист океану була підписана понад 40 років тому, в 1982 році. Це Конвенція ООН з морського права.
Ця угода ввела поняття міжнародні води, де всі країни мають право ловити рибу, судноплавити та проводити дослідження — але лише 1,2% цих вод охороняються.
Морське життя за межами цих заповідних територій опинилося під загрозою через зміну клімату, надмірний вилов риби та судноплавство.
Як повідомляв Укрінформ, генеральний секретар ООН Антоніу Гутерреш заявив, що цілі країни можуть зникнути внаслідок підвищення рівня моря.