В Австрії під час навчань на військовому полігоні перекинувся танк Leopard 2A4, внаслідок чого один член екіпажу загинув, ще троє дістали травми.

Як передає Укрінформ, про це повідомляє Austria Presse Agentur.
"Нещасний випадок за участю бойового танка Leopard 2A4 на військовому полігоні Аллентштайг у Вальдвертелі забрав життя однієї людини в понеділок. За даними армійських джерел, гусенична машина 14-го танкового батальйону з'їхала з дороги в районі Зебрюке і впала з насипу", - йдеться у повідомленні.
У бойовій машині перебували четверо військовослужбовців. Загинув 24-річний унтерофіцер, ще один унтерофіцер та двоє солдатів строкової служби дістали незначні травми та були доправлені до лікарні.
Обставини трагічного інциденту встановлює військова комісія.
Зазначається, що військовослужбовці єдиного танкового батальйону збройних сил Австрії вже третій тиждень перебувають на навчаннях на полігоні в Алленштайзі.
Нагадаємо, Leopard 2 є основним бойовим танком збройних сил Австрії, де він представлений у версії A4. Армія країни має на озброєнні 58 бойових танків Leopard 2A4.
Фото ілюстративне: kmweg.com