Українські дипломати здійснили робочу поїздку до табору біженців Какума на півночі Кенії, мешканців якого протягом чотирьох місяців забезпечують пшеницею, наданою в рамках ініціативи «Зерно з України»

Про це повідомила пресслужба посольства України в Кенії, передає Укрінформ.
«Ключовим елементом «продовольчого кошика» біженців є пшениця, яка була передана Урядом України в рамках ініціативи Президента України Володимира Зеленського «Зерно з України». Відповідний вантаж обсягом 25 тисяч тонн пшениці було передано Кенії 20 березня 2023 року.

Пшениця, надана в рамках ініціативи «Зерно з України», протягом чотирьох місяців підтримує на належному рівні харчовий раціон та гідне існування мешканців табору Какума», - зазначили у диппредставництві.

У посольстві поінформували, що табір біженців Какума, розташований в окрузі Туркана на півночі Республіки Кенія, заснований в 1992 році. Він є одним з найбільших у Кенії. Тимчасовий притулок у таборі отримали близько 300 000 громадян різних країн Африки. Діяльність табору значною мірою залежить від підтримки з боку Всесвітньої продовольчої програми OOH та допомоги держав-донорів, зокрема України.