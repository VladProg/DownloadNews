Колишня прем’єр-міністрка Фінляндії Санна Марін пішла у відставку з посади голови Соціал-демократичної партії.

Як передає Укрінформ, про це повідомляє Reuters.
Політик офіційно передасть повноваження пізніше у п’ятницю після того, як соціал-демократи оберуть нового лідера. У промові на конференції своєї партії 1 вересня експрем’єрка повторила критику на адресу Росії.
«Росія та її представники повинні відповідати за незаконний злочин агресії, воєнні злочини та наслідки війни (проти України – ред.)», – заявила вона, після чого завірила у підтримці України з боку Фінляндії.
Марін залишається членом парламенту Фінляндії, є оратором в американському агентстві, а також співзасновницею консалтингової компанії.
Після програшу на парламентських виборах Марін сказала, що сподівається на більш спокійне життя, а пізніше оголосила про розлучення з чоловіком.
Марін була наймолодшим прем’єр-міністром у світі, коли обійняла посаду чотири роки тому у віці 34 років.
Як повідомлялося, у квітні Марін оголосила, що залишить посаду глави Соціал-демократичної партії (СДП) через поразку на парламентських виборах.