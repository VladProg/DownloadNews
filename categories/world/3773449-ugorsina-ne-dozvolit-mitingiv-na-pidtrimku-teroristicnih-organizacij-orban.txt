Угорщина не дозволить проведення жодних мітингів на підтримку терористичних організацій.

Про це заявив у п'ятницю прем'єр-міністр Угорщини Віктор Орбан на тлі ізраїльсько-палестинського конфлікту, передає Укрінформ з посиланням на Reuters.
«Шокує, що по всій Європі проходять мітинги на підтримку терористів», – сказав він, маючи на увазі протести через напад ХАМАС на Ізраїль.
Орбан, союзник ізраїльського лідера Беньяміна Нетаньягу, заявив, що Ізраїль має право захищати себе, але додав, що важливо, аби конфлікт не поширився на інші країни, дестабілізуючи весь регіон.
Напередодні колишній лідер ХАМАС Халед Мешааль закликав до протестів по всьому мусульманському світу у п'ятницю на підтримку палестинців і щоб народи сусідніх країн приєдналися до боротьби проти Ізраїлю.
У соцмережах поширили інформацію про проведення мітингу вдень на підтримку Палестини і біля будівлі МЗС Угорщини в Будапешті, пише Reuters.
«Були спроби навіть в Угорщині… Але ми не дозволимо проведення мітингів на підтримку терористичних організацій, оскільки це потягне за собою терористичну загрозу для угорських громадян. Ми не можемо дозволити, щоб жоден угорський громадянин, незалежно від його віри чи походження, відчував себе в небезпеці», – сказав Орбан.
Як повідомляв Укрінформ, від кількох тисяч людей у Парижі до кількох сотень у Ренні, Ліллі, Тулузі та інших містах, попри урядову заборону, вийшли на вулиці у четвер ввечері із пропалестинськими гаслами.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.
Фото: hungarytoday.hu