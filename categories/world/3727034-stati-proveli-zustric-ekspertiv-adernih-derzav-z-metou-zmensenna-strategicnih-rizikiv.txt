Сполучені Штати провели зустріч експертів робочого рівня з Китаю, Франції, Росії та Британії для обговорення проблем ядерної зброї, зокрема зменшення стратегічних ризиків.

Про це йдеться в повідомленні Держдепу США, поширеному у п’ятницю, передає Укрінформ.
Як зазначається, переговори пройшли 13-14 червня в Каїрі. Експерти з відповідних міністерств закордонних справ і оборони обговорили питання зменшення стратегічних ризиків, а також ядерні доктрини й політику.
До складу американської делегації входили експерти з Державного департаменту, Пентагону та Національної адміністрації з ядерної безпеки.
Делегація США привітала професійний підхід делегацій та залучення представників оборонних відомств до тематичних дискусій.
Штати нині головують у діалозі між п'ятьма ядерними державами, що триває в рамках Договору про нерозповсюдження ядерної зброї (ДНЯЗ). У рамках свого головування Вашингтон і далі докладатиме зусиль для сприяння обговоренню цих важливих тем між експертами в галузі ядерної енергетики п'яти країн, йдеться в повідомленні.
Нагадаємо: ДНЯЗ, який набув чинності в 1970 році, має на меті зупинити поширення ядерної зброї і гарантувати право країн-учасниць розвивати ядерну енергетику в мирних цілях.