Міністерство освіти Ізраїлю заявило, що видалить будь-які згадки про кліматичну активістку Грету Тунберг після того, як на вихідних вона опублікувала пост з антиізраїльським плакатом "Підтримайте Газу".

Про це повідомляє The Jerusalem post, передає Укрінформ.
"ХАМАС є терористичною організацією, відповідальною за вбивство 1400 невинних ізраїльтян, у тому числі дітей, жінок і людей похилого віку, і викрадення понад 200 осіб до Гази. Така позиція дискваліфікує її як освітню і моральну рольову модель, і вона більше не має права служити натхненником і вихователем для ізраїльських студентів ", - заявили в міністерстві освіти.
Через свій пост у соціальній мережі X (колишній Тwitter), Тунберг також зазнала критики з боку сотень ізраїльських кліматичних активістів. Під відкритим листом, надісланим Тунберг, було зібрано понад 100 підписів, а кілька активістів відповіли їй безпосередньо на X.
Екологічні лідери написали в листі, що вони "глибоко ображені, шоковані і розчаровані публікаціями Тунберг щодо Гази", і що вона повинна "ще раз поглянути на звірства, які чинить ХАМАС".
"Через свою позицію, коли Грета звертається до іншої теми поверхнево і зневажливо, це неминуче послаблює обґрунтованість її позицій, пов'язаних із кліматом. Тому, навіть якщо не брати до уваги етичні та моральні наслідки, які вона проігнорувала, Грета більше не є для нас прикладом для наслідування в контексті зміни клімату. У нас є багато інших постатей, на яких ми можемо рівнятися ", - йдеться в заяві.
Як повідомляв Укрінформ, шведська екоактивістка Грета Тунберг висловилася на підтримку Палестини та сектору Гази.
Фото: EFE