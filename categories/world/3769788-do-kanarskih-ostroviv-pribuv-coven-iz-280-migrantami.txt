Човен із 280 мігрантами прибув на Канарські острови – це найбільша кількість мігрантів, яка коли-небудь прибувала на архіпелаг за один раз.

Як передає Укрінформ, про це повідомляє BBC.
"Невеликий човен з 280 мігрантами прибув до іспанських Канарських островів", - йдеться у повідомленні.
У вівторок судно прибуло на віддалений острів Ель-Ієрро, що приблизно за 380 км від західного узбережжя Африки.
Рятувальники повідомили, що на борту були вихідці з країн Африки, і це найбільша кількість мігрантів, які будь-коли прибували на архіпелаг за один раз.
Переправа на Канарські острови є одним з найбільш часто використовуваних та небезпечних маршрутів до Європи для мігрантів з Африки.
Згідно з даними Міжнародної організації з міграції, з початку року 140 людей загинули або зникли безвісти, намагаючись здійснити перетин моря цим шляхом.
Використання цього маршруту збільшилося за останні роки, оскільки було введено більш жорсткий контроль, щоб зупинити людей, які перетинають Середземне море з північного узбережжя Африки.
Згідно з даними міністерства внутрішніх справ Іспанії, з 1 січня по 30 вересня цього року на Канарські острови прибуло загалом 14 976 мігрантів, що на 19,8% більше, ніж за той самий період 2022 року.
Як повідомлялося, поблизу південного узбережжя Греції 14 червня затонуло рибальське судно з мігрантами. Місцева влада спочатку повідомила про 32 загиблих. За останніми даними, підтверджено загибель 81 особи. Врятувати вдалося 104 особи.
Загалом судно могло перевозити від 400 до 750 осіб.