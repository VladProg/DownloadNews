Прем'єр-міністр Індії Нарендра Моді в ході саміту G7 в Хіросімі поставив під сумнів діяльність ООН і заявив, що вона не відображає реалій XXI століття.

Про це повідомляє Outlook India, передає Укрінформ.
Моді рішуче закликав до реформування міжнародної організації. За його словами, ООН залишиться просто «розмовною крамницею», якщо не відображатиме реалії сучасного світу.
«Необхідно проаналізувати, чому ми вимушені говорити про мир і стабільність на різних форумах? Чому ООН, яка була створена з метою збереження миру, сьогодні не в змозі запобігти конфліктам? Чому в ООН не прийнято навіть визначення тероризму? Якщо вдуматися, то ясно одне. Інституції, створені в минулому столітті, не відповідають системі XXI століття», — сказав Моді в ході свого виступу на засіданні G7.
Він наголосив, що Нью-Делі рішуче наполягає на реформуванні ООН.
Як повідомляв Укрінформ, раніше Генеральний секретар ООН Антоніу Гутерреш заявив про необхідність реформування Ради Безпеки та Бреттон-Вудської системи, аби вони відповідали "реаліям сучасного світу".
Раніше Президент України Володимир Зеленський заявляв про необхідність реформувати міжнародні інституції, у тому числі механізми Організації Об’єднаних Націй.
Фото з сайту khaleejtimes.com