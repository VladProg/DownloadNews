Нідерланди закрили посольство в Судані та вживають заходів для евакуації своїх громадян.

Про це повідомляє Укрінформ з посиланням на твіттер міністра закордонних справ Нідерландів Вопке Гукстра.
“Посольство Нідерландів у Хартумі наразі закрито. Робота продовжиться, наскільки це можливо, якомога далі від регіону та з Нідерландів. Ви в Судані і вам потрібна термінова допомога? Зверніться до контакт-центру Нідерландів за номером +31 247 247 247”, - написав він.
Також у листі, надісланому національному парламенту, міністр зазначив, що Нідерланди спільно з міжнародними партнерами вживають зусиль для евакуації громадян із Судану.
Йдеться приблизно про 150 людей, серед яких також дипломати.
Як повідомляв Укрінформ, 15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Щонайменше 97 людей загинули й ще сотні зазнали поранень під час зіткнень по всьому Судану.