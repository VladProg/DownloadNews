Унаслідок атаки угруповання ХАМАС на Ізраїль загинули 22 американці, 17 вважаються зниклими безвісти.

Як передає власний кореспондент Укрінформу, про це на пресбрифінгу заявив координатор Ради безпеки Білого дому Джон Кірбі.
За його словами, ці цифри, ймовірно, зростуть найближчими днями.


Представник Білого дому також зазначив, що США ведуть переговори із союзниками та партнерами, мета яких – домогтися звільнення американців, котрі потрапили в заручники до бойовиків ХАМАС. Кількість таких заручників залишається невідомою.
«Ми ведемо переговори про те, як може виглядати звільнення заручників, і не лише з ізраїльтянами, а й з іншими союзниками та партнерами в регіоні», – зазначив Кірбі, нагадавши, що Ізраїль має значний досвід у цьому питанні.
Раніше повідомлялося про 14 громадян США, які загинули внаслідок атак бойовиків ХАМАС на Ізраїль.