У Берліні вважають кроки України на шляху до європейської інтеграції разючими.

Про це заявила на брифінгу заступниця речника уряду ФРН Крістіне Гоффманн, передає кореспондент Укрінформу.
«Федеральний уряд бачить, що Україна продемонструвала велику ангажованість і рішучість у втіленні реформ. Ці кроки є потужними для держави, яка веде війну. Україна заслуговує на наше визнання, і ми візьмемо це до уваги при оцінці доповіді Єврокомісії», – сказала Гоффманн.
Вона зазначила, що уряд ФРН вітає доповідь Єврокомісії, особливо щодо кроків України на шляху до членства в ЄС. Уряд бачить це дуже оптимістично.
Гоффманн нагадала, що Федеральний уряд і канцлер особисто активно підтримують та виступають за розширення ЄС за рахунок країн Західних Балкан, України та Молдови.
Водночас канцлер Олаф Шольц переконаний, що не лише ці країни мають бути готові до вступу в ЄС, але й сам Євросоюз має бути готовий прийняти нових членів, зокрема провівши внутрішні реформи: ідеться про ухвалення рішень кваліфікованою більшістю, а не одностайно.
Речниця МЗС Катрін Дешауер, своєю чергою, поінформувала, що в Берліні отримали доповідь Єврокомісії. Тепер документ обговорять у колі уряду, з Бундестагом, а також іншими членами ЄС.
Раніше цього тижня Єврокомісія оприлюднила повний розгляд висновків, які були внесені в щорічну доповідь 2023 року щодо розширення в контексті подання української заявки на членство в Європейському Союзі.
Зокрема, Єврокомісія рекомендувала Європейській раді відкрити переговори щодо розширення з Україною і Молдовою. Також вона рекомендувала відкрити переговори з Боснією і Герцеговиною, за певних умов, та надати статус країни-кандидата для Грузії.