Франція є країною 4600 автоматичних камер контролю швидкості на автошляхах, серед яких стаціонарні, баштові та такі, що спрацьовують на червоне світло.

За двадцять років, що минули з моменту їхнього запровадження, вони сфотографували майже всіх французьких автомобілістів, йдеться у матеріалі Le Parisien, передає Укрінформ,
"Фінансові втрати від двадцяти років репресій становлять €12,5 мільярда", - у таку суму оцінила збитки водіїв Асоціація "40 мільйонів автомобілістів", однак французьке відомство з безпеки дорожнього руху не поспішає її підтверджувати. Відомо натомість, що у прогнозі на наступний рік Міністерство фінансів розраховує заробити на штрафах від роботи камер €769 мільйонів. Хоча попереднього вдалось отримати на €220 мільйонів більше, ніж закладали у кошторис.
Згідно із законом зароблені кошти ідуть на цільове використання - насамперед на боротьбу за безпеку дорожнього руху. Також близько третини суми витратять на закупівлю запчастин та обслуговування самих камер, а ще на ремонти доріг та тунелів та на громадський транспорт місцевим органам влади.
Найпершу камеру контролю швидкості відкрили Ніколя Саркозі та Жиль де Роб'єн, відповідно тодішні міністр внутрішніх справ та міністр транспорту. Вона була встановлена 27 жовтня 2003 року в одному з містечок центрального регіону Іль-де-Франс. Історія свідчить, що автомобіль Ніколя Саркозі, який поспішав на відкриття, і отримав перший спалах, коли під'їжджав до місця події.
Зараз дедалі більше обладнання працює за допомогою інфрачервоного випромінювання, без видимого спалаху. Окрім того, уряд замінює старі стаціонарні радари на "баштові", висотою понад 2 м, які можуть виявляти кілька видів порушень- небезпечний обгін, перетин осьової тощо.
Камери фіксації порушень часто стають мішенню нападів, зокрема перша ж з них постраждала від ударів бруківкою, молотком або кувалдою, згідно з тодішнім поліцейським звітом. У розпал кризи "жовтих жилетів", у 2018-2019 роках, 75% камер були пошкоджені.
За даними поліції найбільше досягнення роботи камер – суттєве зменшення кількості смертей на дорогах за останні два десятиліття. Кількість жертв скоротилася з 7 230 у 2002 році до менш ніж 3 600 десять років потому, а потім до 3 267 у 2022 році.
Нагадаємо, в Україні автоматична фото та відеофіксація запрацювала з 1 травня 2020 року. На початку повномасштабного вторгнення патрульна поліція попереджала, що камери контролю швидкості працюють навіть під час воєнного стану, збільшився лише час винесення постанови про порушення.
Фото: Julio PELAEZ