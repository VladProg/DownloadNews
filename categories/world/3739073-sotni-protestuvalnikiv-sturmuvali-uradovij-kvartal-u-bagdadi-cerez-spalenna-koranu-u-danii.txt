У Багдаді в суботу вранці сотні протестувальників, обурених спаленням Корану під час акції у столиці Данії, намагалися штурмувати укріплену «зелену зону», де розташовані іноземні посольства та резиденція уряду Іраку.

Про це повідомляє AP, передає Укрінформ.
Силовики відтіснили протестувальників, які заблокували міст Джумхурія, що веде до «зеленої зони», не давши демонстрантам дістатися будівлі посольства Данії.
Міністерство закордонних справ Іраку у своїй заяві «рішуче й неодноразово засудило інцидент з наругою над Кораном і прапором Іраку перед посольством Іраку в Данії».
Як повідомлялося, члени ультранаціоналістичної групи Danske Patrioter ("Патріоти Данії") у п'ятницю спалили копію Корану та іракський прапор перед посольством Іраку в Копенгагені. Акцію транслювали у прямому ефірі у Фейсбуці.
Вранці 20 липня сотні протестувальників вдерлися в посольство Швеції в центрі Багдада та підпалили його на знак протесту проти очікуваного спалення Корану в Стокгольмі. Після цього влада Іраку заявила, що посол Швеції має залишити країну.
Раніше, 28 червня, в день початку мусульманського свята Курбан-байрам, на дозволеній демонстрації біля мечеті у Стокгольмі спалили копію Корану. В уряді Швеції це назвали ісламофобським актом.
Невдовзі після цього поліція Стокгольма дала дозвіл на акцію протесту чоловікові, який заявив про намір спалити Біблію та Тору біля посольства Ізраїлю.
Фото ілюстративне, Iraqi News Agency