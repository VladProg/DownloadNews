У четвер російський суд оштрафував Фонд Вікімедіа на два мільйони рублів ($24 510) за не видалення з Вікіпедії "забороненого контенту".

Про це повідомляє Iнтерфакс, передає Укрінформ.
Штраф накладено за не видалення статті про військовий підрозділ, яка містила "секретну військову інформацію" про дислокацію, склад і оснащення підрозділу, зокрема й пов'язану з війною рф проти України.
Як зазначається, це вже сьомий штраф, накладений на Вікімедіа у 2023 році за не видалення забороненої інформації. Загальна сума штрафів становить 8,4 мільйона рублів.
Вікіпедія є одним з небагатьох вцілілих незалежних джерел інформації російською мовою після вторгнення росії в Україну. Відтоді режим кремля посилив державні репресії проти онлайн-контенту.
Як повідомляв Укрінформ, у березні президент росії володимир путін підписав закони, які встановлюють відповідальність за «дискредитацію» та «фейки» щодо добровольців, тобто найманців, які беруть участь у бойових діях проти України.