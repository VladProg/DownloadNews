У східнокитайській провінції Шаньдун археологи знайшли стародавню ремісничу майстерню, яка датується періодом Воюючих царств (475 р. до н. е. - 221 р. до н. е.) - тривалих міжусобних воєн між першими китайськими державами.

Про це повідомляє Сіньхуа, передає Укрінформ.
Як зазначається, фундамент будівлі майстерні виявили в руїнах стародавньої столиці царства Чжу, сучасному місті Цзоучен.
На думку науковців, після об’єднання Китаю в єдину державу та правління першої династії Цінь (221-207 до н. е.) і потім династії Хань (202 до н. е.-220 н. е.), у цій будівлі розташовувалася міська адміністрація.
Під час розкопок на місці майстерні виявили 243 зразки кераміки, 821 глиняну печатку та заготовки для їх виготовлення зі стродавніми ієрогліфами, якими користувалися представники місцевої влади.
Археологи вважають, що це відкриття допоможе більше дізнатись про життя у стародавній столиці протягом того періоду та як воно змінювалося впродовж кількох сотень років.
Як повідомляв Укрінформ, біля берегів Кумлуджі, що в провінції Анталія, підводні археологи знайшли судно, яке затонуло близько 3550-3600 років тому.
Фото: Х ChinaScience