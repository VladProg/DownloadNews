Після односторонньої відмови від участі в Чорноморській зерновій ініціативі Росія продовжує експортувати продовольство та отримувати за це рекордні прибутки.

З такою заявою виступив під час брифінгу у Вашингтоні речник Держдепартаменту США Меттью Міллер, передає власний кореспондент Укрінформу.
«Росія призупинила участь у Чорноморській зерновій ініціативі. Це стало останнім ударом по глобальних постачаннях продовольства. Через кілька годин Кремль запустив ракети та ударні безпілотники по зерновому хабу України, порту Одеси», - сказав представник Держдепу.
Після цього, за його словами, речник Путіна пригрозив безпеці українських суден, які наважаться везти продовольство міжнародними водами.
«Очевидно, що Росія продовжує використовувати продовольство як зброю війни. Цього разу це вплине не лише на жителів України, а й на світові пропозиції та ціни продуктів харчування»,- наголосив Міллер.
Він підкреслив, що від початку повномасштабної агресії РФ ціни на продовольство зросли на 22%, а за останню добу стрибнули ще більше. «Тим часом Росія продовжує отримувати рекордні прибутки від експорту зерна», - заявив представник Держдепартаменту США.
Також Міллер зауважив, що попри брехню Кремля, ООН разом із ЄС, Британією і США докладали зусиль, аби Росія могла експортувати своє продовольство. Він нагадав, що країни G7 не накладали жодних санкцій на російський експорт продуктів та добрив.
У цьому зв’язку представник Держдепу наголосив, що вплив зловмисних дій Москви вже відчувається, особливо в країнах Африканського Рогу, регіону Сахель, у Ємені й Афганістані. Він висловив сподівання, що ці країни усвідомлюють - саме Росія несе відповідальність за блокування доступу продовольства туди, де найбільше його потребують.
Як відомо, Чорноморська зернова ініціатива сприяла стабілізації цін на харчові продукти у світі після початку повномасштабної агресії РФ, забезпечивши постачання з України понад 32 млн тонн продовольства.