Генеральна Асамблея ООН обрала у вівторок 15 нових членів Ради з прав людини, Росія, яка претендувала на це місце не отримала достатній кількості голосів.

Як передає власний кореспондент Укрінформу у Нью-Йорку, після підрахунку голосів голова Генасамблеї Денніс Френсіс оголосив, що до РПЛ обрано Албанію, Бразилію, Болгарію, Бурунді, Китай, Кот-д'Івуар, Кубу, Домініканську Республіку, Францію, Гану, Індонезію, Японію, Кувейт, Малаві та Нідерланди. Ці країни стали членами Ради на три роки, починаючи 1 січня 2024 року.
Китай, Кот-д'Івуар, Куба, Франція та Малаві були переобрані на другий термін.
Крім Росії, недостатньо голосів отримала також Перу.

Росія змагалася з Албанією та Болгарією за два місця в РПЛ, які представляють східноєвропейську регіональну групу.
При таємному голосуванні Болгарія отримала 160 голосів, Албанія - 123, а Росія - лише 83 голоси.
Як повідомлялось, торік Росію було виключено з Ради прав людини за грубі порушення, пов’язані з її вторгненням в Україну.