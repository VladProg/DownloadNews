Лідер Китаю Сі Цзіньпін на зустрічі з президентом США Джо Байденом заявив, що конкуренція двох великих держав не допоможе розв'язати наявні проблеми, а Земля достатньо велика, аби забезпечити їм успішний розвиток.

Про це повідомляє CGTN Українською, передає Укрінформ.
У ході переговорів Сі підкреслив, що взаємини між КНР і США є найважливішими двосторонніми відносинами у світі, і вони можуть розвиватись за двома сценаріями. Одним з них є зміцнення єдності і співробітництва, спільне розв'язання глобальних проблем та сприяння світовій безпеці і процвітанню, а другий веде до конфронтації, протистояння конкурентних таборів з катастрофічними наслідками для світу.
«Конкуренція великих держав не допоможе вирішити проблем, які постають перед Китаєм, Сполученими Штатами та світом. Ця Земля достатньо велика, щоб вмістити обидві країни, а успіх однієї створює можливості для іншої», - заявив Сі.
За його словами, Китаю і Сполученим Штатам неможливо не мати справу одне з одним, як і неможливо змінити одне одного.
«Китай не планує перевершувати або замінювати Сполучені Штати, і США не повинні мати планів придушення та стримування КНР», - наголосив китайський лідер.
Він розповів американському президенту про основні цілі та значення модернізації в китайському стилі, а також перспективи розвитку і стратегічні наміри своєї країни.
«Китай не йде ні старим шляхом колонізації та грабунків, ні звивистою доріжкою до національної могутності й гегемонії. Китай не займається експортом ідеологій і не вступає в ідеологічну конфронтацію з будь-якою країною», - зазначив Сі.
На його переконання, досвід попередніх 50 років історії китайсько-американських відносин і уроки з конфліктів великих держав у минулому переконливо свідчать на користь безальтернативності мирного співіснування та співпраці між КНР і США.
«Поки обидві сторони дотримуються принципів взаємної поваги, мирного співіснування та взаємовигідного співробітництва, вони зможуть подолати свої розбіжності та знайти правильний шлях для взаємодії двох великих держав», - резюмував китайський лідер.
Як повідомляв Укрінформ, Джо Байден під час зустрічі із Сі Цзіньпінем наголосив на необхідності уникнення конфлікту між двома великими державами, а також зусиль для зміцнення взаємодії.