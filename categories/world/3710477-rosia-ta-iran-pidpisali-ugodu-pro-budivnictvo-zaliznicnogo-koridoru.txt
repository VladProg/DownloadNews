Іран та РФ підписали угоду про фінансування та будівництво іранської залізничної лінії в рамках міжнародного транспортного проєкту "Північ-Південь", що буде конкурентом Суецького каналу.

Як передає Укрінформ, про це повідомляє агенція Reuters.
Як зазначається, за підписанням угоди за допомогою відеозв'язку спостерігали російський лідер Володимир Путін та його іранський колега Ібрахім Раїсі.
Залізниця Рашт-Астара розглядається як важлива ланка в коридорі, призначеному для з’єднання Індії, Ірану, РФ, Азербайджану та інших країн залізницею та морем – маршрут, який, за словами Москви, може конкурувати з Суецьким каналом, в якості основного світового торговельного шляху.
"Унікальна транспортна артерія Північ-Південь, частиною якої стане залізниця Решт-Астара, допоможе суттєво диверсифікувати глобальні транспортні потоки", - заявив Путін.
Він також сказав, що залізниця протяжністю 162 км вздовж узбережжя Каспійського моря допоможе з'єднати російські порти на Балтійському морі з іранськими портами в Індійському океані та Перській затоці.
«Без сумніву, ця угода є важливим та стратегічним кроком у напрямку співпраці між Тегераном та Москвою», — сказав Раїсі.
Як повідомлялося, координатор Ради нацбезпеки Білого дому Джон Кірбі заявив, що Сполучені Штати виявили нові ознаки, що Іран продовжує продавати бойові безпілотники, а також інше озброєння росії попри заборону, ухвалену, зокрема, резолюцією Ради Безпеки ООН.