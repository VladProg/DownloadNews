Очільник Сирії Башар Асад здійснить перший візит до Китаю від початку громадянської війни в його країні.

Про це повідомляє Associated Press, передає Укрінформ.
Офіс Асада заявив, що сирійський лідер отримав запрошення від очільника Китаю Сі Цзіньпіна на саміт і в четвер вирушить до Пекіна разом з високопоставленою сирійською делегацією.
Офіс Асада також повідомив, що до Китаю його супроводжуватиме дружина Асма. За останні роки Асад здійснив кілька закордонних поїздок, включаючи візити до Росії, Ірану, Об'єднаних Арабських Еміратів та Оману.
Останній і єдиний візит Асада до Китаю відбувся у 2004 році, через рік після вторгнення США до сусіднього Іраку. Тоді ж Вашингтон почав чинити тиск на Сирію.
Дипломатичні контакти Китаю з Сирією та іншими арабськими країнами активізувалися після землетрусу, що стався 6 лютого в Туреччині та Сирії, в результаті якого загинуло понад 50 тис. людей, в тому числі понад 6 тис. у Сирії.
У травні Асад прилетів до Саудівської Аравії, де взяв участь у саміті Ліги арабських держав через кілька днів після того, як членство Сирії в Лізі, що складається з 22 членів, було відновлено.
У майбутньому Китай може відіграти важливу роль у відновленні Сирії, яке коштуватиме десятки мільярдів доларів. Минулого року Сирія приєдналася до китайської ініціативи "Один пояс, один шлях", в рамках якої Пекін розширює свій вплив у регіонах, що розвиваються, за допомогою інфраструктурних проєктів.
Як повідомляв Укрінформ, країни демократичного Заходу не нормалізуватимуть відносини з режимом Асада і не скасовуватимуть вжитих щодо Сирії санкцій.

Фото: Getty Images