Світові варто підготуватися і адаптуватися до більш інтенсивної та екстремальної спеки.

Як передає Укрінформ, про це повідомляється у пресрелізі ВМО.
«Очікується, що вночі мінімальна температура досягне нових максимумів. Це викликає занепокоєння, оскільки повторювальні високі температури вночі особливо небезпечні для здоров’я людини, тому що організм не може відновитися після спекотних днів, що призводить до збільшення випадків серцевих нападів і смертей», – йдеться у повідомленні.
У ВМО зазначають, що, попри приділення основної уваги денним максимальним температурам, саме нічні температури становлять найбільший ризик для здоров’я, особливо для вразливих груп населення.
Старший радник ВМО з питань екстремальної спеки Джон Нейрн сказав, що світові варто підготуватися і адаптуватися до більш інтенсивної та екстремальної спеки, оскільки міста, будинки, робочі місця не пристосовані для того, щоб витримувати тривалі високі температури.
Як повідомляв Укрінформ, на північному заході Китаю 16 липня температура перевищила +52°С - це новий рекорд для країни.