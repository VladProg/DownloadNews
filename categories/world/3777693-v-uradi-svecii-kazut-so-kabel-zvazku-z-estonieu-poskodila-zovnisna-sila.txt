Шведський уряд стверджує, що підводний телекомунікаційний кабель, який сполучає країну з Естонією, був пошкоджений унаслідок дії «зовнішньої сили».

Відповідну заяву оприлюднено на сайті уряду Швеції, передає Укрінформ.
«Було підтверджено, що кабель пошкоджено через «зовнішню силу» або втручання. Пошкодження не вплинуло на функцію кабелю. Це сталося в межах економічної зони Естонії», - йдеться у заяві.
Зазначається, що впродовж останніх декількох днів шведські урядові установи отримали інформацію про пошкодження телекомунікаційного кабелю між Швецією та Естонією. Що саме спричинило пошкодження, наразі невідомо.
Припускають, що це може бути пов’язано з двома іншими інцидентами: пошкодженням газопроводу Balticconnector, що з'єднує Естонію і Фінляндію, та кабелем зв'язку між цими країнами.
Як повідомлялося, аварія на підводному газопроводі Balticconnector, який з'єднує Естонію та Фінляндію, сталася в ніч проти 8 жовтня. Газогін перекрили через витік, спричинений навмисною зовнішньою силою. Також стало відомо про пошкодження кабелю зв'язку між Естонією та Фінляндією.
Розслідуванням причин пошкодження газопроводу займається Фінляндія, пошкодження кабелю зв'язку розслідує влада Естонії.