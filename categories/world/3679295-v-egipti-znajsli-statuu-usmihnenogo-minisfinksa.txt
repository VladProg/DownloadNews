В Єгипті археологи виявили подібну до Сфінкса статую і залишки святині у стародавньому храмі на півдні країни.

Як передає Укрінформ, про це повідомляє BBC із посиланням на Міністерство старожитностей Єгипту.
Артефакти були знайдені біля храму Хатхор, одного із найкраще збережених стародавніх місць Єгипту.
Вважається, що вапняковий сфінкс із “усміхненим обличчям і двома ямочками” символізує римського імператора Клавдія, який поширив римське правління на Північну Африку між 41 та 54 роками нашої ери.

За даними міністерства, археологи вивчать позначки на кам’яній плиті, що може дати більше інформації про статую.
Знайдена статуя набагато менша за знаменитого Сфінкса у пірамідах Гізи, який має висоту 20 метрів.
Знахідки були виявлені у дворівневій гробниці у храмі Дендера у провінції Кена, що за 450 кілометрів на південь від столиці Каїра.

Поруч зі сфінксом була знайдена кам’яна плита римської доби з демотичними та ієрогліфічними написами.
Святиня із вапняку включає двошарову платформу та басейн із глинобитної цегли візантійської епохи.
Як повідомляв Укрінформ, на початку лютого 2023 року в Єгипті виявили прихований дев'ятиметровий коридор за головним входом у Велику піраміду Гізи.
Фото: ЕРА