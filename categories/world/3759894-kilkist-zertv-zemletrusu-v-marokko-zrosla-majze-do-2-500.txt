Унаслідок потужного землетрусу, який стався в Марокко в п'ятницю ввечері, кількість загиблих зросла до 2 497 осіб.

Про це повідомляє CNN, передає Укрінформ.
У результаті стихійного лиха загинули 1 452 сособи у регіоні Аль-Хуз, 764 в Таруданті, 202 в Чічауа, 41 в Уарзазаті, 18 в Марракеші, 11 в Азілалі, п'ятеро в Агадірі, три в провінції Касабланка і одна людина в провінції Юссуфія.
Зазначається, що кількість поранених сягнула 2476.
Руйнування доріг у віддалених селах заважає марокканській владі спрямувати допомогу в деякі з найбільш постраждалих регіонів країни. Влада використовує гелікоптери для порятунку людей і техніку, щоб прибрати завали з доріг.
Як повідомляв Укрінформ, 8 вересня у Марокко стався потужний землетрус. Геологічна служба США оцінила силу землетрусу у 6.8 бала. Водночас Геофізичний центр Марокко повідомив, що землетрус стався в районі Ігхіл у Високому Атласі магнітудою 7,2. Він стався після 23.00 за місцевим часом. Епіцентр знаходився на порівняно малій глибині 18,5 км у гірському регіоні Ігхіл, розташованому за 70 км від Марракешу.
Найближчим великим містом до епіцентру землетрусу був Марракеш, історичний центр якого внесено до Всесвітньої спадщини ЮНЕСКО. За словами місцевих мешканців, через підземні поштовхи у місті впали кілька будівель.
Раніше повідомлялося про щонайменше 2 012 загиблих та ще 2059 поранених.
Низка країн відгукнулась на трагедію та запропонувала допомогу Марокко.