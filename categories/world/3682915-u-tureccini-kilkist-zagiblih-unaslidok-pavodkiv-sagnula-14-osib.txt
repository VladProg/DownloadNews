Кількість загиблих унаслідок паводків, спричинених значними опадами у провінціях Шанлиурфа та Адияман, зросла до 14.

Про це повідомив міністр внутрішніх справ Туреччини Сулейман Сойлу, передає власкор Укрінформу.
“Пошуково-рятувальні роботи тривають у трьох районах. Загалом загинули дві людини в Адиямані, та 12 в Шанлиурфі. Тривають пошуки 5 наших громадян”, - повідомив міністр.
Через погодні умови на завтра у провінції Шанлиурфа скасували заняття у школах. За даними губернаторства цієї провінції, кількість опадів сягнула показника 200 кг на квадратний метр. Громадян закликали не виходити на вулиці, а тих, хто живе поруч з водоймами, просять залишити домівки.
“Шанлиурфа ніколи не бачила такої повені у своїй історії”, - заявив губернатор провінції, яка раніше постраждала від землетрусу, а тепер потерпає від повені.
На завтра метеорологи також попередили про негоду в провінції Анталія, де очікують на зливи та грози, сходження селевих потоків.
Як повідомляв Укрінформ, раніше турецькі метеорологи закликали жителів півдня, заходу та центральної частини країни до обережності через сильні пориви вітру, урагани, зливи, шторми на морі.
Фото: AA