Основна траса з Москви до Ростова-на-Дону перекривається російськими силовиками після заяв керівника ПВК «Вагнер» Пригожина, тим часом московське управління ФСБ підняте за тривогою.

Про це повідомляє в п’ятницю російська служба Бі-Бі-Сі із посиланням на джерело, близьке до силових структур Росії, передає Укрінформ.
«На трасі «Дон» (Москва - Вороніж - Ростов-на-Дону) ФСБ за підтримки СОБР (спеціальних загонів швидкого реагування військ нацгвардії) виставляють блокпости», - зазначається в повідомленні.
При цьому, бійцям відданий наказ відкривати вогонь «у разі виникнення загрози». У соцмережах з'являються фото, де видно БТРи в центрі Ростова біля штабу Південного військового округу.

Тим часом інші ЗМІ додають, що московські силовики приведені у підвищену готовність, а в столиці запроваджується план «Фортеця» для захисту об'єктів МВС.
Тим часом, Міністерство оборони України розмістило твітер-повідомлення на офіційній сторонці із написом: «Ми спостерігаємо».

We are watching.
— Defense of Ukraine (@DefenceU) June 23, 2023

Як повідомлялося, керівник ПВК «Вагнер» Пригожин заявив, що регулярні війська російської армії, підпорядковані Міноборони РФ, вдарили по місцю дислокації «вагнерівців». У Міноборони це заперечили. ФСБ Росії відкрило кримінальну справу проти керівника ПВК «Вагнер» Пригожина через заклик до збройного заколоту.