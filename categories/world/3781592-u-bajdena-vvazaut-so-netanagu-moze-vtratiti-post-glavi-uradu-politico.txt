Президент США Джо Байден і його помічники вважають, що прем’єр-міністр Ізраїлю Біньямін Нетаньягу втрачає підтримку ізраїльтян і вже невдовзі може бути вимушений піти у відставку з посади глави уряду.

Про це з посиланням на високопоставлених чиновників адміністрації США пише Politico, передає Укрінформ.
Як розповіли співрозмовники видання, тема короткого політичного терміну Нетаньяху при владі неодноразово обговорювалась на останніх зустрічах у Білому домі за участю Байдена, зокрема й після його поїздки до Ізраїлю та переговорів з ізраїльським прем’єром.
Візит президента США до Тель-Авіва минулого місяця був демонстрацією підтримки ізраїльського уряду, однак у приватному порядку Байдена зайшов настільки далеко, що під час зустрічі з Нетаньягу запропонував тому подумати про уроки, якими він поділиться зі своїм майбутнім наступником.
В американській адміністрації вважаючи, що ізраїльський прем’єр не протримається на своєму посту до закінчення війни в Ізраїлі і припускають, що він може зберігати посаду очільника уряду ще кілька місяців або принаймні до завершення початкової фази бойових дій ізраїльської військової кампанії в секторі Гази.
Під час поїздки до Ізраїлю Байден закликав Нетаньягу діяти обережно, не розширювати війну та не виходити за межі операції з ліквідації ХАМАС, включаючи будь-яку майбутню окупацію Гази.
Проте у Вашингтоні відзначили, що уряд Нетаньягу швидко втрачає позиції як всередині країни, так і на міжнародній арені.
В Ізраїлі його підтримка падає внаслідок гніву ізраїльтян через неспроможність секторів безпеки та розвідки країни запобігти нападу ХАМАС 7 жовтня, у результаті якого загинуло близько 1400 людей. Ще більше авторитет Нетаньягу похитнуло зростання міжнародної опозиції нинішній ізраїльській військовій кампанії в Газі, жертвами якої вже стали тисячі мирних палестинців.
Враховуючи такі обставини, адміністрація Байдена продовжує публічно заявляти про солідарність із урядом Ізраїлю під час нинішньої кризи, але вже аналізує ймовірні наслідки відставки Нетаньягу. Серед іншого, обговорюються сценарії «на наступний день» для сектора Гази після закінчення бойових дій, включаючи можливість направлення багатонаціональних сил для стабілізації цієї території.
Politico зауважує, що Нетаньягу не є фаворитом команди Байдена, оскільки він був гучним прихильником колишнього президента Трампа і різким критиком ядерної угоди з Іраном, яку адміністрація Обами та Байдена допомогла укласти.
Протягом останнього року він викликав публічну критику з боку Байдена через бажання переглянути судову систему Ізраїлю, що багато ізраїльтян вважали шкодою для своєї демократії.
Проте Байден і Нетаньягу знайомі вже багато років і зуміли залишатися публічно дружніми попри розбіжності. А після нападів ХАМАСу Байден повністю підтримав Нетаньягу та Ізраїль.
Однак за лаштунками Байден залишався безкомпромісним у своїй оцінці того, що, на його думку, є недемократичними тенденціями Нетаньягу, які частково стали причиною втрати його урядом пильності в підготовці ХАМАСом атаки на Ізраїль.
Як повідомляв Укрінформ, Державний департамент США офіційно анонсував візити глави американської дипломатії Ентоні Блінкена до Ізраїлю і Йорданії в контексті зусиль щодо врегулювання нового загострення після нападу ХАМАС на ізраїльські поселення.
Фото: Yonatan Sindel/Flash90