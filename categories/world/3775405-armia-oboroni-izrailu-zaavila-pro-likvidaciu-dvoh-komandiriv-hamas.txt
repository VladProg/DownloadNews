Армія оборони Ізраїлю заявила, що знищила ще двох командирів ХАМАСу в секторі Гази серед десятків інших цілей, по яких було завдано ударів протягом минулої доби.

Як передає Укрінформ, про це повідомляє The Times of Israel.
За даними ЦАХАЛу, було знищено Мухаммада Авдаллу, керівника групи протитанкових керованих ракет у міській бригаді ХАМАСу в Газі, та Акрама Хіджазі, командувача військово-морських сил ХАМАСу.
Їх вдалося знищити завдяки розвідувальним діям агентства безпеки "Шин Бет" та Управління військової розвідки.
Представники ЦАХАЛу стверджують, що також було завдано ударів по командних центрах ХАМАСу, місцях запуску протитанкових керованих ракет, а також іншій військовій інфраструктурі, зокрема по тунелях терористів.
Як повідомляв Укрінформ, уранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Унаслідок цієї атаки загинули більш як 1400 ізраїльтян, близько двох сотень людей бойовики захопили у заручники.
Ізраїль офіційно оголосив стан війни, мобілізував 300 тис. резервістів та почав знищувати військові об’єкти та ватажків терористів.
Ізраїльські військові попередили мирне населення Гази про необхідність залишити місто, щоб уникнути небезпеки під час операції проти ХАМАСу.
Фото: ЕРА