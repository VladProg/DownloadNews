У Прикордонній службі Польщі заявили, що протягом доби у країну намагалися нелегально потрапити з території Білорусі 123 людини.

Про це повідомляє Польське радіо, передає Укрінформ.
Речниця прикордонної служби Анна Міхальська зазначила, що серед нелегалів були громадяни семи країн: Ефіопії, Еритреї, Сомалі, Сирії, Ємену, Ірану та Єгипту.
«Протягом останніх тижнів ми спостерігаємо ситуацію, коли кількість спроб нелегального перетину (кордону – ред.), на жаль, збільшується. Білоруська сторона заробляє на кожному іноземці, тому вона зацікавлена у тому, щоб утримувати міграційний тиск на нашому кордоні. Вартість такого перетину іноземцями кордону Польщі коливається від 8 до 10 тисяч євро», – заявила Міхальська.
За її словами, завдяки фізичному та електронному бар’єру на кордоні Польщі вдається вчасно реагувати та запобігати спробам проникнення нелегалів.
Як повідомлялося, у 2022 році Польща побудувала огорожу на кордоні з Білоруссю, протяжністю 186 кілометрів та заввишки 5,5 метра. Огорожу доповнює електронна система камер і датчиків, побудована на 206 кілометрах кордону.
У Польщі заявляли про намір закрити всі прикордонні переходи з Білоруссю, зокрема залізничні, якщо провокації режиму Лукашенка триватимуть.


Фото: Twitter/MON