Президент ФРН Франк-Вальтер Штайнмаєр поставив під сумнів дієвість запропонованого Китаєм мирного плану щодо завершення війни в Україні.

Свою оцінку він висловив під час заходу в Берліні з нагоди річниці початку російської повномасштабної агресії, повідомляє кореспондент Укрінформу.
«Ми дуже вітаємо будь-яку конструктивну пропозицію, яка наближає нас на шляху до справедливого миру. Чи хоче світова держава Китай відігравати таку конструктивну роль? Сумнівно», – сказав Штайнмаєр, який раніше був міністром закордонних справ ФРН.
За його словами, якщо Китай насправді прагне відігравати конструктивну роль у завершенні війни, він говорив би не лише з москвою, а й з Києвом. Він повинен був би приєднатися до переважної більшості країн у просуванні миру під егідою ООН.
Штайнмаєр нагадав, що вчора переважна більшість держав (141) в Організації Об’єднаних Націй підтвердила, що якщо мир має настати, то він має бути справедливим і міцним. Китай утримався при голосуванні за резолюцію.
Глава німецької держави наголосив на необхідності підтримувати принципи ООН, які порушуються щодня: це саме росія жорстоко вторглася в сусідню країну, це саме росія постійно перекидає нові війська на фронт.
«Західна оборонна допомога не продовжує війну – це росія робить таке. Не Україна чи її союзники відмовляються від миру – це росія», – підкреслив Штайнмаєр.
Він зазначив, що мир має бути справедливим, а не примусовим. Президент рф путін, за словами німецького політика, знає, що робити, якщо він справді хоче припинення війни: тільки виведення російських військ відкриває шлях до переговорів. Саме до цього закликає резолюція ООН.
Як повідомлялося, Пекін представив свій «позиційний документ» з 12 пунктів, який зводиться до закликів до переговорів.
Слід зауважити, що топдипломат КНР Ван Ї відвідав днями москву, де зустрівся з путіним та іншими російськими керівниками. Жоден з китайських політиків будь-якого рівня не відвідав Україну з початку агресії рф і не робив цього багато років до того, тоді як з московськими колегами говорять постійно.