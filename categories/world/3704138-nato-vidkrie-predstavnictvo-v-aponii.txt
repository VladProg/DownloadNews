Північноатлантичний альянс планує відкрити в Японії перший у країнах Азії комунікаційний офіс.

Як передає Укрінформ, про це повідомляє Nikkei Asia.
Ідею відкриття офісу зв’язку вперше обговорили прем’єр-міністр Японії Фуміо Кісіда та генеральний секретар НАТО Єнс Столтенберг під час візиту останнього до Токіо наприкінці січня. В середині квітня Альянс поширив проєкт пропозиції серед країн-членів.
Як зазначається, новий офіс дозволить Альянсу проводити періодичні консультації з Японією та іншими ключовими партнерами в регіоні, такими як Південна Корея, Австралія та Нова Зеландія.
Згідно з даними джерел агенції, НАТО та Японія також посилять свою співпрацю, підписавши Індивідуальну програму партнерства (ITPP) до саміту НАТО у Вільнюсі.
Обидві сторони поглиблюватимуть співпрацю у боротьбі з кіберзагрозами, координуватимуть позиції щодо нових та проривних технологій, а також обмінюватимуться нотами щодо боротьби з дезінформацією.
Ці плани підтвердили офіційні особи Японії та представники НАТО.
Ідея полягає в тому, щоб відкрити у Токіо наступного року офіс зв'язку, в якому працюватиме один співробітник. НАТО має аналогічні офіси в Організації Об'єднаних Націй у Нью-Йорку, Організації з безпеки та співробітництва в Європі у Відні, а також у Грузії, Україні, Боснії та Герцеговині, Молдові та Кувейті.
У багатьох випадках приймаюча країна пропонує офісні приміщення для НАТО. Якщо Токіо надасть фінансування західному військовому альянсу, це стане символом нового етапу в оборонній співпраці.
Намір поглибити співпрацю обопільний. Японія, зі свого боку, планує створити незалежну місію при НАТО, відокремивши її від власного посольства у Бельгії, де вона нині базується. Для цього Токіо направить нового посла, щоб звільнити від цих обов'язків свого посла в Бельгії.
Фото: НАТО