Міністерство оборони Тайваню впродовж доби виявило 68 літаків ВПС і 10 бойових кораблів ВМС армії Китаю, які здійснювали маневри навколо острова.

Про це оборонне відомство повідомило в мережі Х, передає Укрінформ.
Як ідеться в повідомленні, 40 літаків, серед яких 28 винищувачів J-10 і J-16, по два літаки дальнього радіолокаційного виявлення KJ-500, транспортних Y-9 і паливозаправників Y-20 перетнули серединну лінію Тайванської протоки, яка вважається неофіційним кордоном між материком та островом, і увійшли в південно-західну та південно-східну ідентифікаційні зони ППО Тайваню.
У Міноборони зауважили, що тайванська армія у відповідь привела свої сили в бойову готовність і здійснювала спостереження за діями китайських військових.
Народно-визвольна армія Китаю (НВАК) щодня направляє бойові літаки й кораблі для здійснення патрулювання повітряного й морського простору навколо Тайваню. При цьому літаки ВПС НВАК часто входять до зони ідентифікації тайванської ППО, що втім не вважається порушенням повітряного простору острова.

Як повідомляв Укрінформ, Тайвань готуватиметься до відсічі ймовірному вторгненню Китаю з урахуванням досвіду спротиву України повномасштабній агресії Росії.
Фото ілюстративне