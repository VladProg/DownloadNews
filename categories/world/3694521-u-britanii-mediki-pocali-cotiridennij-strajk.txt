Сьогодні молодші лікарі у Великій Британії розпочали чотириденний страйк, який може призвести до безпрецедентних збоїв у роботі фінансованої державою Національної служби охорони здоров'я.

Як передає Укрінформ, про це повідомляє агенція Reuters.
Британська медична асоціація (BMA), профспілка, що представляє інтереси лікарів, вимагає підвищення зарплат на 35%, стверджуючи, що медики зазнали скорочення реальної зарплати на 26% упродовж 15 років. Нинішній страйк розпочався після триденного страйку лікарів минулого місяця.
Директор Національної служби охорони здоров’я (NHS) Стівен Повіс заявив, що цей страйк медпрацівників призведе до «безпрецедентного рівня збоїв», та висловив занепокоєння щодо «потенційної тяжкості впливу на пацієнтів по всій країні».
Влада попросила лікарні якнайшвидше перенести процедури та амбулаторні прийоми у зв’язку зі страйком.
NHS зараз працює над тим, щоб служби екстреної допомоги працювали й надалі, зазначив Повіс.
У Конфедерації NHS, що представляє організації всієї галузі охорони здоров'я, прогнозують, що через страйк будуть скасовані до 350 тисяч прийомів пацієнтів.
Нагадаємо: у Франції кілька місяців тривають протести проти пенсійної реформи.
Фото: EPA-EFE