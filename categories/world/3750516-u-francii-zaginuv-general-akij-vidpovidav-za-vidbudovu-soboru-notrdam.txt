Французький генерал у відставці Жан-Луї Жоржелен, якому президент Емманюель Макрон доручив очолити роботи з відбудови знищеного пожежею собору Нотр-Дам, загинув під час походу в гори. Імовірною причиною називається нещасний випадок.

Як передає Укрінформ, про це повідомляє SCMP.
"Колишній командувач французькою армією, відповідальний за відновлення паризького собору Нотр-Дам після руйнівної пожежі 2019 року, помер під час гірського походу", - повідомила французька прокуратура сьогодні.
Прокуратура південного французького міста Фуа, що розслідує цей випадок, повідомила, що 74-річний генерал Жан-Луї Жоржелен загинув у п’ятницю на гірському хребті Піренеї, на кордоні Франції та Іспанії.
Команда гірських рятувальників, яка була направлена на вершину Мон-Вальє, виявила тіло чоловіка, якого офіційно ідентифікували як генерала Жоржелена, повідомили у прокуратурі додавши, що ймовірною причиною загибелі був нещасний випадок.
Президент Франції Емманюель Макрон підтвердив загибель Жоржелена, написавши в мережі X, що Нотр-Дам втратив "наглядача свого відродження, а Франція – "одного з її великих слуг".
Як повідомлялося, пожежа у соборі Нотр-Дам де Парі сталася 15 квітня 2019 року.
Фото: АА