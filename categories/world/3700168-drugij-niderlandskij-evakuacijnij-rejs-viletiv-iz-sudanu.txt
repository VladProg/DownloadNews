Із Судану вилетів другий нідерландський літак з евакуйованими людьми.

Про це повідомляє Укрінформ з посиланням на NOS.
“Із Судану вилетів другий нідерландський евакуаційний рейс. Літак прямує до Акаби в Йорданії”, - йдеться у повідомленні.
Зазначається, що в МЗС Нідерландів не кажуть, скільки людей перебувають на борту літака. У Йорданії евакуйованих приймає група підтримки міністерства та оглядає медична група.
Після нічного евакуаційного рейсу Міністерство закордонних справ повідомило, що загалом шістдесят нідерландців покинули Судан.
Очікується, що вже завтра міністерство надасть нову інформацію про загальну кількість евакуйованих.
Як повідомляв Укрінформ, Нідерланди закрили посольство в Судані та вживають заходів для евакуації своїх громадян.
15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Всесвітня організація охорони здоров'я повідомила, що щонайменше 420 людей було вбито та 3700 поранено у Судані після того, як там спалахнули інтенсивні бойові дії.