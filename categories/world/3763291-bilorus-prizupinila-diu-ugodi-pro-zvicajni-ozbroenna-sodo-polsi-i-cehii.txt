Білорусь призупинила дію Договору про звичайні збройні сили в Європі (ДЗЗСЄ) щодо Польщі та Чехії.

Про це повідомляє БелТА, передає Укрінформ.
Відповідний проєкт закону розроблено з ініціативи МЗС Білорусі та внесено до Палати представників Радою міністрів 6 вересня. Як зазначається, «законопроєкт підготовлено з метою забезпечення національних інтересів Республіки Білорусь». Він призупиняє виконання білоруською стороною зобов'язань за ДЗЗСЄ, підписаним у Парижі 19 листопада 1990 року, щодо Польщі і Чехії.
Відтепер Мінськ не ділитиметься з Варшавою і Прагою інформацією про свої звичайні озброєння і техніку, а також не прийматиме від Польщі та Чехії інспекції, які могли б стежити за дотриманням обмежень на кількість цих озброєнь, встановлених положеннями ДЗЗСЄ.
Щодо інших країн Білорусь продовжить виконувати умови ДЗЗСЄ.
Зазначається, що Прага у 2022 році, а Варшава в 2023 році повідомили Мінськ, що припиняють виконання ДЗЗСЄ щодо Білорусі.
Як повідомляв Укрінформ, президент РФ Володимир Путін у травні підписав закон про денонсацію Договору про звичайні збройні сили в Європі (ДЗЗСЄ).