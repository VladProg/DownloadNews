Міністр енергетики Ізраїлю Ісраель Кац сьогодні висловився проти ідеї розробки Саудівською Аравією цивільної ядерної програми в межах будь-якого налагодження відносин між цими країнами за посередництва США.

Як передає Укрінформ, про це повідомляє агенція Reuters
У березні газета New York Times повідомила, що поява такої програми була однією з умов Ер-Ріяда для нормалізації відносин з Ізраїлем.
Офіційні особи Саудівської Аравії та США не підтвердили цю інформацію.
Ізраїль вже давно стурбований тим, що потенційно ворожі країни-сусіди можуть використовувати цивільну ядерну енергію та інші проєкти, розроблені в рамках Договору про нерозповсюдження 1970 року (ДНЯЗ), як прикриття для таємного виготовлення власної ядерної зброї.
«Звичайно, Ізраїль не заохочує такі речі. Я не думаю, що Ізраїль повинен погоджуватися на такі речі», — сказав міністр, відповідаючи на запитання про цивільну ядерну програму Саудівської Аравії в рамках можливого налагодження двосторонніх відносин.
Минулого тижня уряд Ізраїлю заявив, що очікує консультацій з Вашингтоном щодо будь-якої американо-саудівської угоди, що має вплив на його національну безпеку.
Як повідомляв Укрінформ, Білий дім домагається укладення саудівсько-ізраїльської мирної угоди протягом наступних шести-семи місяців – до початку президентської кампанії у США.