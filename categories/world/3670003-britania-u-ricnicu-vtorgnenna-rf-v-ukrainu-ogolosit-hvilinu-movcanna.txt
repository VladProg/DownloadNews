Уряд Великої Британії оголосив, що у п’ятницю, 24 лютого, в країні пройде загальнонаціональна хвилина мовчання, на знак відзначення першої річниці варварського повномасштабного вторгнення росії в Україну.


Як передає Укрінформ, про це йдеться у пресрелізі уряду.
“Наближаючись до річниці варварського та жахливого вторгнення росії в Україну, як нація, ми віддаємо належне неймовірній хоробрості та стійкості українського народу. Напад росії знову приніс війну та руйнування на наш континент, змусив мільйони залишити свої домівки та зруйнував сім’ї по всій Україні. Я неймовірно пишаюся реакцією Сполученого Королівства, протягом цього і минулого року громадськість Великої Британії продемонструвала свою справжню щедрість духу та незмінну віру у свободу”, - заявив прем'єр-міністр Ріші Сунак.
Зазначається, що загальнонаціональна хвилина мовчання в Британії розпочнеться 24 лютого о 13 годині за київським часом.
Очікується, що Сунак вшанує роковини на Даунінг-стріт.
“Через рік після незаконного вторгнення путіна ми солідарні з нашими друзями з України та згадуємо всіх тих, хто загинув у боротьбі за свободу. Ця хвилина мовчання є часом, щоб подумати про людську ціну цього конфлікту та показати, що ми підтримуємо Україну”, - зазначила міністр культури Люсі Фрейзер.
Як повідомляв Укрінформ, Світовий конгрес українців закликав українство всього світу спільно підтримати кампанію СКУ до 365 днів повномасштабного вторгнення росії та об’єднатися з Україною 24 лютого.