У 14 містах росії на акціях протесту до річниці повномасштабного вторгнення в Україну було затримано щонайменше 54 особи.

Про це повідомляє Укрінформ із посиланням на правозахисне видання «ОВД-Инфо».
Найбільше затриманих у петербурзі – 18 осіб. Там до поліції забирали людей, які прийшли покласти квіти до пам'ятника Тарасу Шевченку. Ще 11 людей затримали в єкатеринбурзі, сімох - у москві, по четверо - у нижньому новгороді та барнаулі.
За даними «ОВД-Инфо», з 24 лютого 2022 року до 15 лютого 2023-го у росії зафіксовано 19 586 випадків затримань учасників антивоєнних акцій.
Як відомо, після початку повномасштабного вторгнення в Україну російська влада ухвалила закони про «фейки» і «дискредитацію» армії, що дозволяють переслідувати громадян, котрі публічно виступають проти війни в Україні.