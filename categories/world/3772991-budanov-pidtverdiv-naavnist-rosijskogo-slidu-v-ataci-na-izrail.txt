На "російський слід" в атаці ХАМАС на Ізраїль вказує низка фактів.

Про це розповів у інтерв’ю виданню “Українська правда” начальник Головного управління розвідки Міноборони Кирило Буданов, передає Укрінформ.
"Перш за все нам чітко відомо, що трофейна зброя з України все-таки передавалася росіянами угрупованню ХАМАС. Здебільшого це піхотне озброєння. Є деяка інформація про те, що щось заходило до Хезболли, але наразі достовірно нам це невідомо”, - сказав очільник української розвідки.
Буданов також звернув увагу на непритаманну Близькому Сходу тактику використання FPV-дронів проти бронетехніки: “Це ноу-хау все-таки нашої війни. Ніхто інший, як люди, які пройшли наш театр воєнних дій, не могли такого робити. Оскільки там не було нас, значить, це були росіяни”.
За словами Буданова, також є ще два "цікаві факти". "Перше: трошки більше ніж за тиждень до початку цих дій на території Лівану почала офіційно мовити російська станція "Супутник" арабською мовою. Це мовлення в абсолютно пропагандистському стилі з явними російськими наративами. Друге: 24 вересня російський космічний апарат, який здатен вести радіоелектронну розвідку та перехоплення супутникових сигналів, був переміщений на геостаціонарну орбіту Ізраїлю”, - зазначив очільник ГУР.
У цьому зв'язку він нагадав про візит російської військової делегації в Іран, який відбувся з 22 по 24 вересня. За даними української розвідки, з боку іранської сторони було кілька побажань, і одне з них стосувалося розширення спроможностей щодо розвідувальної інформації.
“Тепер зрозуміло, яку саме розвідувальну інформацію почали росіяни надавати всім зацікавленим сторонам. Наголошую, що тут не один Іран, а всі зацікавлені сторони”, - заявив Буданов.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися в країну, одночасно завдаючи масованого ракетного удару.
На цей час відомо про 1300 загиблих ізраїльтян, близько 3300 зазнали поранень. Доля 150 осіб, викрадених та вивезених до сектору Гази, невідома.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.
Фото: ГУР Міноборони