Естонська поліція цього року накладала штрафи за виправдання війни росії проти України чи демонстрацію військових символів рф у соціальних мережах або громадському просторі 51 раз. Середній розмір штрафу становить 400 євро, максимальний - 1200 євро.

Як передає Укрінформ, про це розповіла мовнику ERR представниця Департаменту поліції та прикордонної охорони Маар'я Пунак.
Щотижня до поліції надходить близько 15 повідомлень про підтримку та виправдання війни росії проти України в соціальних мережах або розміщення пов'язаних з нею символів, наприклад, георгіївської стрічки, в тому числі і про відомих людей. Якщо складу порушення у пості не виявлено, поліція не має підстав встановлювати особу автора посту.
«Але це не означає, що ми не можемо надіслати йому листа, якщо обліковий запис це дозволяє, і повідомити, що його поведінка небажана. Поліція нерідко зв'язується з людьми, в цьому немає нічого незвичайного», - сказала Пунак.
Якщо виправдання війни повторюється неодноразово, поліція може прийти до людини, щоб з нею поговорити. Більшість справ закінчується саме так, але не завжди. Цього року на людей, які виправдовували війну у соціальних мережах, було накладено 12 штрафів (з названих 51-го).
Волонтерський портал Сил оборони Естонії Propastop відстежує російську пропаганду. Його голова Андрес Лембер зазначив, що росія використовує соціальні мережі як зброю.
«З осені минулого року активізувалися атаки з фейкових акаунтів на багато естонських груп у соцмережах, де свіжостворені акаунти з явними характеристиками фейкових намагалися масово ставати членами різних груп. Сенс у тому, щоб перебувати в них і поширювати інформацію», - пояснив Лембер.
Як повідомляв Укрінформ, в оприлюдненому цього тижня щорічнику естонської Поліції безпеки (КаПо) наголошується, що російська фсб систематично намагається вербувати українських біженців, які прибувають з росії в Естонію.