Міністри фінансів і керівники центральних банків країн Групи 20 (G20) завершили свою дводенну зустріч у Вашингтоні знову без оприлюднення спільної заяви через розбіжності у сприйнятті війни росії проти України.

Про це повідомляє Kyodo, передає Укрінформ.
Головуюча на зустрічі міністр фінансів Індії Нірмала Сітхараман заявила, що учасники форуму обговорили ряд важливих питань, зокрема поточний стан світової економіки, шляхи зміцнення міжнародної фінансової архітектури та проблеми, пов’язані з криптоактивами.
Проте, за підсумками заходу не було оприлюднено навіть заяви головуючої на зустрічі.
В ході дискусій усі члени G20 критикували москву за вторгнення в Україну, за винятком Китаю та росії, що лише підтвердило глибоку прірву між країнами-учасниками формату, яка проявилась на попередній зустрічі головних фінансистів у лютому в Індії, та створює загрозу їхнім зусиллям скоординовано реагувати на уповільнене зростання світової економіки й боргову і банківську проблеми.
Від часу попередньої зустрічі G20 фінансові ринки охопили побоювання щодо стану банківського сектора на тлі зростання невизначеності щодо темпів агресивного підвищення процентних ставок центробанками великих економік, націлене на приборкання інфляції.
Проте, це сприяє зміцненню таких валют, як долар США, і ускладнює погашення боргів країнами з середнім і низьким рівнем доходу, які взяли величезні позики.
На попередній зустрічі керівники фінансів G20 закликали до «добре відкаліброваної» монетарної, фіскальної та іншої політики для сприяння зростанню й забезпечення світової фінансової стабільності.
Як повідомляв Укрінформ, міністри фінансів і керівники центральних банків країн Групи семи (G7) під час зустрічі у Вашингтоні підтвердили свою непохитну підтримку України та рішучість вводити нові санкції проти росії у відповідь на розв’язану нею агресивну війну.
Фото: Kyodo