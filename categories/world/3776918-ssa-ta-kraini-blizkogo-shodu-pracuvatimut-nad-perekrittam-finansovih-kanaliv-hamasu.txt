Чиновник з Міністерства фінансів США наступного тижня вирушить до Саудівської Аравії та Катару, щоб активізувати спільні зусилля, спрямовані на перекриття фінансових каналів ХАМАСу.

Про це повідомляє Bloomberg, передає Укрінформ.
Браян Нельсон, заступник міністра з питань тероризму та фінансової розвідки, проведе в Саудівській Аравії засідання Виконавчого комітету Центру по боротьбі з фінансуванням тероризму, йдеться в заяві Міністерства фінансів США.
Комітету доручено налагодити зв'язки між шістьма арабськими країнами і США з метою руйнування мереж фінансування тероризму за допомогою санкцій і правоохоронних заходів.
Катар приймає деяких політичних лідерів ХАМАСу, тому США хочуть, щоб ця країна виступила в ролі зв'язкового з ХАМАС.
"Катар має доступ до ХАМАСу, якого, безумовно, не маємо ми і не мають ізраїльтяни", - заявив минулого тижня речник Ради національної безпеки Джон Кірбі.
Як повідомляв Укрінформ, швейцарські судові органи розслідують можливе фінансування ХАМАСу зі Швейцарії попри те, що країна не визначає це угруповання як терористичну організацію.