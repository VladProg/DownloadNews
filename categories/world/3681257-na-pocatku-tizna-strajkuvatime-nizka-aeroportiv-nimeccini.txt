У понеділок, 13 березня, авіамандрівники повинні бути готові до затримок і скасувань у кількох аеропортах Німеччини через страйк.

Про це повідомляє Укрінформ із посиланням на сайти аеропортів ФРН.
Зокрема, на вебсторінці берлінського аеропорту BER зазначається: «У зв’язку з попереджувальним страйком працівників служби авіаційної безпеки комерційні вильоти в BER у понеділок, 13 березня, не відбуватимуться. Пасажирів рейсів, які вилітають або прилітають у понеділок в BER, просять уточнювати статус свого рейсу в авіакомпанії».
Схожі повідомлення розмістили аеропорти Гамбурга, Ганновера і Бремена.
Через затримки та скасування рейсів постраждають, за оцінками, близько 45 тисяч пасажирів. За даними асоціації аеропортів, наразі скасовується 351 виліт.
До страйку закликала профспілка Verdi.
Профспілка вимагає підвищення зарплати на 10,5 відсотка, але принаймні на 500 євро на місяць для приблизно 2,5 мільйона працівників федеральних і місцевих державних служб по всій країні. Роботодавець під час переговорів запропонував п'ятивідсоткове підвищення у два етапи та одноразові виплати в розмірі 2500 євро. Третій раунд переговорів запланований на 27-29 березня в Потсдамі.
Як повідомляв Укрінформ, у Нідерландах через страйк працівників громадського транспорту та несправності на залізниці виник транспортний колапс.