Країни ЄС направили команди пожежників та спеціалізовану техніку для боротьби з лісовими пожежами у Греції і Тунісі після звернення обох країн по допомогу за Механізмом ЄС із цивільного захисту.

Як повідомляє Укрінформ, така інформація оприлюднена сьогодні на сайті Європейської комісії.
«Десять країн (Болгарія, Хорватія, Кіпр, Франція, Італія, Мальта, Польща, Румунія, Словаччина й Сербія) долучені до дій Механізму цивільного захисту ЄС у відповідь на лісові пожежі в Греції. Загалом більше 490 пожежників та 7 літаків були спрямовані у різні регіони країни», – йдеться у повідомленні.
Як зазначається, ЄС надає допомогу також у картографії територій, що охоплені лихом, для координації дій надзвичайних служб та для оцінки шкоди, що завдана стихією, особливо у регіонах Attica та Rhodes.
Також два пожежні літаки-амфібії з Іспанії застосовані для боротьби з лісовими пожежами на північному заході Тунісу.
Як повідомлялося, лісові пожежі спалахнули в Греції внаслідок посухи та аномально високих температур. У певних регіонах, зокрема на острові Родос, виникла катастрофічна ситуація, яка призвела до масованої евакуації місцевого населення та туристів із зони лиха.
Фото: kathimerini.gr