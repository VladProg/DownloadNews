Для ефективної протидії дезінформації, спрямованої на зміну суспільної думки в США щодо подальшої допомоги України, необхідно вести роз’яснювальну роботу з населенням щодо згубного впливу підривної діяльності Кремля безпосередньо на їхній рівень життя.

Таку думку в інтерв’ю Укрінформу висловив американський експерт з питань національної безпеки Євген Віндман.
«Ми живемо у світі, в якому багато речей взаємопов’язані. Отже, те, що відбувається в Україні та на Близькому Сході, впливає на ціни на паливо та продукти харчування у нас вдома. Відповідно, це впливає на гаманець американців», – пояснив експерт.
Економіка є вагомим аргументом для будь-кого, отже, важливо пояснити, «як це впливає на американців на рівні продуктових магазинів, як Росія впливає на рівень життя в США», вважає Віндман.
«Крім того, лише невелика частка коштів фактично переводиться в Україну на відміну від того, що повідомляють ведучі телеканалу Fox News або представники MAGA (радикальне крило Республіканської партії, що підтримує колишнього президента Дональда Трампа - ред.), такі як Марджорі Тейлор Грін або Метт Гетц, – додав експерт. – Насправді ми надсилаємо в Україну старе озброєння зі складів та залишків, а американська оборонна промисловість, у свою чергу, отримує гроші на виробництво абсолютно нових систем. Отже, гроші залишаються в США. Це робочі місця на американській території».
Ще одним важливим аспектом у забезпеченні сталої суспільної підтримки у питанні допомоги Україні є усвідомлення, що Збройні сили України знищують армію РФ, яка є глобальною дестабілізуючою силою, і при цьому США залучає у процес відносно невеликі інвестиції, а на полі бою не гинуть американські військові.
«Наші лідери та інші представники влади розповідають американському народу про інвестиції в Україну без жодної пролитої краплі крові американських військових. Хоча деякі американці гинуть у цій війні – ті, що приїхали як добровольці, оскільки розуміють ставки і те, що це боротьба за свободу, що Україна знаходиться на передовій, захищаючи американські та західні цінності. Але жоден кадровий американський військовий не загинув», – заявив Віндман.
В цілому, за словами експерта, суспільні настрої в США щодо продовження допомоги Україні залишаються позитивними.
Як повідомлялося, Президент України Володимир Зеленський раніше заявив, що у Сполучених Штатах зараз спостерігається політичний шторм, але він буде подоланий, адже країна має сильні суспільство, інституції та енергію демократії.
У США було звільнено спікера Палати представників Кевіна Маккарті за ініціативою ультраправого конгресмена Метта Гетца. Це відбулося після того, як спікер заручився підтримкою демократів під час голосування бюджетного законопроєкту, щоби уникнути урядового «шатдауну» в США.
Перед цим, 30 вересня, Палата представників США схвалила законопроєкт про бюджетне фінансування терміном на 45 днів без урахування допомоги Україні – аби уникнути «шатдауну» 1 жовтня.
Минулої п’ятниці, 20 жовтня, Білий дім спрямував офіційний запит до Конгресу з фінансуванням пакета допомоги на загальну суму 106 млрд доларів. Більшу частину цих коштів (понад 61 млрд доларів) передбачено на підтримку України, решту – для реагування на ситуацію в Ізраїлі та інші актуальні потреби.
Наразі адміністрація президента США Джо Байдена налаштована на тісну взаємодію з Конгресом задля досягнення двопартійної підтримки пакета допомоги.