Орден лікарів не приймає ідею Національної залізничної компанії Франції (SNCF) розгорнути зони доступу до дистанційної медицини на станціях, натомість пропонує їм привабити лікарів у сільську місцевість іншим методом.

Про це ідеться в заяві медиків, передає Укрінформ з посиланням на BFMTV.
«Орден лікарів висловлює глибоке занепокоєння з приводу розвитку такої комерційної діяльності в охороні здоров'я. Цей рух у сфері надання послуг набуває форми справжньої дерегуляції нашої системи охорони здоров'я. Це закріплює територіальну нерівність у доступі до медичної допомоги, коли деякі райони вважатимуться ще більш другосортними, не кажучи вже про ті, що знаходяться далеко від залізничних станцій", - твердять лікарі.
Вони просять залізничників зосередитися на своїй основній місії, яка полягає в наданні якісних залізничних послуг, і закликають державну компанію "покращити залізничне сполучення з найбільш ізольованими районами, що є справжнім викликом з точки зору залучення медичних працівників у ці райони".
"Десять мільйонів людей проходять через вокзали щодня, і 90% населення живе в межах 10 км від вокзалу", - підкреслює Рафаель Полі, генеральний директор фірми Gares et Connexions (Вокзали та Сполучення), яка управляє кількома тисячами вокзалів у країні та є відповідальною за цей проєкт.
У найближчі 5 років на 300 станціях у місцевостях із недостатнім рівнем медобслуговування відкриють пункти дистанційного допуску до лікаря. Медсестра з державною кваліфікацією завжди перебуватиме на місці, а пацієнта дистанційно оглядатиме лікар, який практикує у Франції.
Потенційно йдеться про запуск подібних кабінок на 1 735 станціях. Ставитимуть їх ті ж підрядники, які під час епідемії COVID-19 інсталювали на вокзалах кабінки для щеплень. Вони визнають, що проєкт складний, але необхідний для суспільства. Час роботи таких мікрокабінетів буде залежати від припливу і відтоку пасажирів на визначених станціях, а перший подібний центр має відкритися в першому кварталі 2024 року.
Усі процедури будуть оплачуватися як консультація категорії 1, а отже відшкодовуватимуться французькою системою соціального страхування.
Як повідомлялось, Франція долучиться до розбудови центрів психічного здоровʼя в Україні. Зокрема, йдеться про вивчення можливостей відбудови лікарень за модульним принципом на деокупованих територіях. Це дасть змогу забезпечити доступ до необхідної медичної допомоги у найкоротші терміни.