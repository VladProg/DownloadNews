Китай високо оцінює участь африканських країн у створенні умов для політичного вирішення «української кризи» і підтримує зусилля всіх держав, спрямовані на її мирне врегулювання.

Як передає власний кореспондент Укрінформу, про це на брифінгу заявила речниця МЗС Китаю Мао Нін, коментуючи посередницькі ініціативи групи африканських країн.
«Китай підтримує всі зусилля, спрямовані на мирне врегулювання «кризи в Україні», і високо оцінює позитивну роль, яку Південна Африка та інші африканські держави відіграють у цьому відношенні», - сказала Мао.
За її словами, ініціатива групи країн Африки «відображає спільний заклик міжнародної спільноти до припинення бойових дій і деескалації напруженості».
«Факти показали, що війна і санкції не вирішать жодної проблеми; діалог і переговори є єдиним життєздатним виходом (для врегулювання суперечок між державами – ред.)», - зазначила речниця МЗС.
Вона додала, що Китай готовий працювати з усіма сторонами, включаючи африканські країни, «задля створення сприятливих умов для політичного врегулювання «української кризи».
Як повідомляв Укрінформ, канцлер ФРН Олаф Шольц, під час спільного з прем’єром Держради КНР Лі Цяном брифінгу вкотре попросив Пекін використати свій вплив на Москву та не допустити встановлення несправедливого миру в Україні.