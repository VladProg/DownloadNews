Сполучені Штати привітали початок паузи в бойових діях у секторі Гази та закликали міжнародну спільноту прискорити темпи й обсяги надання гуманітарної допомоги мирним палестинським жителям, а також сприяти звільненню заручників.

Про це йдеться в заяві глави USAID Саманти Пауер, поширеній у п’ятницю, передає Укрінформ.
«Приблизно 1,7 мільйона людей є внутрішньо переміщеними особами та 2,2 мільйона людей, які потребують гуманітарної допомоги. Масштаби гуманітарних потреб у Газі вражають», - наголошується в заяві.
При цьому зазначається, що досягнута домовленість про паузу дозволить гуманітарним організаціям доставляти їжу, ліки, воду та сприяти евакуації хворих і поранених.
У документі підкреслюється необхідність запровадити довгострокові механізми, щоби суттєво прискорити темпи надання допомоги Газі. У цьому зв’язку зауважується, що Сполучені Штати вже передали понад 220 тонн продовольства в регіон та не припиняють взаємодію з іншими країнами й організаціями.
«Як найбільший донор гуманітарних зусиль ООН у Газі ми закликаємо міжнародну спільноту активізуватися й виконати зобов’язання щодо екстреного гуманітарного заклику ООН», - підкреслюється в заяві.
Як повідомляв Укрінформ, зранку п’ятниці набуло чинності чотириденне перемир'я, укладене між Ізраїлем та угрупованням ХАМАС за посередництва інших країн.
Фото: EPA/UPG