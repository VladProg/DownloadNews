КНДР піддала критиці Південну Корею та Сполучені Штати за проведення щорічних спільних військових навчань, попередивши, що вони можуть спровокувати термоядерну війну на Корейському півострові.

Про це, як передає Укрінформ, із посиланням на північнокорейське державне інформагентство KCNA, яке ретранслює позицію Пхеньяна, повідомляє Yonhap.
«Безпрецедентна широкомасштабна термоядерна війна щомиті наближається до Корейського півострова як реальність», - ідеться в повідомленні KCNA, де військові навчання союзників названі агресивними та такими, що залучають ядерні стратегічні засоби США.
В Північній Кореї також піддали критиці Вашингтон, Сеул і Токіо за тристоронній саміт у Кемп-Девіді минулого тижня, метою якого, нібито, було узгодження низки документів для деталізації, планування та формулювання провокацій ядерної війни на півострові.
«Якщо домовленості, сфабриковані в Кемп-Девіді, будуть додатково реалізовані на практиці у військових навчаннях... імовірність спалаху термоядерної війни на Корейському півострові стане більш реалістичною», - заявили в KCNA.
При цьому в Пхеньяні вчергове заявили, що армія Північної Кореї готова дати відсіч.
«Воля покарати ворожі сили, які десятиліттями загрожують суверенітету нашої держави та праву нашого народу на існування, чекає моменту удару», - ідеться в повідомленні KCNA.
Як повідомляв Укрінформ, у Південній Кореї в понеділок стартували наймасштабніші щорічні спільні зі Сполученими Штатами військові навчання, метою яких є протидія загрозам з боку КНДР.