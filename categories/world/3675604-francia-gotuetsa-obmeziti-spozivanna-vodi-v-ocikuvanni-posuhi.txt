Влада Франції має намір запровадити обмеження на використання води в умовах «найсухішої» в історії зими.

Про це, як передає Укрінформ із посиланням на Bloomberg, заявив міністр екологічних перетворень Франції Крістоф Бешу.
Зазначається, що нинішня зима без опадів суттєво посилила стурбованість стосовно ймовірності масштабної посухи цього літа.
За словами урядовця, він планує вже в понеділок зібрати представників влади в регіонах, аби попросити їх «ужити заходів, які дозволять зараз зекономити воду».
Видання уточнює, що такі заходи можуть включати розпорядження місцевої влади про обмеження для окремих осіб і фермерів, якщо в цьому буде потреба.
Як повідомлялося, у грудні британські експерти спрогнозували, що внаслідок глобальних змін клімату у 2023 році Європу очікують такі природні явища, як шторми, спека та посухи.