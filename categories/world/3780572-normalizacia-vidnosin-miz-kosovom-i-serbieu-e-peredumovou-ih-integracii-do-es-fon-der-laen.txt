Європейський Союз вітає прогрес, якого Косово досягає на шляху демократичних реформ, але успіх подальшої інтеграції країни до ЄС та регіональна стабільність залежать від нормалізації відносин між Косовом і Сербією.

Про це сьогодні в Приштині під час підходу до преси спільно із лідеркою Косова, президентом Вйоса Османі-Садріу, заявила президент Європейської комісії Урсула фон дер Ляєн, повідомляє Укрінформ.
«Ми всі знаємо, що зможемо зробити кроки вперед та досягти успіху, якщо Косово й Сербія нормалізують відносини. Для обох абсолютно критичним є контактувати та співробітничати. Ми обговорили разом цю тему - що Косово може започаткувати процедуру створення асоціації муніципалітетів із сербською меншістю... Сербія має просунутися із фактичним визнанням. Це те, що я буду обговорювати завтра в Сербії. Безумовно, діалог в ЄС є вірним місцем для обговорення цих тем», - зазначила президент Європейської комісії.
Вона зауважила, що Косово досягає «стійкого прогресу» у процесі реформ та у зміцненні демократії. З 1 січня його громадяни зможуть скористатися візовою лібералізацією з ЄС, яка вже є реальністю для інших країн регіону. Крім того, за її словами, Косово має продовжувати розбудову відкритої економіки та відкрити кордони із своїми сусідами. Європейський інвестиційний план для Західних Балкан ємністю у 30 мільярдів євро допоможе Косову стати частиною ключових економічних та інфраструктурних проєктів, наприклад, будівництва залізничного коридору, який поєднає Косово, Сербію та Північну Македонію.
Минулого року ЄС виділив 75 мільйонів євро прямої фінансової допомоги, яка дозволила Косову пом’якшити наслідки енергетичної кризи для власних громадян.
За словами фон дер Ляєн, за абсолютними показниками економіка Косова нині складає лише 27% від середнього рівня економічного розвитку серед країн ЄС. Це свідчить про наявність великого потенціалу для розвитку, тож спільною метою ЄС і Косова має стати подвоєння таких економічних показників протягом наступної декади за рахунок тіснішої інтеграції країни до Єдиного ринку ЄС.
Президент Єврокомісії висловила переконання, що такий економічний та демократичний розвиток дозволить Косову просуватися на шляху європейської інтеграції, та одного дня стати частиною Євросоюзу.
«Дозвольте завірити, що ЄС повною мірою переконаний: майбутнє всіх шести країн Західних Балкан у тому, щоб стати частиною нашого Європейського союзу», - додала фон дер Ляєн.
Як повідомлялося, президент Європейської комісії Урсула фон дер Ляєн розпочала турне країнами західних Балкан перед оприлюдненням чергової доповіді Єврокомісії щодо прогресу країн-кандидатів та потенційних кандидатів на шляху до членства в ЄС. Як очікується, такий звіт Єврокомісія оприлюднить на початку листопада. Документ вперше охоплюватиме аналіз зусиль України та Молдови, а також Грузії, на шляху європейської інтеграції.
Україна розраховує на позитивну оцінку своїх зусиль у доповіді Єврокомісії, що може дозволити Європейській Раді відкрити формальні переговори з Україною про членство вже до кінця поточного року.
Фото: Х / Урсула фон дер Ляєн