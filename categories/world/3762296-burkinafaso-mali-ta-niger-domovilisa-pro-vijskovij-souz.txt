Хунти трьох західноафриканських країн - Буркіна-Фасо, Малі та Нігеру – домовилися про створення військового союзу.

Про це у соцмережі Х повідомив Ассімі Гоїта, який очолює хунту Малі, передає Укрінформ із посиланням на DW.
Як зазначається, угоду про заснування альянсу держав Сахелю "з метою створення архітектури колективної оборони та взаємної допомоги на благо населення" було підписано у суботу, 16 вересня.
"Будь-яке порушення суверенітету та територіальної цілісності однієї або кількох договірних сторін буде розцінено як агресію проти інших учасників договору та зобов'яже усі договірні сторони надати сприяння й допомогу, включаючи застосування зброї", - йдеться в документі.
У всіх трьох країнах за останні роки відбулися державні перевороти, нагадує DW. У Нігері військові утримують владу з липня, у Буркіна-Фасо – з вересня 2022-го, а путч у Малі стався 2021 року.
Малі та Буркіна-Фасо висловили підтримку бунтівникам в Нігері, який своєю чергою дозволив цим державам ввести війська у разі іноземного вторгнення.
Як повідомлялося, група військових у Нігері заявила про усунення від влади демократично обраного президента Мохамеда Базума та його уряду.
10 вересня хунта Нігеру звинуватили Францію в розміщенні військ у сусідніх країнах Західної Африки з метою "військового втручання".
Фото: АА