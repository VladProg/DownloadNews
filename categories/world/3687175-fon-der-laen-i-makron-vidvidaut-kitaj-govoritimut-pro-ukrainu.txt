На початку квітня президентка Єврокомісії Урсула фон дер Ляєн і очільник Франції Емманюель Макрон відвідають Китай для перемовин із китайським керівництвом щодо війни рф проти України.

Про це повідомив речник Єврокомісії, не надавши жодних подробиць, передає Укрінформ із посиланням на DW.
Водночас Макрон уже підтвердив, що фон дер Ляєн супроводжуватиме його під час візиту до Пекіна, де він збирається зустрітися з лідером Китаю Сі Цзіньпіном.
Після саміту лідерів ЄС у Брюсселі Макрон заявив, що попросив президентку Єврокомісії поїхати до КНР, аби представити там "єдиний голос". Він закликав Пекін допомогти переконати москву припинити війну проти України.
У лютому Китай представив документ із закликом до термінових мирних переговорів і "політичного врегулювання". Макрон назвав такі зусилля позитивними, однак наполягає, що миру в Україні можна досягти лише після виведення військ рф.
До спільної поїздки Макрона та фон дер Ляєн Китай 31 березня відвідає прем'єр-міністр Іспанії Педро Санчес.
Як повідомляв Укрінформ, президент США Джо Байден заявив, що Сполучені Штати й інші країни Заходу є набагато потужнішою силою, яка спирається на свої численні альянси, в порівнянні з Китаєм, росією та іншими країнами, що вважаються противниками вільного світу.
Фото: Politico