Військові керівники Габону заявили, що знову відкриють кордони країни, що були закриті після військового перевороту, унаслідок якого був усунений від влади колишній президент країни Алі Бонго.

Як передає Укрінформ, про це повідомляє France24.
"Речник військового керівництва Габону заявив на державному телебаченні, що вони (військові керівники - ред.) вирішили негайно відкрити сухопутні, морські та повітряні кордони країни, починаючи з цієї суботи", - йдеться у повідомленні.
Раніше група з 12 військових оголосила, що кордони країни будуть закриті до подальшого повідомлення, у заяві, трансльованій на місцевому телебаченні.
Генерал Бріс Олігуї Нгуема, голова елітної Республіканської гвардії, у середу очолив державний переворот проти президента Алі Бонго Ондімби, члена родини, яка правила країною 55 років.
Його усунення відбулося лише через декілька хвилин після того, як 64-річний Бонго був оголошений переможцем на президентських виборах.
Як повідомляв Укрінформ, у Габоні офіцери армії виступили на національному телебаченні, оголосивши, що беруть владу у свої руки. Військові заявили, що скасовують результати президентських виборів, на яких Алі Бонго був оголошений переможцем.
Президент Габону Алі Бонго перебуває під домашнім арештом, а один з його синів заарештований за «державну зраду».
Фото: ЕРА