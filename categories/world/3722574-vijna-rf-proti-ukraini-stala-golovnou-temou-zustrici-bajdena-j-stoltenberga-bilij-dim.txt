Президент США Джо Байден і генсек НАТО Єнс Столтенберг обговорили під час зустрічі в вівторок, головним чином, наслідки російської війни, багатоформатне посилення оборонних можливостей України, а також зміцнення Альянсу.

Про це йдеться в офіційному повідомленні Білого дому, поширеному в ніч проти середи, передає Укрінформ.
«Лідери обговорили наслідки війни Росії проти України для трансатлантичної безпеки, а також важливість подальшого посилення можливостей для стримування та оборони НАТО»,- зазначається у повідомленні.
Сторони також привітали зусилля союзників і партнерів щодо підтримки України на двосторонньому рівні. Крім того, президент США і генсек НАТО обговорили необхідність виконання членами Альянсу зобов’язань щодо оборонних інвестицій, підтверджених на Вельському саміті у 2014 році.
Йшлося також про спільне бажання якнайшвидше прийняти Швецію до Альянсу.
Президент Байден, крім того, наголосив, що з нетерпінням чекає можливості прийняти саміт НАТО у Вашингтоні в липні наступного року, який стане 75-м, ювілейним для Північноатлантичного альянсу.
Як повідомляв Укрінформ, генеральний секретар НАТО Єнс Столтенберг під час перебування в Вашингтоні заявив, що побачив перші ознаки успіху контрнаступальної операції ЗСУ.