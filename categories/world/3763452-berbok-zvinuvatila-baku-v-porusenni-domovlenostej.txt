Міністерка закордонних справ ФРН Анналена Бербок звинуватила Азербайджан у порушенні досягнутих домовленостей про утримання від воєнних дій щодо Вірменії.

Про це вона заявила на полях Генеральної асамблеї ООН у Нью-Йорку, передає кореспондент Укрінформу.
«В останні кілька днів відбулися інтенсивні дискусії між ЄС і США з Вірменією та Азербайджаном щодо деескалації. Обіцянка Баку утриматися від воєнних дій була порушена. Азербайджан має негайно припинити обстріли та повернутися за стіл переговорів», - заявила Бербок.
Вона назвала новини з Нагірного Карабаху драматичними.
Міністерка нагадала, що протягом останніх кількох тижнів всі залучені сторони працювали, щоб забезпечити гуманітарний доступ до людей у Нагірному Карабаху. Останнім часом було досягнуто невеликого прогресу, тому тим гіршою є ця ескалація насильства.
Бербок також нагадала, що захист цивільного населення в Нагірному Карабаху є, серед іншого, завданням російських військових, які там дислокуються.
Глава німецького МЗС підкреслила, що міцний мир між Азербайджаном і Вірменією може бути досягнутий тільки за столом переговорів.
«Вірменія та Азербайджан зараз перебувають у дуже критичній ситуації, і тому для нас цілком зрозуміло, що ці воєнні акти повинні припинитися негайно», — сказав своєю чергою канцлер ФРН Олаф Шольц.
«Йдеться про повернення на шлях дипломатії та спробу знайти мирне, взаємоузгоджене рішення», - додав він.
Як повідомляв Укрінформ, Міністерство оборони Азербайджану у вівторок оголосило про початок "антитерористичних заходів локального характеру в Карабаху”.
Баку вимагає виведення військ Вірменії з Азербайджану та розпуску "режиму сепаратистів" у Ханкенді.
Прем’єр-міністр Вірменії Нікол Пашинян провів засідання Ради безпеки, де обговорювалися "широкомасштабні воєнні дії" у Карабаху.
Пізніше у вівторок МЗС Вірменії оприлюднило заяву, в якій звинуватило Азербайджан у проведенні "етнічної чистки".
Фото: GETTY IMAGES