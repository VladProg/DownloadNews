Щонайменше 15 людей загинули за три дні на півночі Індії через сильні дощі, які стали причиною масштабних повеней.

Як передає Укрінформ, про це повідомляє BBC.
У гімалайському штаті Хімачал-Прадеш раптові повені та зсуви грунтів пошкодили будинки та «паралізували» життя. У неділю з’явилися кадри, як автомобілі зносило потоком води. Штат повідомив про щонайменше 14 зсувів та 13 випадків затоплень протягом вихідних.


#Punjab: The vehicles of officers of PPA Phillaur stuck in rain water, jawans trying to pull these to safety.

(Video credit: Sources)#PunjabRains pic.twitter.com/lEsIpWhRSk
— TOI Cities (@TOICitiesNews) July 10, 2023

Щонайменше п’ятеро осіб загинули, а понад 700 пошкоджених доріг Хімачал-Прадешу були закриті на ремонт із суботи. Влада також закрила усі школи та коледжі на наступні два дні.
Схожа ситуація склалася і у сусідньому Уттаракханді, де рівень води у кількох річках перевищив небезпечну позначку. У штаті довелося закрити ключову автомагістраль через зсуви.
У столиці Делі закрили школи через підтоплення міста на вихідних. Ситуація була особливо тривожною у тих районах міста, де вода розлилася із забитих водостоків і затопила дороги.

Сильні дощі пройшли впродовж останніх днів і в кількох північно-східних індійських штатах, зокрема в Ассамі та Нагаленді. В Ассамі тисячі людей були змушені переселитися зі своїх домівок через повені.
За прогнозами Метеорологічного департаменту Індії, у північних регіонах країни очікуються нові зливи.
Як повідомляв Укрінформ, у столиці Індії пройшли найсильніші за 20 років дощі. Раніше було відомо про п’ятьох жертв негоди.
Фото: @TOICitiesNews