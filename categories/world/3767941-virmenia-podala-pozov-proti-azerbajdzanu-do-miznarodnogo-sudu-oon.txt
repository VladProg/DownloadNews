Вірменія подала до Міжнародного суду ООН позов проти Азербайджану щодо порушення Конвенції про ліквідацію всіх форм расової дискримінації, звинувачуючи в утиску прав вірмен у Нагірному Карабаху.

Про це повідомляє Укрінформ з посиланням на пресреліз суду.
“Республіка Вірменія, посилаючись на статтю 41 Статуту та статтю 73 Регламенту Суду, направила до Суду прохання про зазначення тимчасових заходів, “для збереження та захисту прав, закріплених у Міжнародній конвенції про ліквідацію всіх форм расової дискримінації”, - йдеться у повідомленні.
Вірменія закликає суд ООН підтвердити зобов'язання Азербайджану щодо відмови від вчинення будь-яких дій, прямо чи опосередковано спрямованих на витіснення етнічних вірмен з Нагірного Карабаху.
Зазначається, що Азербайджан має утриматися від будь-яких заходів, які можуть спричинити порушення його зобов'язань за вказаною Конвенцією.
Також ідеться про можливість безперешкодно залишити Нагірний Карабах усім охочим, доступ співробітників ООН та Міжнародного комітету Червоного Хреста до вірменського населення регіону, відновлення комунальної системи.
Серед іншого, від Баку вимагають вивести весь військовий і правоохоронний персонал з усіх цивільних установ у Нагірному Карабаху. Також Вірменія хоче, щоб Азербайджан зобов’язали “утриматися від каральних заходів проти чинних чи колишніх політичних представників або військовослужбовців Нагірного Карабаху”.
Окрім того, Єреван наполягає на забороні знесення та внесення змін до пам'яток вірменської культурної спадщини в регіоні, у тому числі меморіалів пам'яті жертв геноциду 1915 року.
Як повідомляв Укрінформ, з Нагірного Карабаху до Вірменії виїхали вже майже 100 тисяч людей.
За різними оцінками, до останнього часу населення регіону, де проживають переважно етнічні вірмени, становило близько 120 тисяч.