Азербайджан готовий збільшувати експорт в ЄС як природного газу, так і енергії з відновлюваних джерел.

Про це заявив президент Азербайджану Ільхам Алієв на пресконференції з канцлером ФРН Олафом Шольцом після їх переговорів у Берліні 14 березня, повідомляє кореспондент Укрінформу.
За словами Алієва, його країна експортує природний газ до ЄС уже 2 роки, і обсяг постійно збільшується. З початком російської війни проти України Баку отримав заявки від щонайменше 10 європейських країн.
«Наш газовий експортний потенціал не обмежується ЄС. Туреччина – наш найбільший ринок. Також азербайджанський газ іде в Грузію, Грецію, Болгарію, Італію. З цього року – Румунія, Угорщина отримають перший газ, ми працюємо над цим; ведуться переговори з урядом Албанії про розбудову експортної мережі. До неї залучені також Чехія, Чорногорія, Боснія і Герцеговина, Хорватія», - перелічив президент.
Він нагадав, що торік було підписано документ з ЄС про стратегічне енергетичне партнерство, згідно з яким до 2027 року Азербайджан має поставляти в ЄС до 20 млрд кубометрів газу.
«Це наша мета», - сказав Алієв. Він нагадав, що в 2021 року Баку експортував до Європи 8 млрд кубометрів газу, а в 2023 році показник сягне вже 12 млрд кубометрів.
Також, за словами Алієва, Азербайджан активно розвиватиме галузь "зеленої" енергетики, що дозволить експортувати електроенергію з цих джерел в європейські країни в майбутньому. Лише вітрові станції в Каспійському морі в змозі виробляти 157 ГВт електроенергії.
«Азербайджан має великий потенціал відновалюваної енергії. Ми будемо експортувати «зелену» енергію. Азербайджан буде для Європи надійним партнером», - запевнив президент.
Шольц, своєю чергою, назвав Азербайджан «партнером, важливість якого для Німеччини та ЄС зростає». Ця країна, за його словами, має величезний потенціал, аби зробити істотний внесок у диверсифікацію енергопостачання у ФРН та на всьому Європейському континенті. Йдеться не лише про експорт газу, а й про розвиток відновлюваної енергетики.
Як повідомлялось, у липні 2022 року азербайджанський президент Ільхам Алієв та голова Єврокомісії Урсула фон дер Ляєн підписали меморандум про енергетичну співпрацю, який передбачає збільшення щорічних поставок до 20 млрд кубометрів до 2027 року через Південний газотранспортний коридор завдовжки 3,5 тис. км, що пов'язує регіон Каспійського моря з Адріатикою.