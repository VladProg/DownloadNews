В Ірані протягом вихідних симптоми отруєння мали сотні дівчат шкільного віку, двадцятеро з яких перебувають у критичному стані.

Як передає Укрінформ, про це повідомляє DW.
Сотні школярок у кількох провінціях Ірану звернулися із симптомами отруєння до медиків.
Станом на понеділок, 10 квітня, у критичному стані перебуває щонайменше два десятки дівчат. Офіційного підтвердження цих даних поки що не було.
Батьки постраждалих, як і раніше, скаржаться на відсутність інформації і звинувачують владу у бездіяльності.
Як повідомлялося, з листопада минулого року понад 1000 дівчат стали жертвами отруєнь у навчальних закладах Ірану. Наразі невідомо, хто саме стоїть за цими отруєннями, та чи є вони навмисними, але деякі політики підозрюють радикальні релігійні угрупування, які виступають проти права жінок на освіту.
На думку верховного лідера Ірану аятолли Алі Хаменеї, отруєння школярок в Ірані має каратися смертю.
12 березня МЗС Ірану повідомило про затримання 100 осіб у зв'язку зі справою про отруєння школярок.