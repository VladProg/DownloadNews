Майбутнє російської ПВК «Вагнер» та її подальша роль у війні РФ проти України залишаються невизначеними, однак це угруповання продовжує дестабілізувати ситуацію в окремих країнах Африки.

Про це сказав під час онлайн-брифінгу координатор Ради нацбезпеки Білого дому Джон Кірбі, передає власний кореспондент Укрінформу.
«Ми знаємо напевно, що «Вагнер» і його найманці все ще існують, вони досі проводять дестабілізаційні, жорстокі й небезпечні операції не лише в Європі, а й в усьому світі, зокрема в Африці», - розповів представник Білого дому.
Водночас він зазначив, що майбутнє «Вагнера» залишається невизначеним. Це стосується й того, наскільки угруповання буде потрібне режиму Путіна та інтегроване в оборонні структури РФ.
Як повідомляв Укрінформ, Путін на зустрічі із заступником міністра оборони Росії Євкуровим та екскомандиром ПВК «Вагнер» Трошевим обговорив формування «добровольчих підрозділів» для війни в Україні.