Масштабну лісову пожежу, яка спалахнула в понеділок увечері на півдні Східних Піренеїв (Франція), ліквідовано.

Як передає Укрінформ, про це повідомляє BFMTV.
Пожежу загасили в ніч проти вівторка, 15 серпня.
Зазначається, що полум’я зруйнувало 500 гектарів землі. Також було евакуйовано близько трьох тисяч людей.
Для ліквідації пожежі французька влада задіяла близько 650 пожежників, 13 спецлітаків та три гелікоптери.
«Ситуація була особливо делікатною через сильну спеку, посуху та бурхливий вітер до 80 км/год», — пояснили в префектурі регіону.
За словами глави МВС Жеральда Дарманена, декілька рятувальників постраждали під час виконання своїх обов’язків, один перебуває у важкому стані.
Franceinfo зазначає, що працівники екстрених служб оглянули 31 жителя або туриста, які зазнали легких травм або надихалися диму.
Як повідомляв Укрінформ, кількість жертв під час лісових пожеж на гавайському острові Мауї зросла до 99.
Фото: MICHEL CLEMENTZ / MAXPPP