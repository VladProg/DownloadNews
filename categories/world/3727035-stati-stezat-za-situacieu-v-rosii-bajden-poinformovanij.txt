Білий дім «стежить за ситуацією» в Росії після погроз ватажка групи найманців «Вагнера» Євгена Пригожина на адресу російського військового керівництва.

Як передає Укрінформ з посиланням на CNN, Президент Джо Байден також був поінформований про розвиток ситуації в Росії, повідомив речник Ради національної безпеки Адам Ходж.


«Ми стежимо за ситуацією і консультуватимемося із союзниками й партнерами щодо цих подій», - сказав Ходж у короткій заяві.
Офіційні особи розглядають останні коментарі Пригожина, у яких він назвав російських військових керівників «злом» і заявив, що їх «необхідно зупинити», як щось більше, ніж його звичайна риторика, – сказав американський посадовець у інтерв'ю CNN.
«Це реальність», - зазначив він, хоча незрозуміло, чи мають США якісь очікування щодо дій Пригожина.
Як повідомляв Укрінформ, ФСБ Росії відкрило кримінальну справу проти керівника ПВК «Вагнер» Пригожина через заклик до збройного заколоту.
Напередодні Пригожин заявив, що регулярні війська російської армії, підпорядковані Міноборони РФ, вдарили по місцю дислокації «вагнерівців». У Міноборони це заперечили.
Згодом у Кремлі заявили, що Путін в курсі ситуації, вживаються "всі необхідні заходи".