Португалія фінансово сприятиме збору доказів воєнних злочинів в Україні та може направити експертів з Судової поліції та Національного інституту судової медицини.

Про це повідомляє Euractiv, передає Укрінформ.
“Що стосується підтримки розслідувань Міжнародним кримінальним судом (МКС) військових злочинів, скоєних в Україні, зокрема злочину агресії, Португалія вже надала додаткову підтримку шляхом відрядження національного експерта із Судової поліції та авансової сплати національного внеску до МКС на запит прокуратури”, – повідомили у Міністерстві юстиції Португалії.
У відомстві заявили, що міністр Катаріна Сарменто е Кастро оголосила про добровільний внесок у розмірі 75 000 євро на підтримку міжнародного збору судово-медичних доказів на території України. Крім того, розглядаються інші форми співпраці.
Уряд розглядає можливість “надіслати експертів із Судової поліції та Національного інституту юридичної медицини та судової експертизи, щоб приєднатися до груп судових експертів на місцях на ротаційній основі”, - зазначили у міністерстві.
Як повідомляв Укрінформ, в Україні відкриється представництво Міжнародного кримінального суду.
17 березня МКС видав ордер на арешт президента росії володимира путіна та марії львової-бєлової, яка є уповноваженою президента рф з прав дитини. Їх підозрюють у воєнних злочинах - незаконній депортації та переміщенні населення, зокрема дітей, з тимчасово окупованої території України.
Усі країни-члени Міжнародного кримінального суду тепер юридично зобов'язані затримати і передати до суду путіна.