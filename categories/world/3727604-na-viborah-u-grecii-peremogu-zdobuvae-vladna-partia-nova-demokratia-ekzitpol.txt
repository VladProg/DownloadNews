На парламентських виборах у Греції, за попередніми даними, перемогу здобуває консервативна партія "Нова демократія" прем'єра Кіріакоса Міцотакіса.

Такі дані екзитполів наводить DW, передає Укрінформ
Як свідчить екзитпол, проведений державною телерадіокомпанією ERT, за "Нову демократію" проголосували від 40% до 44% виборців.
На другому місці - ліва партія СІРІЗА експрем'єра Алексіса Ципраса з показником від 16% до 19% голосів. Далі йде Всегрецький соціалістичний рух PASOK (10-13%).
Ці вибори, нагадує DW, проводяться за новим виборчим законодавством - посиленою пропорційною системою, яка передбачає автоматичний бонус у вигляді від 20 до 50 додаткових мандатів для партії-переможниці.
Таким чином, якщо "Новій демократії" вдасться набрати близько 40%, вона забезпечить собі абсолютну більшість в парламенті та матиме змогу сформувати уряд.
Нагадаємо, "Нова демократія" перемогла на виборах 21 травня, випередивши на 20% ліву партію СІРІЗА.
Однак консерватори не набрали абсолютної більшості, необхідної для формування уряду без коаліції, тож було оголошено нові вибори.
Фото: NURPHOTO VIA GETTY IMAGES