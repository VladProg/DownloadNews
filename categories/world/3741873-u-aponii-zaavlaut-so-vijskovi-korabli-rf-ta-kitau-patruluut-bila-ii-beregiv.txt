Міністерство оборони Японії заявило, що п’ять китайських і п’ять російських військових кораблів пройшли через протоку Соя між Хоккайдо і Сахаліном до Охотського моря, ймовірно у зв’язку зі спільним патрулюванням в Тихому океані.

Про це повідомляє Kyodo, передає Укрінформ.
За даними японського оборонного відомства, китайські та російські судна – есмінці, фрегати та кораблі постачання – були розташовані приблизно за 200 кілометрів на південний захід від острова Ребун поблизу Хоккайдо вдень у п’ятницю. У суботу вони рухалися через протоку Соя на схід.


У Міноборони Японії зазначили, що дев’ять військових кораблів брали участь у спільних навчаннях в Японському морі, що проходили 18 - 23 липня. У Японії відстежують їх переміщення.
Як повідомляв Укрінформ, Японія та Франція 27 липня розпочали перші в історії спільні бойові навчання в рамках зусиль зі зміцнення партнерства у сфері безпеки.
Фото: kyodonews.net