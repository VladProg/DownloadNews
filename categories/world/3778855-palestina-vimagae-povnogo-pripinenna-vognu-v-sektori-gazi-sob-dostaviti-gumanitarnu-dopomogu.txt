Міністр закордонних справ Палестини Ріяд аль-Малікі заявив, що має бути повне припинення вогню в Газі, щоб забезпечити надходження терміново необхідної гуманітарної допомоги.

Про це він сказав під час свого візиту в Гаагу, повідомляє Укрінформ.
“Припинення вогню є критично важливим... Зараз говорять про гуманітарні паузи. Що саме передбачає така пауза? Що бомбардування припиняються на півгодини і потім відновлюються? Або бомбардування зупиняються в одному районі, але продовжуються в іншому. Це неприпустимо”, - сказав він.

За його словами, організувати доставку гуманітарної допомоги в сектор Гази можна лише при припиненні вогню.
Міністр зазначив, що багато іноземних лідерів говорять про необхідність урегулювання конфлікту, і Палестина готова тісно працювати з ними.
Варто зазначити, що він також відвідав у Гаазі Міжнародний кримінальний суд (МКС) та зустрівся з генеральним прокурором МКС Карімом Ханом.
Міністр закордонних справ Палестини Ріяд Аль-Малікі закликав МКС відкрити розслідування щодо дій Ізраїлю проти палестинців.
Водночас він заявив, що Палестина надає великого значення рішенню запросити консультативний висновок Міжнародного суду ООН. "З огляду на те, що слухання розпочнуться 19 лютого 2024 року, то можливо, у другій половині 2024 року судді можуть винести рішення”, - сказав аль-Малікі.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Нетаньягу заявив про наближення «нового етапу» війни проти угруповання ХАМАС.
Фото: Х / Int'l Criminal Court