Самопроголошений президент Білорусі Олександр Лукашенко на зустрічі з російським диктатором Володимиром Путіним заявив, що Білорусь поставила до РФ по 60 тис. тонн бензину та дизельного пального, що «стабілізувало ситуацію».

Про це повідомляє Укрінформ з посиланням на Телеграм-канал «Пул Первого».
«Хочу вас проінформувати: були не те що перебої, деякі складності на ринку з пальним. Стабілізували ситуацію, поставили стільки, скільки треба було РФ, скільки уряд попросив, на мою думку, по 60 тисяч дизельного пального та бензину – і ситуацію стабілізуємо на наших спільних ринках», – сказав Лукашенко.
Він також уточнив, що за потреби білоруські виробники пального можуть «ще скоротити постачання на зовнішні ринки», збільшивши «внутрішнє споживання», під яким, вочевидь, мається на увазі і постачання в Росію.
Під час зустрічі Лукашенко визнав деяке погіршення економічної ситуації в РФ та Білорусі через санкції. За його словами, він сам і Путін не вірили, що «вдасться вистояти», але тепер вони мають надію вийти на досанкційний рівень. Також Лукашенко додав, «щодо дрібниць, починаючи з ВПК, з питань, пов’язаних з українським конфліктом, практично все вирішено, а як щось не вирішено, то ми знаємо, в якому напрямку рухатись».
Як повідомлялося, Лукашенко напередодні прибув до російського Сочі, де в нього 15 вересня відбуваються переговори з Путіним.