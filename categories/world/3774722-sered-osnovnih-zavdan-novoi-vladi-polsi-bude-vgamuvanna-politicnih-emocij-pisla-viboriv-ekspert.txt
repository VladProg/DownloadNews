Одним із основних завдань нової польської влади буде вгамування політичних емоцій у країні після виборів і намагання "склеїти" погляди протиборчих сторін.

Таку думку висловив власний кореспондент Укрінформу у Варшаві Юрій Банахевич під час онлайн-брифінгу на тему: "Парламентські вибори в Польщі та їх результати" в Медіацентрі Україна – Укрінформ.
Експерт зауважив, що парламентська виборча кампанія була доволі брудною, а словесна агресія іноді виливалося у фізичну. Зокрема, було зафіксовано кілька випадків, коли досить відомі політики наражалися на побиття від прихильників іншого політичного табору.
"Суспільство було сильно розігріте у цій виборчій кампанії, поляризація була дуже значною. Тобто політики грали на негативних емоціях, налаштовуючи, наприклад, виборців ПІС проти опозиціонерів, натомість опозиціонери налаштовували своїх виборців проти ПІС, і це відчувалося. Політикою почали цікавитися навіть ті, хто ніколи не цікавився. Власне, явка виборців показує, наскільки політика проникла у життя польського суспільства. Я думаю, що одним з основних завдань тих, хто прийде до влади після виборів, буде вгамування політичних емоцій у країні і намагання "склеїти" погляди протиборчих сторін, щоб увійти в якесь мирне русло", – сказав Банахевич.
Він відзначив, що ця поляризація, на щастя, не вилилися у щось гірше, але емоції були "дуже й дуже значні", тому новій польській владі треба буде шукати якісь точки дотику і "робити реверанси" у бік виборців політичного суперника.
У відповідь на запитання щодо можливих порушень під час виборчої кампанії, власний кореспондент Укрінформу зазначив, що станом на зараз не бачив жодних повідомлень у ЗМІ, які свідчили б про якісь кричущі порушення виборчого законодавства.
"Попри те, що на дільниці прийшла велика кількість людей, вибори загалом відбулися мирно, не зафіксовано жодних інцидентів, які можна було б кваліфікувати згідно з кримінальним кодексом Польщі. Якісь дрібні порушення були, але вони не вплинули, по-перше, на хід голосування, а, по-друге, на його результати. Загалом можна вважати, що вибори були демократичними і проведеними згідно з усіма правовими нормами", – вважає експерт.
Як повідомлялося, дані екзит-полу, проведеного центром Ipspos на виборчих дільницях у день голосування, свідчать, що за Об’єднану правицю віддали свої голоси 36,8% виборців. Вона на 3% випередила опозиційну "Громадянську коаліцію" Дональда Туска (31,6%).
Згідно з попередніми очікуваннями, п’ятивідсотковий виборчий бар’єр подолали також коаліція "Третій шлях" (13%), "Нова Лівиця” (8,6%) і націоналістична "Конфедерація" (6,2%).
Явка на виборах могла скласти 63%, що є найвищим результатом в історії проведення парламентських виборів в демократичній Польщі.