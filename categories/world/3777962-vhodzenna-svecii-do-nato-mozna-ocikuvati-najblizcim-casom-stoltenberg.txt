Швеція виконала всі умови для набуття повноправного членства в НАТО, і після того, як президент Туреччини передав протокол про входження Швеції до Великих національних зборів Туреччини, завершення цього процесу можна очікувати вже найближчим часом.

Про це сьогодні у Стокгольмі під час пресконференції з прем’єр-міністром Швеції Ульфом Крістерссоном заявив генеральний секретар НАТО Єнс Столтенберг, повідомляє кореспондент Укрінформу.
«Сьогодні ми обговорили завершення процесу входження Швеції в НАТО. Я говорив з президентом Ердоганом протягом минулих вихідних, та вітаю, що вчора він надіслав протокол про входження (Швеції) до Великих національних зборів. Це відповідає домовленостям, що були досягнуті під час Вільнюського саміту в липні», - зазначив Столтенберг.
Він наголосив, що Швеція виконала свої зобов’язання, зокрема внесла поправки до власної Конституції, змінила своє законодавство, розширила співробітництво у боротьбі з тероризмом та відновила експорт зброї до Туреччини.
«Ніхто із союзників не переживав більше терористичних атак, ніж Туреччина. Я радий, що нам вдалося відповісти на законні занепокоєння Туреччини у сфері безпеки таким чином, щоб просувати вперед членство Швеції», - сказав керівник Альянсу.
Він зауважив, що НАТО повною мірою підтверджує власні зобов’язання у боротьбі з тероризмом, відповідно до Плану дій у цій сфері. За словами Столтенберга, він призначив спеціального помічника генерального секретаря НАТО, який покликаний зробити такі дії Альянсу більш потужними, ефективними та всеохоплюючими.
«Збройні сили Швеції мають дуже високу спроможність та досвід участі у спільних операціях разом з НАТО, і вже зараз глибоко інтегровані з Альянсом. Членство Швеці посилить НАТО. Швеція повністю готова приєднатися до НАТО. Час прийшов. Після подання ратифікаційних документів я розраховую на швидку їх ратифікацію парламентом Туреччини. Сподіваюся привітати Швецію як повноправного союзника по НАТО у дуже близькому майбутньому», - підкреслив Столтенберг.
Він також висловив співчуття народу Швеції та рідним жертв терористичної атаки, що сталася минулого тижня в Брюсселі.
«НАТО стоїть поряд з вами у солідарності, тероризм ніколи не може перемогти», - додав генеральний секретар НАТО.
Як повідомлялося, минулого року, після початку повномасштабного вторгнення Росії в Україну, до того нейтральні Фінляндія й Швеція подали заявки на входження до Альянсу. Вже у червні цього ж року під час Мадридського саміту НАТО обидві країни отримали запрошення приєднатися до Альянсу та підписали з Туреччиною тристоронній протокол про посилення боротьби з тероризмом. Фінляндія вже завершила процес входження до НАТО. Швеція виконала всі умови для ратифікації Туреччиною протоколу про входження, та чекає на позитивне рішення. На цей час протоколи про входження Швеції до НАТО продовжують розглядати в парламентах Туреччини й Угорщини.
Фото: EFE/EPA