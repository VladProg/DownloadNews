Міністр оборони Йоав Ґаллант заявив, що ліванське терористичне угрупування «Хезболла», підтримуване Іраном, з 7 жовтня випустило по Ізраїлю 1000 боєприпасів і що Іран посилює атаки.

Про це передає Укрінформ з посиланням на The Times of Israel.
Зазначається, що у вихідні «Хезболла» завдала ударів ракетами та безпілотниками, у відповідь Ізраїль обстріляв військові цілі угруповання в Лівані.
«Іран є джерелом ворожості та агресії проти держави Ізраїль. Війна має багатофронтовий характер, навіть попри те, що її інтенсивність зосереджена в Газі», – сказав Ґаллант.
За його словами, від початку війни угруповання випустило понад 1000 боєприпасів по ізраїльських цілях, але зазнало набагато істотніших збитків.
«Ми знищуємо (ракетні підрозділи, - ред.) і вражаємо військові об'єкти та цілі, «Хезболла» платить високу ціну кожен день», – додав він.
Він зазначив, що Іран працює над посиленням атак проти Ізраїлю через своїх проксі в Іраку, Сирії та Ємені.
«Ми стежимо за цим і знатимемо, як діяти в потрібний час, у потрібному місці і з потрібною силою», – зауважив Ґаллант.
Як повідомляв Укрінформ, раніше у листопаді лідер ліванського угрупування бойовиків "Хезболла" Хасан Насралла не став оголошувати про повноцінне приєднання "Хезболли" до війни проти Ізраїлю, але попередив про подальшу ескалацію бойових дій.