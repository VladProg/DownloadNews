Дані автоматичних метеорологічних станцій Національної обсерваторії Афін свідчать, що у неділю, 23 липня, в Греції було зафіксовано новий максимальний температурний рекорд - 46°.

Як передає Укрінформ, про це повідомляє Ekathimerini.
Зазначається, що у грецькому місті Гітейо, яке розташоване у регіоні Пелопоннес, абсолютна максимальна температура досягла позначки 46°.
«Це встановило новий рекорд найвищої температури, яка коли-небудь реєструвалася у Греції з початку вимірювання у 2006 році», – йдеться у повідомленні.
Як повідомляв Укрінформ, 3 липня 2023 року стало найспекотнішим днем за всю історію спостережень у світі.
В Італії 19 липня кількість великих міст, у яких оголошено «червону тривогу» через третю хвилю спеки в країні за літо, зросла з 20 до 23. На Сицилії температура повітря досягла 47°, а на Сардинії – 46°.
Водночас у Всесвітній метеорологічній організації (ВМО) заявили, що світові варто підготуватися і адаптуватися до більш інтенсивної та екстремальної спеки.
Фото: Ekathimerini