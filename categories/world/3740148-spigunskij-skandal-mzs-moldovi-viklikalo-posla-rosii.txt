Посла Росії в Кишиневі Олега Васнєцова викликали до міністерства закордонних справ та євроінтеграції після того, як журналісти опублікували розслідування про стеження за молдавською владою з даху російського посольства у Кишиневі.

Як передає Укрінформ, про це повідомляє NewsMaker.


«МЗС у співпраці з іншими компетентними установами аналізує характер та масштаби шпигунських дій, у тому числі діяльність осіб, згаданих у журналістському розслідуванні. Вважаємо абсолютно неприйнятними будь-яке шпигунство та іноземне втручання у внутрішні справи Молдови, які становлять прямий виклик і загрозу суверенітету та національній безпеці нашої держави», - йдеться у заяві міністерства, опублікованій 25 липня.

Посла Росії в Кишиневі викликали до МЗС, щоб він дав роз'яснення про ситуацію, що склалася. «Залежно від подальшого розвитку подій, влада Молдови розгляне кілька варіантів реагування», - наголосили у відомстві.

Як повідомляв Укрінформ, у спільному матеріалі журналістів Jurnal TV та The Insider йдеться проте, що російська розвідка посилює стеження за владою Молдови з даху посольства РФ у Кишиневі.
Фото з сайту The Insider