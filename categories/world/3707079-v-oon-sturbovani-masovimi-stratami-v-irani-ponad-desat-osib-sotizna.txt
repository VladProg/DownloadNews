Управління Верховного комісара ООН з прав людини занепокоєне ситуацією в Ірані, де щотижня страчують понад десять осіб,

Про це повідомляється на сайті УВКПЛ, передає Укрінформ.
З початку року, за даними УВКПЛ, в Ірані страчено щонайменше 209 осіб - переважно за злочини, пов'язані з наркотиками, а також за богохульство та «корупцію на землі».
Верховний комісар ООН з прав людини Фолькер Тюрк наголосив, що це несумісно з міжнародними нормами й стандартами в галузі прав людини.
Зазначається, що в іранських камерах смертників утримуються багато представників етнічних меншин. Так, із 45 страчених за останні два тижні - 22 представники народу белуджі.
Такими темпами Іран досягне того самого показника, що й торік, коли на смерть покарали близько 580 осіб. «Це огидний рекорд», - зауважив Тюрк.
У суботу було страчено громадянина Ірану та Швеції з арабської меншини ахвазі Хабіба Чааба, обвинуваченого у «корупції на землі» – злочині, що карається смертною карою відповідно до суворого тлумачення ісламського права. Ще двох осіб стратили за богохульство.
В УВКПЛ закликали владу Ірану «наслідувати приклад більшості держав і скасувати смертну кару або зупинити всі страти».