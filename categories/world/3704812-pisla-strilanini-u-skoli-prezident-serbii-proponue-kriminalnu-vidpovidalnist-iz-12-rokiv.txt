Президент Сербії Александар Вучич пропонує знизити вік притягнення до кримінальної відповідальності після стрілянини у Белграді, унаслідок якої загинули 8 школярів та охоронець.

Як передає Укрінформ, про це повідомляє BBC.
Президент Вучич припустив, що вік кримінальної відповідальності в національному законодавстві може бути знижений до 12 років після цього випадку.
У телезверненні Вучич назвав напад “найважчим днем у сучасній історії країни”.
Він також запропонував провести кілька інших реформ, зокрема перевірку ліцензій на вогнепальну зброю та посилення правил доступу до стрілецьких тирів.
Відповідно до чинного сербського законодавства, стрілець не може бути притягнутий до кримінальної відповідальності, оскільки йому ще не виповнилося 14 років.
Після нападу було затримано 13-річного підлітка, батька та матір хлопчика також заарештували.


Вважається, що підозрюваний використав зброю свого батька, який мав законний дозвіл на неї. Відомо, що до вбивств він не раз ходив з батьком у тир.
Як повідомляв Укрінформ, у середу о 8:40 за місцевим часом у початковій школі «Владислав Рібнікар» семикласник влаштував стрілянину.
Щонайменше вісім учнів та охоронець загинули, ще шестеро учнів і вчитель зазнали поранень у результаті стрілянини і були доставлені в лікарню. Підозрюваний під час нападу застосував пістолет свого батька. Поліція заарештувала нападника. Розслідування триває.
Фото: Tanjug