Президент США Джо Байден обговорив з президентом Туреччини Реджепом Таїпом Ердоганом економічні та оборонні пріоритети та підтримку України.

Про це передає Укрінформ із посиланням на CNN.
"Лідери обговорили зусилля щодо зміцнення двостороннього співробітництва, вітаючи останній раунд дискусій у стратегічному механізмі та обмінюючись думками щодо оборонних та економічних пріоритетів", – йдеться у звіті Білого дому.
Президент США також привітав свого турецького колегу з угодою, досягнутою з прем'єр-міністром Швеції, яка дозволить Швеції стати членом НАТО.
«Вони також обговорили регіональні питання, що становлять спільний інтерес, включаючи їхню постійну підтримку України та важливість збереження стабільності в Егейському морі», – додали в Білому домі.
Як повідомляв Укрінформ, у вівторок країни-члени НАТО під час саміту в Вільнюсі прийняли комюніке, у якому, зокрема, визнали прогрес України на шляху євроатлантичної інтеграції та підтвердили, що майбутнє України – в Альянсі.
Фото: Andrew Caballero-Reynolds/AFP/Getty Images