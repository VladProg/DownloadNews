Генеральний секретар ООН Антоніу Гутерреш привітав продовження Чорноморської "зернової угоди", підкресливши, що вона має велике значення для глобальної продовольчої безпеки.

Як передає власний кореспондент Укрінформу у Нью-Йорку, про це йдеться у заяві, яку він зачитав журналістам у середу.
«У нас є деякі позитивні і значні події – підтвердження Російською Федерацією продовження своєї участі в Чорноморській ініціативі ще на 60 днів… Продовження є гарною новиною для світу», - зазначив Гутерреш.
Він додав, що залишаються й невирішені питання, але «представники Росії, України, Туреччини та ООН продовжать їх обговорювати».
Генсек висловив сподівання, що врешті буде досягнуто «всеосяжної домовленості щодо вдосконалення, розширення та продовження ініціативи», яку він виклав у листах до президентів трьох країн.
Гутерреш подякував президентові Туреччини Реджепу Ердогану за посередництво та зусилля, яких той докладає в координації з ООН.
«Важливість Чорноморської ініціативи – і паралельного Меморандуму про взаєморозуміння між ООН і Російською Федерацією – очевидна. Ці угоди мають значення для глобальної продовольчої безпеки», - наголосив Генсек.
Генсек нагадав, що загалом у рамках ініціативи були експортовані понад 30 млн тонн продовольства, а щойно з портів України вийшли судна, зафрахтовані Всесвітньою продовольчою програмою, які перевозять 30 тис. тонн зерна, «щоб нагодувати голодних людей у Судані».
За його словами, за останній рік світові ціни на продовольство впали на 20%. «І це важливо, бо демонструє, що навіть у найтемніші години завжди є промінь надії і можливість знайти рішення, які принесуть користь усім», – зазначив Гутерреш.
Як повідомляв Укрінформ, президент Туреччини Реджеп Таїп Ердоган у середу підтвердив, що дію Чорноморської "зернової угоди" продовжено на два місяці. Він також зазначив, що російська сторона пообіцяла не перешкоджати заходу турецьких кораблів у порти Миколаїв та Ольвія.