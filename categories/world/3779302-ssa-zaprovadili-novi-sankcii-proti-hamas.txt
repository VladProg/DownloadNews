Офіс контролю за іноземними активами Міністерства фінансів США (OFAC) у п’ятницю, 27 жовтня, запровадив другий раунд санкцій проти ключових посадових осіб та фінансові мережі, пов’язаних із ХАМАСом, за варварські напади на Ізраїль та його цивільне населення.

Як передає Укрінформ, про це йдеться у пресрелізі американського відомства.
«Сьогоднішні дії підкреслюють зобов’язання Сполучених Штатів ліквідувати мережі фінансування ХАМАСу шляхом розгортання наших антитерористичних санкційних органів і співпраці з нашими союзниками у світі, щоб позбавити ХАМАС можливості використовувати міжнародну фінансову систему. Ми без вагань вживатимемо заходів для подальшого погіршення спроможності ХАМАС здійснювати жахливі терористичні атаки, невпинно руйнуючи його фінансову діяльність і потоки фінансування», - заявив заступник міністра фінансів США Воллі Адейемо.
Зазначається, що санкції запроваджено проти осіб, які, відіграють ключову роль у керуванні компаніями в інвестиційному портфелі ХАМАСу в обхід санкцій, накладених Міністерством фінансів США раніше.
Також у пресрелізі наголошується, що сьогоднішні санкції підкреслюють критичну роль, яку відіграє Іран у наданні фінансової, матеріально-технічної та оперативної підтримки ХАМАСу.
Загалом до санкційного списку було додано 4 юридичні і 8 фізичних осіб, серед яких декілька посадовців іранського Корпусу вартових Ісламської революції.
Як повідомляв Укрінформ, 18 жовтня уряд Сполучених Штатів оголосив про введення санкцій проти ключових фігур угруповання ХАМАС, а також посередників, які надавали підтримку цій терористичній організації.