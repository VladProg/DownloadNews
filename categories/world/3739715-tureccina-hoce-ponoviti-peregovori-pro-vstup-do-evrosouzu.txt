Туреччина хоче якнайшвидшого відновлення переговорів про вступ до Європейського Союзу.

Як передає Укрінформ, про це заявив посол Туреччини у Відні Озан Джейхун в інтерв'ю Austria Presse Agentur.
"Очевидно, що Туреччина має намір одного дня стати членом Європейського Союзу", - заявив посол.
За його словами, ця мета залишається незмінною. "Переговори не означають, що завтра ми станемо членом ЄС, але під час переговорів можна також говорити про проблеми і знаходити рішення", - сказав дипломат.
На переконання Джейхуна, ЄС потребує Туреччини, якщо Євросоюз хоче відігравати "вирішальну роль" на глобальному рівні в майбутньому.
Дипломат також додав, що Туреччина хотіла б не лише відновлення переговорів про вступ, але й модернізації митного союзу між ЄС і Туреччиною.
Як повідомлялося, Туреччина є кандидатом на вступ до ЄС з 1999 року. Переговори, які розпочалися у 2005 році, були зупинені у 2016-му через політичні розбіжності та критику з боку Брюсселя щодо порушення в Туреччині прав людини та принципів демократії.
Напруженість у відносинах Туреччини з Європейським Союзом посилилася внаслідок тривалої суперечки навколо Кіпру, а також розподілу шельфу й територіальних вод навколо Кіпру та Греції.
У червні 2023 року турецький президент Реджеп Таїп Ердоган висунув умову, що його країна схвалить заявку Швеції щодо приєднання до НАТО після того, як лідери ЄС відкриють шлях для вступу Туреччини до Європейського Союзу.