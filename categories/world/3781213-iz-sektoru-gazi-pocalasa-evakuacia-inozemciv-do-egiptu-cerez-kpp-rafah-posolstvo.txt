Із сектору Гази розпочалася евакуація іноземних громадян через пропускний пункт "Рафах" між Газою і Єгиптом.

Як передає Укрінформ, про це повідомляє Суспільне з посиланням на посольство України в Єгипті.
Зазначається, що серед них поки немає українців. Очікується, що евакуюватимуть громадян різних країн по черзі.
Посол України в Єгипті Микола Нагорний в ефірі "Свобода. Ранок" поінформував, що кількість людей, які бажають евакуюватися, зросла до 358-ми. За його словами, дипломати відпрацювали алгоритм, як буде відбуватися евакуація, і списки передані єгипетській та ізраїльській стороні на погодження.
Нагорний також зазначив, що українці, які дістали поранення в секторі Гази, не можуть бути транспортовані з медичних міркувань.

"Щоб говорити про прогнози, треба спершу бачити динаміку пропуску. Посольство відстежує цей процес. Як зазначалося, в першій черзі отримали дозвіл близько 500 людей, які мають евакуюватися сьогодні. На перший погляд, судячи з громадянства цих людей, застосовується алфавітний принцип. Тож наприкінці дня має бути більш-менш зрозуміло, чи встигають переправити першу групу, а потім побачимо, скільком і з яких країн дадуть дозвіл завтра, якщо це, звісно, відбуватиметься на щоденній основі", – пояснили у посольстві.
Aljazeera також пише про початок евакуації.
Як повідомляв Укрінформ, вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тис. резервістів та почав знищувати військові об’єкти, а також ватажків терористів.
США, ЄС, Україна та низка інших держав засудили атаки по Ізраїлю.
Фото: АА