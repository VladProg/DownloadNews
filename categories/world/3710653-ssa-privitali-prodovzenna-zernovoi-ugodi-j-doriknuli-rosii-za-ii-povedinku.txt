Офіційний Вашингтон привітав продовження Чорноморської "зернової угоди" й водночас підкреслив, що Росія має припинити перешкоджання цій ініціативи, а також покласти край війні в Україні.

З відповідною заявою виступив у середу під час брифінгу в Вашингтоні заступник речника Держдепартаменту США Ведант Пател, передає власний кореспондент Укрінформу.
«Передусім, ми вітаємо оголошення президента Ердогана щодо продовження дії Чорноморської зернової ініціативи. Як ми вже говорили раніше, ми рішуче підтримуємо зусилля ООН і Туреччини щодо угоди, яка підтримує світові ціни на продовольство та зерно на низькому рівні»,- зауважив представник Держдепу.
Він також нагадав, як особисто держсекретар США Ентоні Блінкен неодноразово наголошував, що світ не повинен кожні кілька тижнів переконувати Москву припинити використання голоду у світі як зброї у війні проти України.
«Ми не повинні нагадувати Росії про те, щоби вона припинила перешкоджати перевіркам, аби дозволити зерну надходити до вразливого населення, яке відчуває потребу в ньому», - зауважив Пател.
Він підкреслив, що Чорноморська зернова ініціатива необхідна світові.
«Ба більше, світ потребує, аби Росія припинила свою незаконну війну проти України, що дозволило би фермерам повернутися на свої поля, що повернуло би торгівлю сільськогосподарською продукцією в нормальне русло та в короткий термін значною мірою покращило би глобальну продовольчу безпеку»,- наголосив представник зовнішньополітичного відомства США.
Як повідомляв Укрінформ, президент Туреччини Реджеп Таїп Ердоган у середу підтвердив, що дію Чорноморської зернової угоди продовжено на два місяці. Він також зазначив, що російська сторона пообіцяла не перешкоджати заходу турецьких кораблів у порти Миколаїв та Ольвія.