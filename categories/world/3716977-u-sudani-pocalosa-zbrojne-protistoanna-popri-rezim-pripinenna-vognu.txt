У столиці Судану відновились бойові дії попри домовленість про режим припинення вогню. Країни-посередники стурбовані даною ситуацією, оскільки це ставить під загрозу можливість надання гуманітарної допомоги населенню.

Про це повідомляє Reuters із посиланням на високопоставленого американського чиновника, передає Укрінформ.
Саудівська Аравія і Сполучені Штати стежать за дотриманням угоди про припинення вогню, що мала діяти до вечора суботи. Зазначається, що перемир'я сприяло зменшенню інтенсивності бойових дій і дало можливість надати обмежену гуманітарну допомогу.
У середу армія оголосила, що виходить із переговорів у саудівському місті Джидда, де було укладено угоду про припинення вогню.
Саудівська Аравія і США зафіксували серйозні порушення режиму припинення вогню з обох сторін.
"Ці порушення змусили нас, як посередника в цих переговорах, серйозно засумніватися в тому, чи готові сторони вжити заходів, необхідних для виконання зобов'язань, які вони взяли на себе від імені суданського народу", - заявив представник Державного департаменту США.
Наразі, за повідомленнями місцевих мешканців, відомо про бої в різних частинах столиці Судану, зокрема біля ринку на півдні Хартума, де в середу загинули щонайменше 19 людей і 106 зазнали поранень, повідомив місцевий квартальний комітет.
Там зазначили, що кількість загиблих і поранених є більшою, ніж підраховано, оскільки люди отримують медичну допомогу вдома, а деяких померлих ховають самі родичі, які не наважилися звернутися до лікарні.
Як повідомляв Укрінформ, суданська армія призупинила в середу переговори про припинення вогню і надання гуманітарного доступу, що викликало побоювання щодо нової хвилі кровопролиття.