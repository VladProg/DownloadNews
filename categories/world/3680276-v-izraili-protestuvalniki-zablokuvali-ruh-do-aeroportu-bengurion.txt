Демонстранти в четвер заблокували рух у зоні виїзду в міжнародному аеропорту Бен-Гуріон в рамках загальнонаціональних протестів проти судової реформи.

Про це повідомляє The Jerusalem Post, передає Укрінформ.
Десятки автівок прибули в аеропорт Бен-Гуріона, щоб перешкодити главі уряду Беньямін Нетаньягу та його дружині вилетіти до Рима. Також в аеропорту планувалася зустріч Нетаньягу із главою Пентагону Ллойдом Остіном.
Біля в'їзду до аеропорту та між терміналами спостерігаються сильні затори.
У Тель-Авіві перекрито перехрестя та з'їзди на шосе Аялон.
Поліція намагалася завадити протестувальникам, в результаті чого було заарештовано 13 осіб.
Учасники протестів проти судової реформи проводять у четвер другий "день перешкод", у рамках якого плануються різні акції протесту, включаючи цілеспрямоване створення дорожніх заторів та перешкоди у русі поїздів та роботи аеропорту у поєднанні з демонстраціями у різних частинах країни.
Судова реформа, проти якої протестують громадяни - один із ключових проєктів нового уряду Ізраїлю, який був приведений до присяги наприкінці 2022 року. Багатотисячні протести тривають у країні вже кілька тижнів - відколи на початку січня було оголошено про реформу.
Пропоновані нововведення мають розширити повноваження кабінету міністрів щодо відбору суддів Верховного суду та обмежити повноваження цього судового органу щодо ветування законів. Парламент Ізраїлю схвалив відповідний законопроєкт у першому читанні 20 лютого.
Фото: ERIK MARMOR/FLASH90