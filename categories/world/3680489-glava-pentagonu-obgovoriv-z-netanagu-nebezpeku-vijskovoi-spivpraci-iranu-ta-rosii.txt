Міністр оборони США Ллойд Остін на зустрічі в Тель-Авіві з очільником уряду Ізраїлю Біньяміном Нетаньягу порушив питання військової співпраці росії та Ірану.

Про це повідомляє Укрінформ із посиланням на пресслужбу Пентагону.
Під час зустрічі Остін указав на смертоносні наслідки військової співпраці росії та Ірану для України, де ударні дрони вбивають цивільних громадян.
Також зазначалося, що ця співпраця має негативний вплив для Близького Сходу. Ідеться, зокрема, про надання російських технологій Ірану в обмін на його допомогу.
За інформацією Пентагону, сторони обговорили загрози з боку Ірану для регіону й домовилися посилити співпрацю, аби протистояти їм.
«Остін підтвердив зобов'язання Сполучених Штатів ніколи не дозволити Ірану отримати ядерну зброю», - наголосили в міністерстві оборони США.
Як повідомляв Укрінформ, голова Комітету міжнародної політики й оборони Кнесету, однопартієць прем'єра Біньяміна Нетаньяху з Лікуд - Юлій Едельштейн та депутат Зеєв Елькін від партії «Національна єдність» закликали уряд Ізраїлю надати військову допомогу Україні.
Фото: twitter.com/SecDef