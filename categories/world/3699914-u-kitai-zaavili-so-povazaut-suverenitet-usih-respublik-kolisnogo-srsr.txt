Китай поважає статус «суверенної держави» всіх республік колишнього радянського союзу і від моменту встановлення дипломатичних відносин завжди дотримувався принципу взаємної поваги та рівноправності у відносинах із ними.

Про це сьогодні на брифінгу заявила речниця МЗС КНР Мао Нін, передає власний кореспондент Укрінформу.
«Китай поважає суверенний державний статус всіх республік-учасниць після розпаду радянського союзу… Китай був однією з перших держав, які встановили дипломатичні відносини з відповідними країнами», - сказала Мао, фактично дистанціюючись від скандальних заяв посла Пекіна у Франції Лу Шає.
Вона наголосила, що Китай поважає суверенітет, незалежність і територіальну цілісність усіх країн та підтримує цілі і принципи cтатуту ООН.
«З моменту встановлення дипломатичних відносин (із республіками колишнього СРСР - ред.) Китай завжди дотримувався принципу взаємної поваги та рівноправності для розвитку двосторонніх відносин дружби і співпраці», - зазначила речниця.
При цьому вона вказала на «невірне» розуміння «нейтральної» позиції Пекіна щодо війни росії проти України «деякими медіа».
«Деякі ЗМІ неправильно трактують позицію Китаю в українському питанні та сіють розбрат у відносинах між Китаєм і відповідними країнами», - сказала речниця, додавши, що китайська сторона «буде пильною щодо цього» й за потреби може відреагувати.
Як повідомлялося, раніше китайський посол у Франції Лу Шає заявив, що країни, які колись були республіками у складі СРСР, «не мають ефективного статусу в міжнародному праві», оскільки відповідна міжнародна угода, яка б ратифікувала їхній статус, на його думку, відсутня.
Представник Китаю також згадав про окупований росією Крим, зазначивши, що у цьому випадку все залежить від того, «з якої точки зору сприймати проблему», і що «все не так просто», а півострів «спочатку був російським».
Посол України у Франції Вадим Омельченко у відповідь припустив, що Лу Шає має проблеми з географією, та нагадав, що такі заяви суперечать офіційній позиції Китаю.
У Європарламенті закликали оголосити посла КНР у Франції персоною нон грата.