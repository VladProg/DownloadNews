Президент США Джо Байден під час зустрічі з главою Польської Республіки Анджеєм Дудою у Варшаві подякував за непохитну й критично важливу підтримку України та зауважив, що належить подолати ще багато викликів.

Про це передає Укрінформ з посиланням на CNN.
«Я можу з гордістю сказати, що наша підтримка України залишається непохитною», - зауважив глава Білого дому.
Байден назвав підтримку України Польщею «дійсно надзвичайною» та подякував країні за те, що вона прийняла понад мільйон українців. Він також відзначив зусилля країн НАТО, які згуртувалися в умовах російської агресії.

Водночас президент США зауважив, що далі доведеться докласти ще чимало зусиль в контексті підтримки України та зміцнення Північноатлантичного альянсу.
«Нам доведеться зіткнутися з багатьма викликами, але я впевнений, що ми зможемо це зробити разом», - сказав Байден.

Президент Польщі, зі свого боку, подякував Байдену за візит до Києва.
«Це був надзвичайно ефектний крок, стратегічний і політичний, який зміцнив моральний дух захисників України», – зауважив Дуда.
Він додав, що візит президента США до України також став «надзвичайним жестом» для союзників по НАТО і народів вільного світу загалом. Крім того, за словами Дуди, це стало меседжем для росії, яка порушує міжнародні правила, напала на суверенну незалежну державу, продовжує бомбити будинки та руйнувати цивільну інфраструктуру.

Зустріч президентів проходить у розширеному форматі за участі глав зовнішньополітичних відомств, радників у сфері національної безпеки обох країн та інших членів офіційних делегацій.
Як повідомляв Укрінформ, у Білому домі заявили, що президент Байден під час зустрічі з президентом Дудою мав намір обговорити «всі аспекти» війни в Україні.
Фото: KPRP