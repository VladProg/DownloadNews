Адміністрація президента Грузії оголосила про відкладення запланованого на 18 квітня візиту глави держави Саломе Зурабішвілі до Страсбурга для виступу в Європарламенті.

Як передає Укрінформ, про це повідомляють Новини-Грузії.
Як причину назвали "штучно затягнутий процес отримання згоди з боку уряду Грузії".
При цьому в адміністрації президента заявили, що важливий візит до Страсбурга “мав стати кроком до деполяризації, а не навпаки”.
Нову дату візиту буде обрано спільно з президентом Європарламенту.
В адміністрації уряду зі свого боку звинуватили апарат президента у «брехні» і додали, що усне схвалення від уряду Грузії на візит до Страсбурга було на початку березня, а далі йшов процес уточнення технічних деталей.
"Останній уточнений лист адміністрації президента на адресу адміністрації уряду надійшов 12 квітня і 13 квітня було надіслано письмову згоду на робочий візит до Французької Республіки, м. Страсбург, на 17-19 квітня", - йдеться у заяві апарату уряду.
Як повідомляв Укрінформ, перед парламентом Грузії у неділю, 9 квітня, відбувся мітинг "Разом – до Європи", організований опозиційним "Єдиним національним рухом" з вимогами відставки уряду, європейського курсу Грузії та звільнення експрезидента Міхеїла Саакашвілі.