Велике журі Мангеттена проголосувало за висунення кримінального обвинувачення експрезиденту США Дональду Трампу за його роль у таємних грошових виплатах порнозірці Стормі Деніелс під час президентської кампанії 2016 року.

Рішення було винесене в четвер, повідомляє Укрінформ із посиланням на The Hill.
«Історичний обвинувальний висновок знаменує перший випадок, коли експрезиденту було висунуто обвинувачення по кримінальній справі»,- зазначається в повідомленні.
Водночас, зауважується, що це сталося тоді, коли одразу кілька правоохоронних структур проводять паралельні розслідування дій Трампа.
Обвинувальний висновок, який поки що залишається закритим, став результатом розслідування окружного прокурора Мангеттена Елвіна Брегга. Він досліджував правомірність платежу $130 тисяч з рук адвоката Трампа, Майкла Коена, зірці фільмів для дорослих Стормі Деніелс за мовчання про їхній зв’язок – незадовго до виборів 2016 року.
Компанія Трампа компенсувала Коену цю суму, позначивши їх як судові витрати, та не розкрила їх у звітах про витрати на виборчу кампанію, що стало приводом для винесення звинувачень.
Як повідомлялося, раніше Трамп сказав своїм радникам, що оскільки йому все одно доведеться йти до суду, він хотів би перетворити цей похід на «виставу».