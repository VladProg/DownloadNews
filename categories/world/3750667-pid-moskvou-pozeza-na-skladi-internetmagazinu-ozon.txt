Склад маркетплейсу Ozon горить у Подольську (Московська область) на площі 375 квадратних метрів, проведена евакуація співробітників.

Як передає Укрінформ, про це повідомляє Інтерфакс.
«Надійшло повідомлення про спалах на складі Ozon. Пожежа на площі 375 кв. м сталася у 6-поверховій будівлі, спостерігається дим з-під покрівлі. Проведено евакуацію співробітників», – заявили в МНС РФ.
Зазначається, що горить продукція у коробках на стелажах. До гасіння залучено 91 особу, 34 одиниць техніки, від МНС - 43 особи, 16 одиниць техніки.
До місця пожежі також прямують фахівці для проведення вимірів гранично допустимої концентрації шкідливих речовин у повітрі.

На початку серпня минулого року склад маркетплейсу Ozon горів у підмосковній Істрі на площі 55 тис. кв. метрів, було евакуйовано понад 1 тис. співробітників. Внаслідок пожежі, за даними швидкої допомоги Московської області, постраждали 11 людей, двоє з них було госпіталізовано. До ліквідації загоряння залучалися два вертольоти МНС РФ.
Як повідомляв Укрінформ, велика пожежа спалахнула на території порту в Новоросійську (РФ).