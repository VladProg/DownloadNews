Поліція Берліна розслідує ймовірне отруєння учасниць конференції російської опозиції, яка проходила в німецькій столиці наприкінці квітня.

Це підтвердив речник управління кримінальної поліції Берліна виданню Welt, передає Укрінформ.
«Поліція розслідує ознаки отруєння російських журналістів, які брали участь у конференції російського критика Кремля Михайла Ходорковського в Берліні наприкінці квітня», - йдеться у публікації.
Зазначається, що дві учасниці поскаржилися на проблеми зі здоров'ям, одна із них висловила підозру щодо отруєння.
Деталі розслідування поліція не розкриває.
Як повідомлялося, раніше видання «Агентство» написало про проблеми зі здоров'ям двох учасниць конференції. Симптоми в однієї постраждалої, ім’я якої не називається, могли з'явитися ще до конференції, яка проходила 29-30 квітня. У Берліні вона звернулась до клініки Шаріте.

Наталія Арно Фото: Free Russia Foundation

Друга особа – директор некомерційної організації Free Russia Foundation Наталія Арно - повідомила про «дивні симптоми і гострий біль», відчуття оніміння. Арно припустила, що її «можливо, отруїли нервово-паралітичною речовиною, яку вивчає західна розвідка».
Останніми роками сталося кілька отруєнь противників кремлівського режиму. Зокрема, у серпні 2020 року опозиційний політик Олексій Навальний проходив лікування у берлінській клініці «Шаріте» після отруєння нервово-паралітичною речовиною «Новічок».
Автори спільного розслідування The Insider, Bellingcat і CNN за участю Der Spiegel дійшли висновку, що замах на Навального скоїла спецгрупа з восьми оперативників ФСБ із секретного підрозділу відомства, що діяли під прикриттям Інституту криміналістики ФСБ.