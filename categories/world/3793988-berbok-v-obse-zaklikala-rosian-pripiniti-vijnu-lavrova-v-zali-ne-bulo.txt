Міністерка закордонних справ ФРН Анналена Бербок у своєму виступі на Раді міністрів ОБСЄ у Скоп’є звернулася до делегації РФ та закликала негайно припинити війну проти України, яка також є "війною проти безпеки і співробітництва в Європі".

Про це повідомляє власний кореспондент Укрінформу.
"Оскільки Росія сьогодні присутня в цьому залі – хоча міністр закордонних справ, очевидно, як і на інших засіданнях, (присутній - ред.) лише тоді, коли говорить сам, але не слухає інших – я хотіла би скористатися цією можливістю, щоб ще раз чітко сказати: припиніть цю війну, яка також є війною саме проти цієї організації, проти безпеки і співробітництва в Європі", - заявила Бербок, звертаючись до російської делегації.
В цей час глава МЗС РФ Сергій Лавров, який прибув на місце засідання Ради міністрів у Скоп’є, втім, був відсутній у залі пленарного засідання, де практично в кожному виступі міністрів містилося засудження російської війни проти України. Він зайняв місце за столом лише для свого виступу пізніше.
"Припиніть невимовні страждання, яких ви завдаєте мільйонам людей і водночас порушуєте цінності нашої організації, цієї організації тут, щодня! Для цього не потрібні переговори і, звичайно, не потрібні поступки з боку України. Що потрібно, так це рішення Росії дотримуватися основних принципів цієї організації, ОБСЄ, вивести свої війська і підтвердити свою прихильність до миру", - наголосила глава німецького МЗС.
Вона також підкреслила, що троє громадян України - члени місії спостерігачів ОБСЄ все ще утримуються Росією в полоні, і "це є брутальним порушенням наших спільних правил ОБСЄ".
Бербок додала, що, розпочавши агресивну війну в порушення міжнародного права, "Росія напала не лише на Україну та її народ, але й на наш європейський порядок миру і безпеки".
Як повідомляв Укрінформ, у четвер у місті Скоп'є розпочалося дводенне щорічне засідання Ради міністрів Організації з безпеки та співробітництва в Європі. Очікується, що в центрі уваги виступів глав зовнішньополітичних відомств країн ОБСЄ буде агресивна війна РФ проти України.
Також міністри мають затвердити рішення про головування Мальти в Організації у наступному році. Ця країна ЄС, яка не є членом НАТО, стала компромісною кандидатурою після того, як Росія протягом місяців блокувала схвалення Естонія, яка мало очолити ОБСЄ у 2024 році.
Очікується, що у рамках Ради міністрів продовжиться пошук консенсусу щодо продовження мандату чотирьох високопосадовців ОБСЄ, включаючи генерального секретаря – пакетне рішення щодо їх призначення також блокує Росія.
Міністр закордонних справ України Дмитро Кулеба бойкотує міністерське засідання ОБСЄ у Північній Македонії у зв’язку із запрошенням на нього глави МЗС РФ. Українську делегацію у Скоп'є очолює постійний представник України при міжнародних організаціях у Відні Євгеній Цимбалюк.
Міністри закордонних справ Естонії, Латвії, Литви та Польщі також не беруть участь у Раді міністрів ОБСЄ через присутність на ньому глави МЗС країни-агресорки.
Фото: АА