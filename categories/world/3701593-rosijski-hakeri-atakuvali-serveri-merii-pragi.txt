Сервери мерії Праги у четвер зазнали атаки російської хакерської групи.

Про це повідомив на засіданні міської ради директор одного з IT-відділів муніципалітету Їржі Каролі, передає Укрінформ із посиланням на Radio Prague International.
Як зазначається, сервери мерії Праги були атаковані 27 квітня "через підтримку України, яку надає міська влада".
Унаслідок кібератаки не працює сайт чеської столиці, а також неможливе проведення онлайн-трансляції сьогоднішнього засідання міськради.
«За наявною інформацією, йдеться про так звану DDoS-атаку, тобто переповнення цільових серверів великою кількістю запитів», – йдеться у повідомленні.
За словами Каролі, IP-адреса джерела атаки розташована у російській федерації, і російські хакери вже взяли на себе відповідальність за неї.
Він повідомив, що наразі встановлюється конкретна хакерська група, яка стоїть за атакою, а також аналізується техніка кібернападу.
Як повідомлялося, напередодні Чехія внесла патріарха московського і всієї русі кирила у список санкцій за підтримку російського вторгнення в Україну.
Раніше у британському уряді заявили, що російські хакери намагаються «порушити або знищити» критично важливу інфраструктуру Великої Британії.