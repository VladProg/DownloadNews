На аукціоні Henry Aldridge&Son in Devizes у британському графстві Вілтшир продали карту вечірнього меню затонулого лайнера «Титанік».

Як передає Укрінформ, про це повідомляє BBC.


Фото: HENRY ALDRIDGE & SON LTD


Карту вечірнього меню, у якому зокрема, були устриці, яловичина, молода баранина і крижень, продали за 84 тис. фунтів стерлінгів.
За словами аукціоніста Ендрю Олдріджа, текст карти меню був частково стертий, оскільки папір певний час перебував під водою.
Зазначається, що серед інших предметів, які були продані на аукціоні, - кишеньковий годинник швейцарського виробництва, що належав пасажиру другого класу «Титаніка» Синай Кантору. Його продали за 97 000 фунтів стерлінгів.
Першокласну палубну ковдру з тартановим візерунком, яка, можливо, використовувалася під час порятунку пасажирів, також продали за 96 000 фунтів стерлінгів.
Як відомо, понад 1500 людей загинули, коли «Титанік» зіштовхнувся з айсбергом в Атлантичному океані 14 квітня 1912 року, в результаті чого судно затонуло.
Як повідомляв Укрінформ, берегова охорона США повідомила про виявлення і підняття нових уламків батискафа «Титан», що зазнав катастрофи в Атлантичному океані у червні, разом із «імовірними людськими останками».
Підводний човен використовувався для перевезення туристів до затонулого «Титаніка».