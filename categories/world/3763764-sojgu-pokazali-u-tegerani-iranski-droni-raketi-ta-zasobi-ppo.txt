Міністр оборони РФ Сергій Шойгу відвідав у Тегерані виставку аерокосмічних сил Корпусу вартових ісламської революції Ірану, де представлено продукцію іранського військово-промислового комплексу.

Про це повідомляє Укрінформ із посиланням на Телеграм-канал Міноборони РФ.
«Під час показу Сергій Шойгу ознайомився з ракетним озброєнням, безпілотними літальними апаратами, а також засобами протиповітряної оборони іранського виробництва», - йдеться в повідомленні.
Зазначається, що на виставці представлені «досягнення аерокосмічної промисловості», наприклад, нові зразки іранських безпілотних літальних апаратів та ракетна зброя, що стоїть на озброєнні аерокосмічних сил республіки. Зокрема, демонструються тактичні ракетні комплекси, а також балістичні ракети великої та середньої дальності. Крім того стверджується, що в експозиції знаходяться «трофейні БПЛА американського виробництва».

Російська делегація на чолі з Шойгу прибула до Тегерана для переговорів із військовим керівництвом Ірану 19 вересня.
Як повідомлялося, видання The Washington Post у серпні оприлюднило докази укладеної угоди між Росією та Іраном, згідно з якою до літа 2025 року в РФ мають намір створити 6000 дронів для бомбардування українських міст.