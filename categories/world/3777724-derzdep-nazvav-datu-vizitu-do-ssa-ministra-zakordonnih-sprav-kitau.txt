Міністр закордонних справ Китаю Ван Ї відвідає США 26-28 жовтня і проведе з держсекретарем Ентоні Блінкеном переговори, які можуть відкрити шлях до зустрічі лідерів двох держав наступного місяця.

Таку інформацію оприлюднив Державний департамент США, передає Укрінформ.
«Державний секретар Ентоні Блінкен прийме у Вашингтоні 26-28 жовтня директора Центральної комісії із закордонних справ Комуністичної партії Китаю, міністра закордонних справ Ван Ї», - ідеться в повідомленні.
Зазначається, що Блінкен і Ван обговорять низку двосторонніх, регіональних і глобальних питань у рамках зусиль Пекіна й Вашингтона, спрямованих на «відповідальне управління двосторонніми відносинами» та підтримку відкритих каналів зв’язку між урядами.
«Сполучені Штати продовжуватимуть використовувати дипломатію для просування американських інтересів і цінностей, усунення розбіжностей і досягнення прогресу у відповіді на спільні транснаціональні виклики», - додали в дипломатичному відомстві.
У Вашингтоні головний дипломат Китаю також може провести зустріч з радником президента США з питань нацбезпеки Джейком Салліваном, із яким минулого місяця провів багатогодинні переговори на Мальті.
Головними темами майбутніх перемовин між США й Китаєм, як очікується, стануть відновлення комунікації між військовими двох країн, ситуація в Південному та Східнокитайському морях і навколо Тайванської протоки, а також ядерні та ракетні розробки Північної Кореї.
Серед важливих питань майже напевно будуть порушення Китаєм прав людини в Сіньцзяні, війна між Ізраїлем і угрупованням ХАМАС та вторгнення Росії в Україну.
Візит Вана стане останнім у серії комунікацій на високому рівні між урядами Сполучених Штатів та Китаю, які намагаються відійти від конфронтаційного протистояння до цивілізованої конкуренції.
Метою візиту є підготовка ймовірної зустрічі Джо Байдена та Сі Цзіньпіна на полях саміту Азійсько-Тихоокеанського економічного співробітництва, запланованого на 11-17 листопада в Сан-Франциско. Утім, Пекін ще не підтвердив участь Сі у цьому форумі.
Нагадаємо, видання The Wall Street Journal повідомило, що Ван Ї цього тижня може здійснити візит до Вашингтона для переговорів з Ентоні Блінкеном про підготовку саміту лідерів двох країн у Сан-Франциско наступного місяця.