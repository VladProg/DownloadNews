Під час мітингу в Єревані правоохоронці затримали сина колишнього президента Вірменії Роберта Кочаряна - Левона.

Як передає Укрінформ, про це повідомляє Telegram-канал Mash.
"Сина другого президента Вірменії Роберта Кочаряна – Левона затримала поліція під час мітингів у центрі Єревану", - йдеться у дописі.
Також до відділку поліції доставили голову опозиційного блоку "Мати Вірменія" Андраніка Теваняна, який закликав оголосити імпічмент прем'єр-міністру країни Ніколу Пашиняну.
За попередньою інформацією правоохоронці також затримали Шагора Степаняна — молодшого сина будівельного магната та мільйонера зі списку Forbes Геннадія Степаняна, який займався будівництвом ТЦ "Єреван плаза" у Москві.

Як повідомлялося, Міністерство оборони Азербайджану 19 вересня оголосило про початок "антитерористичних заходів локального характеру у Карабаху". Баку зажадав виведення військ Вірменії з Азербайджану та розпуску "режиму сепаратистів" у Ханкенді.
Прем’єр-міністр Вірменії Нікол Пашинян провів засідання Ради безпеки, де обговорювали "широкомасштабні військові дії" у Карабаху. Пізніше у вівторок МЗС Вірменії оприлюднило заяву, в якій звинуватило Азербайджан у вчиненні "етнічної чистки".
У Нагірному Карабаху було досягнуто домовленості про повне припинення бойових дій з 13:00 20 вересня 2023 року.
Згідно з домовленостями, розташовані у Карабахському районі Азербайджанської Республіки формування збройних сил Вірменії та незаконні вірменські збройні формування складають зброю, залишають бойові позиції та військові посади та повністю роззброюються. Підрозділи Збройних сил Вірменії залишають територію Азербайджану, незаконні вірменські збройні формування розформовуються.