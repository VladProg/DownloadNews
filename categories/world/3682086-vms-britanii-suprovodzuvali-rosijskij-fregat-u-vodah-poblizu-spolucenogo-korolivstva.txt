Британський Королівський флот заявив, що їхній фрегат HMS Portland супроводжував російський ракетний фрегат «Адмірал Касатонов» та танкер «Академік Пашин» у водах поблизу Великої Британії, спостерігаючи за суднами через Ла-Манш.

Про це повідомляє Укрінформ із посиланням на сайт ВМС Британії.
Британський фрегат спостерігав за росіянами через Ла-Манш, коли вони прямували до Північного моря.
«Адмірал Касатонов» Північного флоту росії діяв у східному Середземномор’ї з початку 2022 року, на тлі незаконного вторгнення рф в Україну, а «Академік Пашин» перебував у регіоні пізніше того ж року.
Британський фрегат зі своїм спеціалізованим гелікоптером «Мерлін» на борту, оснащеним передовими гідролокаторами, датчиками та торпедами для спеціальних операцій, повідомляв про переміщення російських кораблів.
«Королівський флот регулярно реагує на військові кораблі супроводу у наших територіальних водах та прилеглих морських районах, щоб забезпечити дотримання морського права та запобігти зловмисній діяльності», — заявив командир британського фрегата Ед Мосс-Ворд.
Він зазначив, що супровід російської оперативної групи разом із союзниками «демонструє прихильність Королівського флоту та альянсу НАТО до підтримки безпеки на морі, що має вирішальне значення для наших національних інтересів».
Зазначається, що росіяни пройшли через Гібралтарську протоку минулої середи, і військові кораблі НАТО супроводжували їх протягом усього шляху.
Фото: www.royalnavy.mod.uk