Міністр юстиції Великої Британії Алекс Чок обговорив у Парижі з французьким колегою Еріком Дюпон-Моретті подальшу підтримку Міжнародного кримінального суду в розслідуванні воєнних злочинів РФ в Україні.

Як передає Укрінформ про це повідомляється на сайті уряду Великої Британії.
«Лорд-канцлер Алекс Чок зустрівся з міністром юстиції Франції Еріком Дюпон-Моретті. Обговорювалися спільні пріоритети, включаючи підтримку Міжнародного кримінального суду та України напередодні зустрічі G7 наступного місяця», - йдеться у повідомленні.
Зазначається, що міністри обмінялися думками, зокрема, щодо «шляхів притягнення до відповідальності за російські звірства».
В уряді Британії нагадали, що у березні у Лондоні відбулася міжнародна конференція міністрів юстиції, спрямована на «посилення підтримки ключових розслідувань Міжнародного кримінального суду щодо воєнних злочинів». На заході було оголошено про виділення понад 4 млн фунтів стерлінгів на підтримку МКС. Крім того, суду було запропоновано підтримку понад 50 національних експертів.
Як повідомляв Укрінформ, Офіс прокурора МКС у Гаазі розпочав розслідування воєнних злочинів в Україні - через спеціальну платформу загалом зібрані вже тисячі доказів. Ця платформа призначена допомогти Офісу прокурора зібрати усю можливу інформацію та докази, що стосуються розслідувань.
Фото: twitter.com/AlexChalkChelt