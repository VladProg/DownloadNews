Продаж Сбербанком дочірнього банку в Австрії підприємцю, який може бути пов’язаним з російським олігархом Дерипаскою, викликав критику з боку партії «Зелені», що належить до урядової коаліції.

Про це повідомляє Укрінформ із посиланням на Der Standard.
За повідомленнями австрійських ЗМІ, які були підтверджені Сбербанком, російська банківська група закрила угоду з продажу 100% акцій своєї дочірньої компанії в Австрії Sber Verm gensverwaltungs AG in Abwicklung (раніше Sberbank Europe AG) компанії, контрольованій бізнесменом Штефаном Зочлінгом. Таким чином, Сбербанк, який отримав в Австрії усі необхідні регуляторні схвалення, повністю завершив вихід з європейського банківського ринку.
Der Standard нагадує, що через загарбницьку війну РФ проти України російський Сбербанк та його віденський дочірній банк потрапили під санкції ЄС у липні 2022 року. Згодом віденську «дочку» було ліквідовано, а на її місці виникла компанія Sber Vermögensverwaltungs AG (SVAG). Донедавна SVAG мала активи на суму близько 350 млн євро на рахунку в Raiffeisen Bank International (RBI).
«До 17 червня ці активи підсанкційного російського банку могли бути реалізовані відповідно до Регламенту ЄС про санкції, але за умови, що транзакція з підсанкційним бізнес-партнером вже розпочалася до введення санкцій («поточний продаж», «поточна транзакція»). У цьому винятковому випадку санкційному органу дозволялося схвалити угоду, після чого гроші могли надходити до Росії», - йдеться у публікації.
У купівлі віденських активів Сбербанку спочатку були зацікавлені три групи: компанія Ithuba інвестиційного банкіра Вільгельма Хеметсбергера, яка хотіла укласти угоду про обмін коштів RBI, заморожених у РФ; приватний підприємець; і консорціум навколо колишнього керівника Sberbank Europe Герхарда Ранда. За повідомленнями, австрійський бізнесмен Зігфрід Вольф, який є колишнім головою наглядової ради Sberbank Europe і має дуже добрі зв'язки з Росією, також підтримував Ранда.
«Однак в останню хвилину на сцену вийшла ще одна зацікавлена сторона - Інвестор Штефан Зочлінг, співвласник і очільник виробника вихлопних систем Remus, який він придбав разом з Гансом Петером Газельштайнером. Зочлінг має дуже добрі зв'язки з Вольфом та з Росією, де він працював на Олега Дерипаску в автомобільній та будівельній галузях. У п'ятницю Зочлінг підписав контракт з росіянами – він нібито заплатив їм близько 240 млн за активи вартістю 350 мільйонів євро», - вказує видання.
Зазначається, що угоду про купівлю Зочлінгом австрійської дочки Сбербанку схвалило Управління захисту держави та розвідки (DSN) Австрії, яке відповідає за дотримання санкцій ЄС проти Росії. В австрійській спецслужбі заявили, що переговори про угоду нібито велися ще до того, як були запроваджені санкції проти Сбербанку.
Таке рішення DSN розкритикували у партії «Зелені». Зокрема, депутатка партії Ніна Томазеллі звернулася до МВС, куди структурно належить DSN, із запитом. Вона вимагає роз’яснити, чому саме так у спецслужбі розтлумачили ситуацію із підсанкційним Сбербанком, коли саме зацікавлені покупці подали заявки на отримання дозволу та чи справді переговори про купівлю розпочалися ще до введення санкцій. З
«Зелені» також хочуть з'ясувати, чи плануються подальші перевірки, щоб виключити можливість обходу санкцій, і чи відбувався обмін інформацією між МВС, мінфіном та органом банківського нагляду, або ж обмін зі США та їхніми санкційними органами, і чи була поінформована Єврокомісія.
«І останнє, але не менш важливе: міністр внутрішніх справ Карнер повинен сказати, чи проводяться або проводилися розвідувальні розслідування у цій справі, і чи був він якимось чином залучений до них», - ідеться у повідомленні.
Як повідомляв Укрінформ, за даними ЗМІ, австрійська банківська група Raiffeisen Bank International працювала над схемою «прихованого бартеру», яка мала дати можливість російському Сбербанку отримати близько 2 млрд євро за активи ліквідованої у Європі «дочки», які через санкції не можуть бути переведені до РФ.
Фото: faei.cz