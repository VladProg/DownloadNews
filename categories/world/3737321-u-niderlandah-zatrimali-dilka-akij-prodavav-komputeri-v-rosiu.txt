У Нідерландах правоохоронці затримали 41-річного чоловіка, якого підозрюють у продажі в Росію комп’ютерів та комплектуючих до них всупереч запровадженим санкціям.

Про це повідомляє Укрінформ з посиланням на NOS.
“41-річного чоловіка з Еттен-Люр затримали за продаж комп’ютерів і комплектуючих до Росії. Він робив це не напряму, а через країни, які ще ведуть бізнес з Росією, які не запровадили санкції проти РФ через війну в Україні або лише обмежені”, - йдеться у повідомленні.
Зазначається, що чоловіка було затримано тиждень тому, але оприлюднили інформацію правоохоронці лише сьогодні. Чоловік залишатиметься під вартою щонайменше два тижні, поки відповідні служби проводитимуть подальше розслідування.
У Службі фіскальної інформації та розслідувань Нідерландів (FIOD), яка розслідує фінансові злочини, кажуть, що товари потрапляли до Росії через Казахстан, Киргизстан, Узбекистан, Туреччину та Об’єднані Арабські Емірати.
Як повідомляв Укрінформ, у Нідерландах 55-річного чоловіка звинуватили в спробах продати в Росію санкційну продукцію, зокрема мікросхеми та дрони, на 2 млн євро.
Фото: ANP