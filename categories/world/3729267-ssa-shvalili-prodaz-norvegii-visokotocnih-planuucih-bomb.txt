Державний департамент США схвалив продаж Норвегії високоточних плануючих бомб малого діаметра II (GBU-53/B) та супутнього обладнання на суму 293 мільйони доларів.

Як передає Укрінформ, про це повідомляється на сайті Агенції з оборонної співпраці при Пентагоні.
Основним підрядником виступатиме компанія Raytheon Missile Systems.
За даними Пентагону, цей продаж "підтримає цілі зовнішньої політики та завдання національної безпеки Сполучених Штатів шляхом підвищення безпеки союзника по НАТО, що є важливою силою політичної стабільності та економічного прогресу в Європі".
Крім того, як йдеться в повідомленні, пропонована угода про продаж Штатами бомб GBU-53/B покращить здатність Норвегії протистояти поточним та майбутнім загрозам внаслідок підвищення оперативної готовності, а також посилить можливості ППО та оборони за допомогою модернізованої зброї для підтримки нового парку F-35A.
Уряд Норвегії раніше звернувся з приводу закупівлі до 580 багатоцільових снарядів GBU-53/B Small Diameter Bombs-Increment II (SDB-II).
Як повідомлялося, Норвегія була однією з перших країн, яка надала Україні обладнання для посилення ядерної та радіаційної безпеки після початку повномасштабного вторгнення РФ. Вже у березні 2022 року вона надала обладнання для українських прикордонників та Рівненської атомної електростанції.
Фото: Military.com