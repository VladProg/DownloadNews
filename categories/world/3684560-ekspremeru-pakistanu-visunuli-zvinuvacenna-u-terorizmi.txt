Пакистанська поліція висунула колишньому главі уряду країни Імрану Хану ряд звинувачень, серед яких тероризм.

Як передає Укрінформ, про це повідомляє AP.
Окрім Хана, правоохоронці також висунули звинувачення колишнім та діючим депутатам, колишнім міністрам, колишньому спікеру парламенту та до десяти прихильникам експрем’єра.
Самі ж звинувачення включають тероризм, перешкоджання поліцейським виконувати свої завдання, напад на поліцейських, поранення поліцейських і загрозу їхньому життю.
Зазначається, що у суботу впродовж кількох годин прихильники Хана влаштовували сутички з поліцією поблизу суду, де колишній прем’єр-міністр мав постати у справі про хабарництво.
Силовики використовували кийки та сльозогінний газ, а прихильники Хана кидали в правоохоронців запальні бомби та каміння.
Понад 50 офіцерів отримали поранення, а поліцейський блокпост, кілька автомобілів і мотоциклів були підпалені.
Як повідомляв Укрінформ, пакистанські поліцейські під час штурму резиденції колишнього прем'єр-міністра Імрана Хана затримали 30 людей.
Фото: АА