Штаб-квартира Інноваційного фонду Північноатлантичного альянсу буде розташована в Нідерландах.

Про це повідомляє уряд Нідерландів, передає Укрінформ.
"Нідерланди запропонували в рамках НАТО, щоб офіси фонду були відкриті саме тут. Це була тісна співпраця між Нідерландським агентством з іноземних інвестицій, Techleap.nl і міністерством оборони країни", - йдеться в повідомленні.
Інноваційний фонд (NIF) – це одна з ініціатив НАТО, спрямована на просування інновацій усередині альянсу.
Очікується, що офіційно його буде започатковано під час саміту НАТО у Вільнюсі, який відбудеться 11-12 липня.
Як повідомлялося, у жовтні 2021 року в рамках зустрічі міністрів оборони країн НАТО відбулася церемонія підписання установчих документів щодо створення Інноваційного фонду НАТО в обсязі 1 мільярд євро.
Його завдання - підтримувати НАТО на вістрі технологічного розвитку за допомогою спільних інвестицій у розвиток технологій подвійного призначення, які потенційно можуть бути застосовані в секторах оборони й безпеки. Створення такого фонду також має сприяти тіснішій співпраці у глибоких технологічних інноваціях, необхідних для захисту Альянсу.