Більш як половина жителів Фінляндії заявляють, що приєднання країни до НАТО сприяло підвищенню їхнього почуття безпеки.

Про це свідчать результати опитування, проведеного фінською телерадіокомпанією Yle, передає Укрінформ.
«Майже 16% респондентів стверджують, що їхнє почуття безпеки значно зросло після приєднання до Північноатлантичного альянсу. Ще 39% опитаних відповіли «деякою мірою», - йдеться в повідомленні.
Як зазначається, лише 3% опитаних заявили, що їхнє почуття безпеки ослабло.
За словами Іро Сярккя з Інституту зовнішньої політики, результати опитування Yle показують, що фіни цілком задоволені рішенням щодо вступу НАТО.
«Це чіткий сигнал про те, що люди вважають членство в НАТО добрим вибором для Фінляндії», – наголосила Сярккя.
Як повідомлялося, Фінляндія стала членом Північноатлантичного альянсу 4 квітня цього року.