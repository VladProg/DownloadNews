Європейські урядовці закликали Грузію продемонструвати переконливі результати демократичного розвитку та реформ до кінця року, коли лідери ЄС прийматимуть рішення щодо надання країні статусу кандидата на входження до ЄС.

Про це сьогодні у Люксембурзі під час пресконференції за підсумками Ради міністрів ЄС із закордонних справ заявив Високий представник ЄС Жозеп Боррель, повідомляє кореспондент Укрінформу.
«По Грузії – ми мали діловий обід з міністром закордонних справ, щоб обговорити історичну можливість з точки зору європейської перспективи Грузії, яка вимагає подальшого зміцнення її демократії. Ми підтвердили, що Грузія досягає у цьому суттєвого прогресу, але потребує більших реформ. Наприкінці року буде розглядатися статус Грузії як країни-кандидата. Ми закликали міністра Дарчіашвілі надати позитивний сигнал, щоб переконати країни-члени у досягненні певних пріоритетів для процесу входження», - наголосив Високий представник ЄС.
Як вже повідомлялося, Парламент Грузії 7 березня у прискореному режимі затвердив у першому читанні законопроєкт «Про прозорість іноземного впливу», який вважається подібним до російського репресивного закону про «іноагентів». Таке рішення законодавців викликало масштабні протести під будівлею грузинського парламенту, внаслідок чого були затримані 133 особи. Зрештою, правляча партія «Грузинська мрія» та рух «Сила народу» вирішили відкликати з парламенту Грузії цей законопроєкт. Представництво ЄС у Грузії вітало таке рішення.
Ще одним проблемним питанням на шляху європейської інтеграції Грузії залишається утримання під вартою важко хворого колишнього Президента Грузії Михайла Саакашвілі, звільнення якого значна кількість європейських політиків вважає передумовою будь-яких подальших рухів Грузії у демократичному розвитку.