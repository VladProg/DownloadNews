Уряд Індії впродовж наступних десять років планує реалізувати амбітний проєкт розробки власного винищувача-невидимки п’ятого покоління, який має надійти на озброєння ВПС країни в 2035 році.

Про це повідомляє Times of India, передає Укрінформ.
«Широкі міжміністерські консультації щодо вартості, дизайну та частки комплектуючих місцевого виробництва в новому літаку практично завершені. Пакет дослідницько-конструкторської документації по даному проєкту вже найближчим часом буде передано урядовому комітету, який очолює прем’єр-міністр країни, для остаточного затвердження», - сказав співрозмовник видання.
Він уточнив, що йдеться про двомоторний удосконалений середній бойовий літак-невидимку (AMCA) вартістю близько $1,8 мільярда.
Амбіційний проєкт AMCA включатиме розробку п’яти прототипів, одного експериментального зразка, масштабні льотні випробування та сертифікацію 25-тонного винищувача.
Відповідно до планів, перший прототип AMCA має бути виготовлений через чотири роки, а саме виробництво літаків повинно розпочатися ще через шість років.
Тобто, постачання новітніх бойових винищувачів до ВПС Індії має розпочатися приблизно в 2035 році.
На сьогодні єдиними діючими реактивними літаками 5-го покоління у світі є американські F/A-22 Raptors і F-35 Lightning-II Joint Strike Fighters, китайські Chengdu J-20 та російські Sukhoi-57.
Як зауважив співрозмовник видання, продаж Сполученими Штатами Індії двох F-35 «було стратегічним планом і рекламою», але індійська сторона продовжує власну програму бойового літака п’ятого покоління.
Як повідомляв Укрінформ, міністр закордонних справ Дмитро Кулеба отримав запевнення від партнерів, що у їхніх країнах обговорять готовність українських пілотів керувати винищувачами F-16, яка набагато вища, ніж дехто вважає.
Фото: TOI