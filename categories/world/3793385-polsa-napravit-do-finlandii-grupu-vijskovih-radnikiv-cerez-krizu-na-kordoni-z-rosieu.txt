Варшава у межах союзницької підтримки направить до Фінляндії групу військових радників з огляду на ситуацію на фінсько-російському кордоні.

Про це повідомив голова Бюро національної безпеки Польщі Яцек Сєвєра у соцмережі Х, передає Укрінформ.
“Одним із підсумків офіційного візиту (20-21 листопада) президента Фінляндії Саулі Нійністе на запрошення президента Анджея Дуди є офіційний запит на підтримку союзників з огляду на гібридну атаку (з боку РФ - ред.) на фінському кордоні. Польща має намір позитивно відповісти на прохання нашого союзника по НАТО та партнера з ЄС. Група військових радників на місці ділитиметься досвідом щодо безпеки кордону, зокрема і в операційному вимірі”,- написав Сєвєра.
Як повідомлялося, 16 листопада стало відомо, що Фінляндія закриває чотири пункти пропуску на кордоні з РФ у відповідь на зростання кількості прохачів притулку.
22 листопада уряд Фінляндії ухвалив рішення закрити майже всі прикордонні переходи з РФ. Відкритим мав залишитися лише КПП у Раджа-Йосеппі, що на крайній півночі фінської Лапландії.
28 листопада стало відомо, що Фінляндія повністю закриє кордон із Росією на період з 30 листопада до 13 грудня.