Уряд Сполучених Штатів оголосив про запровадження санкцій проти іранських та російських спецслужб і високопоставлених чиновників через їхню роль у незаконному затриманні та ув’язненні американських громадян.

Про це повідомляє Офіс контролю за іноземними активами (OFAC) Міністерства фінансів США, передає Укрінформ.
«Сьогодні OFAC запроваджує санкції проти чотирьох високопосадовців Іранської розвідувальної організації Корпусу вартових ісламської революції», - йдеться в повідомленні.
При цьому уточнюється, що обмеження проти цієї організації вводить і Держдепартамент США за її роль у захопленні та незаконному затриманні громадян США в Ірані.
Водночас OFAC запровадив додаткові санкції за поданням Держдепартаменту проти федеральної служби безпеки росії – також через її причетність до незаконного затримання громадян США за кордоном.
Як повідомляв Укрінформ, росія незаконно затримала громадян США - репортера The Wall Street Journal Евана Гершковича і колишнього морського піхотинця Пола Вілана за обвинуваченнями у шпигунстві. Американці рішуче заперечують обвинувачення.
Крім того, американські громадяни Сіамак Намазі, Емад Шаргі та Морад Тахбаз утримуються в іранській в’язниці Евін.