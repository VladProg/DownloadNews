Група американських законодавців закликає перенести цьогорічний американо-африканський торговельний саміт із ПАР за "поглиблення військових відносин" з Росією.

Як передає Укрінформ, про це повідомляє Reuters.
"Ми серйозно стурбовані тим, що проведення Форуму Agoa 2023 року в Південній Африці стане непрямим схваленням згубної підтримки Південною Африкою російського вторгнення в Україну", - йдеться в листі від 9 червня.
Зазначається, що ПАР має провести Форум Agoa в Йоганнесбурзі. Під час зустрічі африканські лідери та офіційні особи США планують обговорити майбутнє програми, термін дії якої закінчується в 2025 році.
За перші три місяці цього року експорт ПАР до США в рамках програми Agoa сягнув майже 1 мільярда доларів, що робить її другим найбільшим бенефіціаром програми після Нігерії.
Як повідомляє видання, високопоставлені чиновники ПАР не прийняли рішення про перенесення форуму, а також відмовились публічно відповідати на цей лист.
Хоча уряд ПАР оголосив про свій нейтралітет у війні в Україні, втім законодавці США висловили розчарування тим, що Південно-Африканська Республіка в лютому провела спільні військово-морські операції з Китаєм і Росією.
Вони також виказали невдоволення планами провести саміт лідерів країн БРІКС, на який запрошено президента Росії Володимира Путіна, попри те, що Міжнародний кримінальний суд звинуватив його у воєнних злочинах.
Як повідомляв Укрінформ, Південно-Африканська Республіка надасть дипломатичний імунітет для двох зустрічей офіційних осіб з групи країн БРІКС. Не виключено, що у серпні туди може приїхати російський лідер Володимир Путін.