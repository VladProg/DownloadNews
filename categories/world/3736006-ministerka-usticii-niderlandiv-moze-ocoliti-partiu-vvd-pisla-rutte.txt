У Нідерландах керівний орган Народної партії за свободу і демократію (VVD) підтримав кандидатуру міністерки юстиції Ділани Єшільгоз-Зегеріус на посаду голови цієї політсили замість Марка Рютте.

Про це повідомляє Укрінформ із посиланням на NOS.
“Національна партійна рада VVD підтримує кандидатуру Ділан Єшільгоз-Зегеріус на посаду лідера партії”, - йдеться у повідомленні.
Зазначається, що очільниця мін’юсту вважається основним претендентом на посаду голови VVD. При цьому вона виявила готовність у разі успіху політсили на виборах стати прем’єр-міністром.
Варто зазначити, що шанси Ділани Єшільгоз-Зегеріус обійняти цю посаду досить високі ще й тому, що її ймовірні суперники, зокрема колишній міністр оборони Клаас Дейкгофф і голова парламенту Софі Херманс, вже оголосили, що не будуть боротися за це крісло.
Як повідомляв Укрінформ, прем’єр-міністр Нідерландів Марк Рютте йде з посади лідера VVD - провідної партії коаліції, - яку він очолює з 2006 року. Він не виставлятиме свою кандидатуру на п'ятий термін, але виконуватиме обов’язки до нових виборів.
Нагадаємо, Рютте був прем'єр-міністром Нідерландів майже 13 років. Очолюваний ним уряд розпався після того, як не вдалося дійти згоди щодо міграційної політики.
Парламентські вибори у Нідерландах мають відбутися приблизно в середині листопада, з урахуванням літніх та осінніх канікул.
Фото: ANP