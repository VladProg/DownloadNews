Президент Сполучених Штатів Джо Байден не виключає можливості своєї віртуальної участі в саміту «Групи семи» (G7) у Хіросімі, який розпочнеться наступного тижня, якщо його адміністрації не вдасться домовитися з лідерами Конгресу щодо стелі боргу.

Про це повідомляє Kyodo, передає Укрінформ.
Відповідаючи на питання про можливість своєї поїздки до Японії та участі в саміті G7 у разі відсутності рішення стосовно підвищення ліміту державного боргу, Байден сказав, що може «зробити це віртуально».
Коментарі Байдена прозвучали через день після того, як переговори з лідерами Конгресу не принесли зрушень. Після переговорів Байден сказав, що він «все ще переконаний» у можливості зустрічі в Японії, «але, очевидно, це найважливіша річ на порядку денному», маючи на увазі проблему боргу.
У вівторок президент США також заявив, що скасування його поїздки для участі в триденному саміті G7 найбільших промислових країн з 19 травня «можливе, але малоймовірне».
Міністр фінансів США Джанет Єллен минулого тижня попередила, що уряд може залишитися без грошей вже 1 червня, якщо Конгрес терміново не здійснить заходів для підвищення або призупинення ліміту в $31,4 трильйона.
Зауваження Байдена, які можуть викликати деяку тривогу в Японії, прозвучали через кілька годин після того, як Білий дім заявив про дуже низьку ймовірність скасування президентом своєї поїздки, зазначивши, що він може займатися важливими внутрішніми питаннями навіть поза межами Сполучених Штатів.
«Президент є президентом... де б він не був, куди б не подорожував», - сказала прессекретар Білого дому Карін Жан-П’єр.
У п’ятницю, 12 травня, Байден має провести ще один раунд переговорів зі спікером Палати представників Кевіном Маккарті та іншими лідерами Конгресу.
Як відомо, триденний саміт лідерів держав групи семи високорозвинених країн світу G7, до якої входять Сполучені Штати, Японія, Німеччина, Британія, Франція, Італія, Канада та Європейський Союз, розпочнеться 19 травня в японському місті Хіросіма.