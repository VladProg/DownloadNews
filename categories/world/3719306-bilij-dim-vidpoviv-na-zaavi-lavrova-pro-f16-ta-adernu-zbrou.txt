В адміністрації США різко відповіли на заяви глави МЗС Росії Сергія Лаврова про те, нібито Захід намагається посилити напруження, погодившись передати Україні винищувачі F-16.

З відповідною заявою виступив координатор Ради нацбезпеки Білого дому Джон Кірбі, передає власний кореспондент Укрінформу.
«Перше, що я хотів би сказати міністру Лаврову: якщо вас турбує український військовий потенціал, то ви маєте вивести свої війська та залишити Україну», - наголосив представник адміністрації Байдена.
Він зазначив, що наразі готується програма підготовки українських пілотів на F-16, але вона ще не почалася. Передусім ідеться про те, щоб допомогти Україні забезпечити потреби для самозахисту.
Крім того, Кірбі сказав, що Байден і його адміністрація були надзвичайно послідовними, аби не допустити ескалації війни - й тим більше її переростання в ядерне протистояння.
«Це не Сполучені Штати розкидаються безрозсудною ядерною риторикою – це такі люди, як міністр закордонних справ Лавров і президент Путін, а також його речник Пєсков розводяться про ядерний потенціал», - нагадав представник Білого дому.
Як повідомлялося, міністр закордонних справ Росії Лавров у вівторок заявив, що західні країни начебто «готуються до того, аби продовжувати ескалацію війни». У цьому зв’язку він зазначив, що одна з модифікацій F-16 здатна нести ядерну зброю.
Фото: Jean-Christophe Bott/dpa