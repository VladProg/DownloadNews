Поліція Гонконгу у неділю дозволила із жорсткими обмеженнями перший невеликий марш протесту з 2020 року.

Як передає Укрінформ, про це повідомляє Reuters.
Кілька десятків демонстрантів були змушені носити ремінці з номерами і не закривати обличчя масками, оскільки поліція спостерігала за їхнім мітингом проти запропонованого проєкту рекультивації землі та переробки сміття.
Учасники акції виступали проти проєкту у східному районі Тсеунг-Кван-О, де планується будівництво сміттєпереробного заводу.
За інформацією поліції, дехто також критикував обмеження на протест, в якому могли взяти участь лише 100 осіб.
У відповідь на протест у міському Бюро розвитку заявили, що проєкт спрямований на “підтримку щоденних потреб громади” і додали, що “поважатимуть право на свободу думки”, а також вивчать можливість скорочення масштабів рекультивації земель.
Поліція надала організаторам лист про відсутність заперечень до проведення акції за умови, що вони гарантуватимуть дотримання законів про нацбезпеку.
За словами організаторів, у першій за кілька років акції протесту, санкціонованій поліцією, взяли участь до 50 осіб. Пізніше вони повідомили ЗМІ, що близько 80 людей приєдналися до недільної демонстрації.
Заявки на проведення інших протестів були відхилені.
Як повідомляв Укрінформ, у Франції під час протестів проти створення великого водосховища для зрошення сільськогосподарських угідь у районі Сент-Солін у суботу постраждали десятки людей.