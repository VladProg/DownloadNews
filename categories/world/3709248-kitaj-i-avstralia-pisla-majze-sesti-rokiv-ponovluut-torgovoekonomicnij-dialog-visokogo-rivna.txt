Китай і Австралія, після майже шести років паузи, домовилися відновити механізми економічного і торгового діалогу на високому рівні, включаючи роботу Спільної комісії з виконання угоди про вільну торгівлю між країнами.

Про це з посиланням на Міністерство торгівлі КНР повідомляє CGTN, передає кореспондент Укрінформу.
Домовленості досягнуто під час засідання 16-ї Спільної китайсько-австралійської економічної комісії, яке пройшло в Пекіні за участі міністрів торгівлі Китаю Ван Веньтао та Австралії Дона Фаррелла.
«Китай… сприятиме поновленню взаємодії на високому рівні… та готовий співпрацювати з Австралією над розширенням сфер і напрямків співпраці», - сказав Ван, висловивши сподівання, що Австралія забезпечить «здорове бізнес-середовище й чесно і справедливо ставитиметься до китайських компаній та продуктів».
Австралійський міністр, зі свого боку, відзначив, що сторони досягли значного прогресу в просуванні двосторонніх економічних і торговельних відносин, а також у належному вирішенні ключових економічних і торгових проблем одна одної.
«Австралія готова продовжувати зміцнювати співпрацю з Китаєм, у тому числі й на багатосторонніх і регіональних платформах, таких як Світова організація торгівлі та Азійсько-Тихоокеанське економічне співробітництво», - додав Фаррелл.
Міністри також домовилися активізувати екологічну співпрацю й протидію змінам клімату та сприяти співробітництву між підприємствами двох країн у сферах цифрової торгівлі й електронної комерції.
Китай є найбільшим торговим партнером Австралії, а Австралія – восьмим за величиною торговим партнером Китаю. За даними Головного митного управління КНР, у першому кварталі цього року товарообіг між державами склав $58,79 мільярда, що на 10,9% більше аналогічного періоду минулого року.
Спільна китайсько-австралійська економічна комісія на рівні міністрів востаннє збиралася в 2017 році. В наступні роки обміни на високому рівні між Китаєм і Австралією не проводилися через поглиблення дипломатичної конфронтації Канберри з Пекіном.
Погіршення китайсько-австралійських зв’язків сталось після ініціювання у 2017 році урядом Австралії змін до законодавства для боротьби з іноземним втручанням, які в Пекіні сприйняли як направлені проти Китаю.
Невдовзі після цього Австралія стала першою країною світу, яка, з міркувань безпеки, заборонила китайському технологічному гіганту Huawei Technologies брати участь у будівництві своїх мереж 5G, а до найнижчого рівня відносини між країнами впали у квітні 2020 року після заклику тодішнього прем’єр-міністра Австралії Скотта Моррісона до міжнародного розслідування походження COVID-19.
Китай також рішуче виступає проти створення AUKUS – тристороннього безпекового партнерства між Австралією, Великою Британією та США.
Позитивні зрушення в китайсько-австралійських відносинах розпочались після приходу до влади в Австралії у травні минулого року нинішнього уряду на чолі з прем’єр-міністром Ентоні Албанезе.
Як повідомляв Укрінформ, США та Австралія працюють над спільним пакетом військової допомоги Україні, про який може бути оголошено до кінця травня.