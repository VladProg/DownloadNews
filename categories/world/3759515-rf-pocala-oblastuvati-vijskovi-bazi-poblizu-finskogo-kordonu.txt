На супутникових знімках видно, що в РФ на території гарнізону Алакуртті та військового складу в Петрозаводську, поблизу фінського кордону, збудовано великі ангари для обслуговування та зберігання техніки.

Як передає Укрінформ, про це повідомляє Yle.
При цьому дедалі більше техніки із Петрозаводська перекидають на український фронт.
Зазначається, що ці будівельні проєкти – перша відчутна ознака того, що Росія через багато років знову почала інвестувати у військові бази поблизу Фінляндії.


Фото: Planet Labs PBC

До цього протягом багатьох років Росія не інвестувала у прикордонні гарнізони. РФ неодноразово погрожувала відповісти на членство Фінляндії та Швеції до НАТО.
У грудні минулого року міністр оборони Росії Сергій Шойгу заявив, що Росія планує посилити свої збройні сили поблизу фінського кордону.
Міністр оборони Антті Хяккянен заявив, що зафіксовані Yle зміни не становлять загрози для Фінляндії.
Як повідомляв Укрінформ, більш як половина жителів Фінляндії заявляють, що приєднання країни до НАТО сприяло підвищенню їхнього почуття безпеки.