У Конституційному суді Грузії почалися слухання у справі про імпічмент президентки Саломе Зурабішвілі.

Про це повідомляє Ехо Кавказа, передає Укрінформ.
Заявку депутатів парламенту про імпічмент представляють члени правлячої партії "Грузинська мрія" Іраклій Кобахідзе, Анрі Оханашвілі, Георгій Кахіані і Тенгіз Шарманашвілі. Інтереси президента Грузії в суді представляють колишня членкиня правлячої партії "Грузинська мрія" Тамар Чугошвілі та екссуддя Конституційного суду Грузії Мая Копалеішвілі.
Зурабішвілі не поїхала в Батумі на засідання суду. Вона написала в соцмережі, що "повністю довіряє" своїм представникам.
Президентка перебуває у своїй резиденції - "палаці Орбеліані". Журналістам вона дала короткий коментар - "Що буде, те буде, а все буде добре".
Голова Конституційного суду Грузії Мераб Турава заявив, що Зурабішвілі можуть викликати до суду на слухання у справі про імпічмент.
Він зазначив, що президентці "не складно пересуватися", і вона могла б особисто взяти участь у слуханнях.
На засіданні він поцікавився, чи мають представники президента у своєму розпорядженні інформацію про її візити та зустрічі з європейськими лідерами. Чугошвілі та Копалеішвілі зазначили, що можуть повноцінно представляти в суді інтереси грузинського лідера.
Як повідомляв Укрінформ, наприкінці серпня президентка Грузії Саломе Зурабішвілі розпочала кілька запланованих візитів до країн Європи.
Уряд Грузії не схвалив закордонні візити Зурабішвілі. У правлячій партії вважають, що вона порушила Конституцію, провівши зустрічі з президентами ФРН, Франції та головою Європейської ради.
Згідно з конституцією Грузії, президент країни здійснює представницькі повноваження у зовнішніх відносинах за згодою уряду.
Для оголошення імпічменту президенту Грузії потрібна згода 100 депутатів парламенту. На сьогодні в парламенті Грузії, що складається зі 150 членів, налічується 140 чинних депутатів. До парламентської більшості входять 84 депутати, а до парламентської опозиції - 56. В опозиції не виключають, що правляча сила зможе "підкупити" депутатів для отримання голосів на користь імпічменту.