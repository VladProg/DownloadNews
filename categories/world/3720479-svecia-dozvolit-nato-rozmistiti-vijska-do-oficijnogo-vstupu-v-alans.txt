Швеція дозволить НАТО базувати війська на своїй території ще до того, як офіційно приєднається до оборонного альянсу.

Про це повідомляє Reuters із посиланням на заяву прем'єр-міністра і міністра оборони Швеції, передає Укрінформ.
"Уряд вирішив, що шведські збройні сили можуть провести підготовку разом з НАТО і країнами-членами Альянсу до майбутніх спільних операцій", - заявили прем'єр-міністр Ульф Крістерссон і міністр оборони Пол Йонсон.
За їхніми словами, Росія в осяжному майбутньому залишатиметься загрозою для сусідніх країн, і вони не впевнені у масштабах територіальних амбіцій президента Путіна.
"Підготовка може включати тимчасове базування іноземної техніки та персоналу на шведській території. Це рішення є чітким сигналом для Росії і зміцнює оборону Швеції", - цитує видання заяву шведської влади.
Як повідомляв Укрінформ, генсек НАТО Єнс Столтенберг сказав після зустрічі з президентом Туреччини в Стамбулі 5 червня, що Швеція зробила конкретні кроки, внісши зміни в конституцію, скасувавши ембарго на постачання зброї та посилила співпрацю в боротьбі з тероризмом. Виконавши ці умови, вона готова до вступу в НАТО.
Швеція подала заявку на вступ до НАТО минулого року через вторгнення Росії в Україну. Заперечення з боку Туреччини та Угорщини відклали її розгляд.