Генпрокуратура РФ визнала небажаною діяльність в країні американської НУО Wild Salmon Center, вважаючи, що та під виглядом охорони лосося «сковує економічний розвиток Росії».

Про це повідомляє Укрінформ із посиланням на Телеграм-канал російського відомства.
Прокуратура стверджує, що WSC, яка ставить за мету «збереження тихоокеанського лосося», фактично «використовується як прикриття при реалізації проєктів, спрямованих на сковування економічного розвитку Росії».
«Так, організацією просувалися нібито корисні ініціативи щодо створення на території Далекого Сходу особливо охоронюваних природних територій (далі ООПТ) з метою виведення з користування даних територій, обмеження рибного промислу для російських промислових компаній та блокування газо- та нафтовидобувних галузей на території Сахалінської області в інтересах іноземних неурядових компаній та осіб», - йдеться у повідомленні.
Аналогічні ініціативи створення ООПТ за підтримки російських некомерційних організацій просуваються організацією на території Хабаровського краю.
За даними Генпрокуратури РФ, WSC фінансується корпорацією Google, а також урядовими структурами США - міністерствами торгівлі, сільського господарства та внутрішніх справ.
Сама ж організація, оголошена "небажаною", надавала фінансову підтримку російській некомерційній організації "Екологічна вахта Сахаліну", яку раніше включили до реєстру "іноземних агентів", стверджують у прокуратурі.
«Таким чином, формально виступаючи за охорону природи, організація втручається у внутрішні справи РФ, може завдати шкоди безпеці Росії в економічній сфері», - резюмували у відомстві.
Закон про небажані організації, згідно з яким їм забороняється працювати на території РФ, підписав у травні 2015 року Володимир Путін. Визнання організації в Росії небажаною також означає, що особи, які співпрацюють з нею, можуть бути притягнуті до кримінальної відповідальності. За статтею про співпрацю з ними кількох громадян Росії засуджено до реальних термінів ув'язнення.
Як повідомлялося, наприкінці травня Генпрокуратура РФ визнала "небажаною" у Росії діяльність міжнародної неурядової некомерційної організації Greenpeace.