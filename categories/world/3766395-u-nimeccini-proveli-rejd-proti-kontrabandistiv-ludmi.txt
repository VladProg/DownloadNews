У кількох містах Німеччини в 5 федеральних землях провели поліцейський рейд проти контрабандистів людьми.

Про це повідомляє кореспондент Укрінформу.
За даними федеральної поліції, було виявлено понад 100 сирійців, які, очевидно, були незаконно перевезені до Німеччини.
Заарештовано 5 осіб за підозрою у злочинній та комерційній контрабанді іноземців та відмиванні грошей. Заарештовані самі є шукачами притулку з Сирії, вони мають родинні зв’язки між собою.

«Послуга» з доправлення до ФРН коштувала шукачам притулку від 3 тисяч до 7 тисяч євро.
Обшуки проводилися у квартирах і будинках у Нижній Саксонії, Бремені, Північному Рейні-Вестфалії, Баварії та Гессені, зокрема, в аеропорту Франкфурта-на-Майні. В операції були задіяні 350 поліцейських.
Останнім часом проблема нелегальної міграції знову загострилася для Німеччини. З метою запобігання транспортуванню таких мігрантів через Польщу та Чехію на кордонах ФРН з цими країнами планується встановити тимчасові стаціонарні пункти контролю.
Фото: dpa