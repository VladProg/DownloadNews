Викуп за звільнення американських громадян з іранської в’язниці в розмірі $6 мільярдів Тегеран може отримати лише зі своїх же активів, заморожених в Південній Кореї, й лише на гуманітарні цілі, що суворо контролюватиметься з боку США.

Про це заявив у середу під час брифінгу в Вашингтоні координатор Ради нацбезпеки Білого дому Джон Кірбі, передає власний кореспондент Укрінформу.
«Сполучені Штати дотримається домовленості, згідно з якою іранські кошти, що зберігаються в Південній Кореї, переміщуються на обмежені рахунки в Катарі, де вони будуть доступні лише для гуманітарних операцій»,- зауважив представник адміністрації.
Він уточнив, що кошти можна буде витратити лише для закупівлі таких речей, як їжа, ліки, медичне приладдя та обладнання, сільськогосподарська продукція. Причому, контроль за операціями буде суворим.
«Вони (витрати – ред.) контролюватимуться за суворими стандартами належної перевірки, які вимагає американське Міністерство фінансів»,- зазначив Кірбі.
За його словами, США бачитимуть все, що відбувається на рахунках.
«Якщо Іран спробує спрямувати ці кошти в інше місце, ми застосуємо заходи і знову заблокуємо їх», - уточнив представник Білого дому.
У відповідь на запитання щодо термінів, коли громадяни США можуть повернутися додому, Кірбі зауважив, що адміністрація робить усе, щоб це сталося якомога раніше.
Як повідомляв Укрінформ, напередодні США оголосили про звільнення банків від санкцій щодо переказу $6 мільярдів заморожених іранських коштів Катару, щоб відкрити шлях для звільнення п’ятьох американців, яких утримують в Ірані.