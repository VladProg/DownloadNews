Заступник міністра внутрішніх справ і адміністрації Польщі Мацєй Вонсік заявив у середу, що його країна постійно очікує на провокації на польсько-білоруському кордоні, які є спробою дестабілізувати ситуацію в Польщі.

Як передає Укрінформ, про це повідомляє Польське радіо.
«Ми усвідомлюємо, що Олександр Лукашенко захоче втрутитися у польські вибори, дестабілізуючи ситуацію і роблячи різні провокації», – сказав Вонсік.
Він зазначив, що Латвія також бачить загрозу безпеці на спільному із Білоруссю кордоні і посилює його охорону.
За словами Вонсіка, ситуація на польсько-білоруському кордоні «постійно відстежується».
Як повідомлялося, міністр оборони Польщі Маріуш Блащак заявив, що Польща планує перекинути до кордону з Білоруссю до 10 тис. додаткових військових для підтримки Прикордонної служби.
1 серпня два білоруські гелікоптери, які проводили навчання поблизу кордону, порушили повітряний простір Польщі. Блащак скликав Комітет з питань національної безпеки і оборони та розпорядився збільшити кількість військових на кордоні й виділити додаткові сили та засоби, зокрема бойові гелікоптери. Про інцидент повідомили в НАТО.