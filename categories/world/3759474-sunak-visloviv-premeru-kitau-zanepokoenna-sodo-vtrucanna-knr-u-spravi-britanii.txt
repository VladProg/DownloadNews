Прем’єр-міністр Великої Британії Ріші Сунак на зустрічі з китайським колегою Лі Цяном на полях саміту G20 у Нью-Делі висловив занепокоєння щодо будь-якого втручання Китаю у внутрішні справи Британії.

Про це повідомляє Reuters, передає Укрінформ.
Ідеться про затримання британськими правоохоронцями за підозрою в шпигунстві на користь Китаю двох чоловіків, один із яких був аналітиком у парламенті Британії.
За словами Сунака, він висловив Лі «дуже серйозне занепокоєння щодо будь-якого втручання в нашу парламентську демократію, яке очевидно є неприйнятним».
Британський прем’єр-міністр зазначив, що під час розмови з Лі порушив теми, щодо яких країни мають розбіжності, однак зустріч засвідчила важливість стратегії співпраці «там, де це має сенс».
«Я вважаю правильним скористатися нагодою зустрітися й прямо висловити конкретні занепокоєння, а не говорити про них деінде», - сказав він.
Китайська сторона про цей аспект зустрічі не згадує. У МЗС КНР повідомили, що під час переговорів Лі привітав розширену практичну співпрацю Великої Британії з Китаєм та зазначив, що сторони мають належним чином вирішувати суперечності.
«Китай готовий працювати з Великою Британією, дотримуючись взаємної поваги, об’єктивно оцінювати розвиток одне одного та зміцнювати розуміння і взаємну довіру», - цитує зовнішньополітичне відомство главу уряду.
Як повідомляв Укрінформ, лондонська поліція підтвердила затримання у березні двох чоловіків відповідно до закону «Про державну таємницю».
Газета The Sunday Times повідомила, що молодший із затриманих працював у парламенті, його звинувачують у шпигунстві на користь Китаю.
Слідству відомо про його зв’язки з кількома членами парламенту від керівної Консервативної партії, включаючи міністра з питань безпеки Великої Британії Тома Тугендхата та голову Комітету у закордонних справах Палати громад Алісію Кернс.
Фото: Getty Images