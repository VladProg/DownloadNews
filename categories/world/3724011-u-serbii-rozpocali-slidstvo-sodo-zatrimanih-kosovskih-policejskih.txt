Прокуратура Сербії відкрила провадження щодо трьох косовських поліцейських, затриманих на початку тижня.

Про це повідомляє AP, передає Укрінформ.
Прокуратура заявила, що троє косовських офіцерів підозрюються в незаконному зберіганні «зброї та вибухових речовин», і розпорядилася продовжити їх утримання під вартою.
Раніше Сполучені Штати приєдналися до закликів ЄС та інших західних країн до Косова та Сербії «негайно вжити заходів для деескалації напруженості». Це передбачає і беззастережне звільнення трьох затриманих офіцерів косовської поліції, заявили в Держдепартаменті США.
Як повідомлялося, троє косовських поліцейських були затримані в середу сербськими силами, але офіційні представники Косова та Сербії називають різні місця арешту, звинувачуючи одне одного в незаконному перетині кордону.
У Сербії заявили, що троє косовських албанців були заарештовані в середу на її території, поблизу кордону з Косовом.
Офіційні особи частково визнаного Косова наполягають, що поліцейських «викрали».
У Косові тривають сутички між місцевою поліцією та учасниками акцій, які протестують проти приходу до влади мерів, що є етнічними албанцями, у районах проживання сербського населення.