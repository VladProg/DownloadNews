Комісія у закордонних справах парламенту Туреччини у четвер ухвалила рішення відкласти обговорення питання про вступ Швеції до НАТО.

Як передає Укрінформ, про це повідомляє Daily Sabah.
Голова комісії Фуат Октай сказав, що законопроєкт про вступ Швеції в НАТО може бути повернутий до порядку денного наступного тижня, проте не назвав чіткої дати.
Водночас зазначається, що подальші переговори із цього питання будуть вестися, оскільки поточні обговорення ще не завершені.
«Щоб усі наші законодавці схвалили членство Швеції в НАТО, вони мають бути повністю впевнені. Ми обговоримо все це на нашому (наступному – ред.) засіданні комісії (з цього питання – ред.)», – заявив Октай.
Він додав, що комісія може приймати законопроєкти простою більшістю, і що за потреби і згоди турецького парламенту шведський посол буде запрошений для інформування законодавців.
Законопроєкт про вступ Швеції до Альянсу має бути схвалений парламентською комісією у закордонних справах Туреччини перед голосуванням на повній загальній асамблеї. Тоді президент Туреччини Реджеп Таїп Ердоган зможе підписати цей законопроєкт як закон.
Як повідомлялося, 16 листопада у Великих національних зборах (парламенті) Туреччини почали обговорення протоколу про вступ Швеції в НАТО.
Раніше Ердоган підписав протокол про вступ Швеції до НАТО, після чого документ був переданий на розгляд Великих національних зборів (парламенту) Туреччини. Згодом протокол підписав спікер парламенту. При цьому в парламенті заявили, що не мають наміру прискорювати процедуру розгляду протоколу вступу Швеції в НАТО, оскільки вважають його таким самим документом, як і всі інші.
Фото: AA