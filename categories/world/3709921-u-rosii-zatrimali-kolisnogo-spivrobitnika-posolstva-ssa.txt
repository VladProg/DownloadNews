У росії федеральна служба безпеки звинуватила колишнього співробітника посольства США Роберта Шонова у "співпраці на конфіденційній основі з іноземною державою".

Як передає Укрінформ, про це повідомляє "Медуза", яка веде моніторинг ситуації.
Шонова затримали у Владивостоці, після чого доставили до московського СІЗО "Лефортово". Ще в березні суд санкціонував арешт Шонова, тепер слідчі ФСБ подали клопотання у Лефортівський суд москви про продовження арешту на три місяці.
ЗМІ росії повідомляють подробиці про затриманого. Шонову 62 роки, він працював у консульстві у Владивостоці, будучи оформленим у посольстві США.
24 березня Фрунзенський районний суд Владивостока повідомляв про арешт "громадянина Х.", підозрюваного за статтею 275.1 КК (передбачає позбавлення волі на строк від трьох до восьми років зі штрафом у розмірі до одного мільйона рублів).
У повідомленні пресслужби суду ішлося, що Х. "будучи незгодним із спеціальною військовою операцією, що проводиться збройними силами російської федерації" в Україні, встановив співпрацю на конфіденційній основі з представниками США для надання їм "сприяння в діяльності, свідомо спрямованій проти безпеки росії". Ім'я підозрюваного не називалося, але, ймовірно, йдеться саме про Шонова, вважають журналісти.
"Медіазона" вважає, що кримінальне переслідування Шонова може бути пов'язане зі справою петербурзького художника Данила Крінарі, підозрюваного у співпраці з Україною. "Номери їхніх справ відрізняються на одну цифру, їм ставлять однакові статті, а клопотання про продовження терміну в СІЗО надійшли одночасно", — зазначає видання. Крінарі затримали у білоруському Гродно 21 грудня 2022 року, а потім екстрадували до москви на запит фсб.
Як повідомлялося, стаття 275.1, яка встановлює відповідальність за "співпрацю на конфіденційній основі з іноземною державою, міжнародною чи іноземною організацією", з'явилася у Кримінальному кодексі рф влітку 2022 року на додаток до статті про "державну зраду".