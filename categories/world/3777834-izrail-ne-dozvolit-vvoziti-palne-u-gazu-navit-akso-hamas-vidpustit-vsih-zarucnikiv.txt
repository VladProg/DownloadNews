Ізраїль не дозволить постачати пальне в сектор Гази, навіть якщо будуть звільнені всі заручники, оскільки ним можуть скористатися бойовики ХАМАС, а не цивільні мешканці.

Про це заявив CNN старший радник прем'єр-міністра Ізраїлю Марк Регев, передає Укрінформ.
«На даний момент ми не зацікавлені у тому, щоб більше пального надходило для військових потреб ХАМАС… Ми дозволили провозити медикаменти, воду, продукти харчування, але не дозволимо нічого іншого», – наголосив він.
Відповідаючи на запитання, чи дозволить Ізраїль ввезення пального в Газу, якщо будуть звільнені всі заручники, Регев запевнив, що вони не відступлять від свого рішення.
«Рішення уряду полягає в тому, щоб пальне не потрапило у Газу, тому що його викраде ХАМАС і використає для ракет, які запускаються по Ізраїлю, вбиваючи наших людей», – наголосив радник прем’єра.
Регев додав, що частина пального була дозволена для ввезення через пропускний пункт «Рафах», але стверджує, що бойовики забрали велику його частину, погрожуючи зброєю.
За інформацією представників ООН, протягом останніх днів до Гази пальне не надходило у складі гуманітарних конвоїв, що прямували через КПП «Рафах». Гуманітарні організації заявляють, що пальне необхідне для опріснення води, а також роботи апаратів для підтримки життя людей у лікарнях.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини впродовж наступних 24 годин. У цьому регіоні проживають близько 1,1 млн людей. Наразі виїзд людей з регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.
Фото: Loay Ayyoub/Тhe Washington Post