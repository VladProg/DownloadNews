Всесвітня організація охорони здоров’я (ВООЗ) заявила у четвер, що глобальний спалах віспи більше не є міжнародною надзвичайною ситуацією після різкого зниження кількості випадків за останні місяці.

Як передає Укрінформ, про це повідомляє Associated Press.
Генеральний директор ВООЗ Тедрос Аданом Гебреєсус повідомив у четвер, що його експертний комітет дійшов висновку, що нещодавнє різке зниження кількості випадків (приблизно на 90%) більше не викликає гострого занепокоєння.
Станом на сьогодні, у всьому світі зареєстровано понад 87 000 випадків зараження віспою і 140 смертей, свідчать дані ВООЗ.
Минулого року Гебреєсус оголосив спалах віспи, яка також відома як мавпяча віспа, «надзвичайною» ситуацією.
Майже усі випадки зараження були виявлені у чоловіків нетрадиційної сексуальної орієнтації, бісексуалів та тих, хто вступав у інтимні стосунки з іншими чоловіками.
Минулого року захворювання охопило понад 100 країн. Це був найбільший спалах віспи в історії.
Мавпяча віспа найчастіше викликає висип, лихоманку, головний біль, біль у м’язах і збільшення лімфатичних вузлів. Ураження шкіри може тривати до місяця. Хвороба поширюється через тісний фізичний контакт з інфікованою особою або через її одяг чи постільну білизну. Більшість людей не потребують лікування, щоб одужати.
Як повідомляв Укрінформ, ВООЗ оголосила, що COVID-19 більше не вважається глобальною надзвичайною ситуацією у сфері охорони здоров’я.