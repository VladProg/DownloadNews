На Тайвані двоє людей зазнали травмувань і майже 10 тисяч домогосподарств залишилися без електропостачання внаслідок потужного тайфуну «Хайкуй».

Про це повідомляє CNA, передає Укрінформ.
Як зазначається, двоє людей постраждали, коли на їхній автомобіль упало дерево. Їх із тілесними ушкодженнями доправили в лікарню.
Загалом понад 9300 домогосподарств у кількох районах південно-східної частини острова залишились без електроенергії внаслідок пошкодження ліній електропередачі. У столиці Тайбеї ідуть сильні дощі.
За прогнозами метеорологів, найбільшої сили негода набуде в понеділок, коли в низинних районах випадатиме 250-490 міліметрів опадів, у гірських повітах очікується 400-700 мм опадів.
Метеорологічне бюро Тайваню повідомило, що «Хайкуй» рухається на захід зі швидкістю близько 7 км/год. Швидкістю вітру поблизу його епіцентру сягає 155 км/год з поривами до понад 190 км/год.
Влада повідомила про евакуацію 2868 осіб із семи міст, переважно з гірських районів на південному сході острова, та скасування понад 200 внутрішніх авіарейсів та 37 міжнародних.
Школи й офіси в південній і східній частинах острова закриті в неділю, найімовірніше, вони не працюватимуть і в понеділок.
Армія для надання термінової допомоги постраждалим мобілізувала солдатів і техніку, зокрема машини-амфібії та надувні гумові човни, навколо тих частин острова, де очікується найсильніший удар негоди.
При цьому, за словами метеорологів, «Хайкуй» значно слабший за тайфун «Саола», який оминув Тайвань, але в суботу обрушився на Гонконг і південну китайську провінцію Гуандун.
Президент Цай Інвень заявила, що це перший за чотири роки тропічний шторм, який досягне Тайваню, і закликала місцевих жителів не виходити на вулицю, не ходити в гори й на узбережжя та утриматися від риболовлі й занять водними видами спорту.
Останнім сильним штормом, який обрушився на Тайвань, був тайфун «Байлу» у 2019 році, внаслідок якого загинула людина.
Як повідомляв Укрінформ, у провінції Гуандун на півдні Китаю з огляду на наближення потужного тайфуну «Саола» евакуювали з небезпечних районів понад 780 тисяч людей.