У російському Курську безпілотні літальні апарати атакували будівлю ФСБ і нафтопереробний завод.

Про це із посиланням на джерела в Головному управлінні розвідки МОУ повідомляє Суспільне, передає Укрінформ.
"У Курську безпілотники атакували будівлю ФСБ і нафтопереробний завод", - йдеться у повідомленні.
Зазначають, що губернатор Курської області Росії Роман Старовойт у неділю, 24 вересня, заявив, що “в Курську український безпілотник атакував адміністративну будівлю в Центральному окрузі”.
Як повідомили Суспільному джерела у Головному управлінні розвідки Міноборони, йдеться про будівлю ФСБ. Пізніше, за даними джерел Суспільного, сталася ще одна атака, внаслідок якої є влучання по нафтопереробному заводу біля курського аеродрому.
При цьому інформують, що мер Курська Ігор Куцак заявив: заплановані в рамках святкування Дня міста заходи відбудуться.
Як повідомляв Укрінформ, начальник Головного управління розвідки Міністерства оборони України Кирило Буданов в інтерв'ю зазначив, що Україна успішно завдає удари по військовій інфраструктурі та військових об'єктах в тимчасово окупованому Криму та вглибині Росії.