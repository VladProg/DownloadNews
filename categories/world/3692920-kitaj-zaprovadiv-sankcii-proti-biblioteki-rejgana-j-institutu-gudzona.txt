Китай ввів санкції проти бібліотеки Рональда Рейгана й аналітичного центру Інституту Гудзона та ряду інших установ і осіб, які брали участь в організації поїздки президента Тайваню Цай Інвень до Сполучених Штатів та її зустрічі зі спікером Палати представників Конгресу США Кевіном Маккарті.

Про це йдеться в заяві за підписом міністра закордонних справ КНР Цінь Гана, опублікованій на сайті відомства, передає кореспондент Укрінформу.
У МЗС Китаю зазначили, що Сполучені Штати «знехтували» неодноразовими заявами й протестами Китаю і дозволили лідеру Тайваню Цай Інвень «транзит» до США «для участі в політичній діяльності».
Інститут Гудзона та бібліотека Рейгана забезпечили платформу для «сепаратистської діяльності» Цай Інвень у Сполучених Штатах і просування «незалежності Тайваню», що «серйозно порушує принцип одного Китаю і завдає серйозної шкоди його суверенітету та територіальній цілісності».
Фото: АА
Санкції Пекіна включають заборону китайським установам і закладам співпрацювати з підсанкційними організаціями, заборону діяльності цих організацій у Китаї та в’їзд до країни їхніх керівників, а також заморожування активів американських установ і їхніх керівників на території КНР.
Обмежувальні заходи набули чинності від сьогодні.
З тих же підстав Китай також наклав санкції на Сяо Біхім, представника Тайбею у США, і заборонив керівникам тайванського аналітичного центру Prospect Foundation та Ради азійських лібералів і демократів Тайваню поїздки на материк, до Гонконгу і Макао та будь-яку їхню співпрацю з партнерами з материкового Китаю.
Як повідомляв Укрінформ, спікер Палати представників Конгресу США Кевін Маккарті зустрівся з президенткою Тайваню Цай Інвень у Сімі-Веллі, поблизу Лос-Анджелеса, попри погрози помсти з боку Китаю.