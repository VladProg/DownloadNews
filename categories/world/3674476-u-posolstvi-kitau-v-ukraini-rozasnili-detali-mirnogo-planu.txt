Китай готовий продовжувати докладати зусиль разом із міжнародною спільнотою для просування політичного врегулювання «української кризи» на основі поваги до суверенітету й територіальної цілісності всіх держав згідно з принципами статуту ООН.

Як повідомили Укрінформу в посольстві КНР в Україні, про це йдеться в “позиції Китаю щодо політичного врегулювання української кризи”, опублікованій до річниці початку повномасштабного вторгнення росії в Україну.
«До річниці української кризи Китай розробив та опублікував документ під назвою «Позиція КНР щодо політичного врегулювання української кризи». Цей документ, ґрунтуючись на запропонованих головою КНР Сі Цзіньпінем «Чотирьох необхідностях» і «Чотирьох спільних позиціях», яких потрібно дотримуватися міжнародній спільноті, та «Трьох спостереженнях» щодо кризи, комплексно і системно викладає відповідну основну позицію і точку зору китайської сторони», - зазначили в посольстві.
Китайські дипломати повідомили, що документ охоплює такі 12 аспектів, як повага до суверенітету всіх держав, відмова від менталітету холодної війни, припинення вогню і бойових дій, активізація мирних переговорів, вирішення гуманітарної кризи, захист мирного населення та військовополонених, забезпечення безпеки атомних електростанцій, зменшення стратегічних ризиків, протест проти застосування ядерної та біохімічної зброї, гарантії постачання продовольства, збереження стабільності ланцюгів виробництва та постачання, стимулювання повоєнної відбудови та інше.
В китайській амбасаді зауважили, що цей документ відображає «послідовну, тверду, об’єктивну і справедливу позицію китайської сторони й активно сприяє проведенню мирних переговорів і відіграє конструктивну роль, що спонукає до вирішення кризи».
«Китайська сторона готова продовжувати докладати зусиль разом із міжнародною спільнотою, щоб зробити свій внесок у просування політичного врегулювання української кризи», - наголосили в посольстві Китаю.
За словами китайських дипломатів, «Чотири необхідності» полягають у тому, що слід поважати суверенітет і територіальну цілісність усіх держав, дотримуватися цілей та принципів статуту ООН, відповідально ставитися до раціональних занепокоєнь усіх країн у сфері безпеки та підтримувати зусилля, що сприяють мирному врегулюванню криз.
«Чотири спільні позиції» мають на увазі, що міжнародна спільнота має підтримувати всі зусилля, що сприяють мирному врегулюванню кризи в Україні, і закликати відповідні сторони зберігати розсудливість, проявляти стриманість, а також якнайшвидше встановити прямі контакти та створити умови для поновлення переговорів; разом виступати проти застосування чи загрози застосування ядерної зброї, відстоювати неприпустимість використання ядерної зброї та ведення ядерних війн, а також запобігти ядерній кризі в Євразії; спільно працювати над збереженням стабільності глобальних ланцюгів виробництва та постачання, а також запобігти зриву міжнародного співробітництва в енергетичній, продовольчій, фінансовій та інших сферах, щоб уникнути шкоди для відновлення глобальної економіки, особливо для економічної та фінансової стабільності країн, що розвиваються; докладати колективних зусиль для того, щоб допомогти цивільному населенню у районах, що постраждали від кризи, пережити зиму і покращити гуманітарну ситуацію, не допустивши гуманітарної кризи ще більшого масштабу.
«Три спостереження» щодо кризи свідчать, що: у конфліктах та війнах не буває переможців; у складних проблем немає простих рішень; необхідно уникати конфронтацій між великими державами, зазначили в посольстві КНР.
Як повідомляв Укрінформ, МЗС Китаю у роковини нападу росії на Україну опублікувало свою «позицію щодо політичного врегулювання української кризи».