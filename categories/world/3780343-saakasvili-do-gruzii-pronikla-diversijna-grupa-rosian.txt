Ув'язнений колишній президент Грузії Міхеіл Саакашвілі стверджує, що до Грузії проникла «диверсійна група росіян».

Про це він заявив по відеозв'язку на судовому процесі у справі про розтрату бюджетних коштів, передає Укрінформ із посиланням на Ехо Кавказу.
«За моєю інформацією, диверсійна група росіян проникла на територію Грузії. Вона має погані наміри. Вони озброєні, ними управляє головне управління російської армії. У цій ситуації нам потрібна координація з нашими західними партнерами та громадянським суспільством. Як ніколи потрібна координація з нашим народом», – сказав Саакашвілі, не вдаючись до деталей.
У Тбіліському міському суді відбувається судовий процес обвинувачених у розтраті бюджетних коштів у великому розмірі групою осіб – колишнього президента Грузії Міхеіла Саакашвілі та колишнього голови Спеціальної служби державної охорони Теймураза Джанашія.
Зазначається, що експрезидент Грузії підключився до процесу по відеозв'язку з клініки «Вівамеді». Проте суддя Бадрі Кочламазішвілі перервав відеодзвінок, чим викликав невдоволення Саакашвілі та його адвокатів.
Сьогоднішнє засідання продовжуватиметься розглядом доказів захисту. Як заявив перед початком процесу адвокат Саакашвілі Бека Басілая, в якості свідка вони викликали колишнього голову Спеціальної служби державної охорони Темура Мгебришвілі.
Як повідомляв Укрінформ, апарат Народного захисника Грузії опублікував висновок, складений групою лікарів після обстеження колишнього президента Грузії українського громадянина Міхеіла Саакашвілі.