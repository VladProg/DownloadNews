Міністерство економічного розвитку РФ перевело співробітників на віддалений режим роботи до вересня після атаки БПЛА на комплекс IQ-квартал у "Москва-Сіті".

Про це повідомляє Новая Газета Европа, повідомляє Укрінформ.
"Встановити по 1 вересня 2023 року в міністерстві економічного розвитку РФ дистанційний (віддалений) режим роботи щодо федеральних державних цивільних службовців і працівників, які заміщають посади, які не є посадами федеральної державної цивільної служби", - йдеться у наказі глави відомства Максима Решетнікова, який цитує видання Коммерсант.
За даними видання, для співробітників міністерства також запровадили «режим можливого перебування у будівлі урядового комплексу з 8:00 до 22:00». Крім того, керівникам структурних підрозділів відомства поставили завдання донести до підлеглих «рекомендації щодо дій персоналу урядового комплексу при загрозі вчинення чи вчинення терористичного акту».
Як повідомляв Укрінформ, у ніч проти 1 серпня кілька безпілотників удруге за тиждень атакували столицю Росії, один із них влучив у ту саму будівлю в "Москва-сіті", що й попереднього разу. У ніч проти 30 липня у столиці РФ пролунали вибухи. Унаслідок падіння БПЛА постраждала будівля "IQ-кварталу" в бізнес-центрі "Москва-сіті".
У вежі IQ-квартал у "Москва-Сіті" знаходяться мінцифри, мінекономрозвитку та мінпромторг РФ.