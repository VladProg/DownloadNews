Щонайменше троє людей загинули та 11 дістали поранення у неділю внаслідок обвалення кількох будівель у столиці Ірану.

Як передає Укрінформ, про це повідомляє Сіньхуа із посиланням на іранські ЗМІ.
Інцидент стався вранці 6 серпня, коли співробітники муніципалітету столиці Ірану за підтримки поліції наглядали за знесенням будівлі, яку було визнано небезпечною.
Роботи призвели до обвалу п’яти сусідніх будівель, які також не відповідали вимогам безпеки. Серед тих, хто опинився під завалами - четверо поліцейських і двоє співробітників муніципалітету.
У поліції Тегерана заявили, що наразі вдалося врятували чотирьох людей, рятувальні роботи тривають.
Своєю чергою речник пожежної служби іранської столиці Джалал Малекі розповів, що одна з будівель зруйнована вщент, решта - частково. Вони перебували на стадії будівництва, тож там ніхто не мешкав.
За словами Малекі, троє осіб померли після того, як їх витягли з-під завалів, а точна кількість людей, які можуть залишатися під руїнами, наразі невідома.
В Інформаційному центрі поліції Тегерана підтвердили, що двоє загиблих - правоохоронці.
Окрім того, повідомляє агентство Tansim з посиланням на медиків, травмувалися 11 людей, восьмеро з яких госпіталізовані.
Як повідомляв Укрінформ, на північному сході Бразилії обвалився житловий будинок - щонайменше 14 людей загинули, шестеро зникли безвісти.
Фото ілюстративне: Globovisión via Twitter