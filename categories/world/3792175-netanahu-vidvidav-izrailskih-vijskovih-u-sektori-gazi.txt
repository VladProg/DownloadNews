Прем'єр-міністр Ізраїлю Біньямін Нетаньягу вперше від початку війни відвідав війська на півночі сектора Гази.

Про це передає Укрінформ із посиланням на The Times of Israel.
"Ми докладаємо всіх зусиль, щоб повернути наших заручників, і врешті-решт ми повернемо їх усіх", - заявив він.
Водночас Нетаньягу додав, що в Ізраїлю три цілі у війні проти ХАМАСу.
"У нас три цілі в цій війні: знищення ХАМАСу, повернення всіх наших заручників і забезпечення того, щоб Газа більше не стала загрозою для держави Ізраїль. Ми будемо йти до кінця, до перемоги. Ніщо не зупинить нас, і ми переконані, що у нас є сила, міць, воля і рішучість досягти всіх цілей війни, і ми їх досягнемо", - заявив прем'єр.

Відео: IsraeliPM
Нетаньягу також відвідав один із тунелів ХАМАС, виявлених ізраїльськими військами.
Разом із ним у поїздці брали участь глава його адміністрації Цахі Браверман, радник із національної безпеки Цахі Ханегбі, його військовий секретар генерал-майор Аві Гіль і заступник начальника штабу ЦАХАЛу генерал-майор Амір Барам.
Як повідомляв Укрінформ, ізраїльські військові виявили 55-метровий тунель бойовиків ХАМАС під найбільшою лікарнею Гази Аль-Шифа.
Фото: Avi Ohayon/GPO