Активний вулкан неподалік від столиці Філіппін Маніли сьогодні викинув шлейфи газу та накрив навколишні райони смогом. Влада закликала населення носити маски та залишатись у приміщеннях.

Як передає Укрінформ, про це повідомляє AsiaOne.
"У п’ятницю, 22 вересня, невеликий, але неспокійний вулкан поблизу столиці Філіппін Маніли викинув у повітря діоксид сірки та вулканічний смог, що спонукало владу закрити школи у п’яти містах та десятках містечок та закликати людей залишатися вдома", - йдеться у повідомленні.

Фото: Jam Sta Rosa/Getty Images

Державний інститут вулканології та сейсмології Філіппін повідомив, що напередодні спостерігався підйом гарячих вулканічних рідин в озері кратера вулкана Таал, що призвело до значного викиду вулканічних газів.
Тривога залишилася на рівні 1 балу за п'ятиступінчастою шкалою, що означає "незначне посилення вулканічного землетрусу та активності викиду пари або газів".
Розташований у мальовничому озері у провінції Батангас поблизу Маніли, 311-метровий вулкан Таал є одним з найактивніших з 24 вулканів на Філіппінах.
У січні 2020 року він викинув стовп попелу та пари на висоту 15 км, понад 100 000 людей були змушені евакуюватися, а десятки авіарейсів було скасовано.
«У нас є повідомлення про респіраторні захворювання в провінції Батангас через отруєння вулканічним смогом», — сказав радіо Ренді Дела Пас, очільник відділу операцій у південному офісі цивільної оборони Маніли.
Сьогодні влада призупинила заняття у десятках містечок в провінціях Кавіте, Лагуна та Батангас, що прилягають до вулкана Таал, а також у п'яти містах столичного регіону.
Також філіппінська авіаційна служба попросила пілотів уникати польотів поблизу вершини вулкану, "оскільки попіл та балістичні фрагменти від раптових вибухів можуть становити небезпеку для літаків".
Як повідомлялося, на Філіппінах унаслідок повеней та зсувів, спричинених тайфуном "Доксурі", загинули 25 осіб, ще щонайменше 20 людей вважаються зниклими безвісти.
Перше фото: Flickr