Влада Південної Кореї заявила, що відкладе план щодо послаблення всіх видів антивірусних обмежень через сплеск заражень COVID-19 в країні.

Як передає Укрінформ, про це повідомляє Yonhap.
«Ми збиралися оголосити про плани знизити рівень загрози захворюваності COVID-19 до 4-го рівня та скасувати всі вказівки щодо використання масок у лікарнях, але цей графік було призупинено. Нам потрібно посилити моніторинг, оскільки кількість нових щоденних інфекцій зростає шість тижнів поспіль. Ми розробимо нові графіки після огляду ситуації з пандемією та порад експертів», — заявив офіційний представник Південнокорейського агентства з контролю та профілактики захворювань (KDCA).
Уряд Південної Кореї планував знизити рівень загрози інфекційного захворювання COVID-19 до найнижчого рівня 4 з нинішнього 2-го (другого найвищого рівня) у рамках своїх зусиль щодо повного переходу до «нормальності» для медичної системи.
Зазначається, що Південна Корея повідомила про щоденне середньодобове 50 388 нових заражень протягом тижня з 1 по 7 серпня, що на 10,7% більше, ніж за попередній тиждень.
Загалом цей показник вже зростає шість тижнів поспіль.
Щоденна кількість заражень підскочила до понад 60 тисяч у середу, перевищивши поріг вперше приблизно за сім місяців.
Як повідомляв Укрінформ, на всій території України з 1 липня 2023 року скасований карантин, який був встановлений з метою запобігання поширенню гострої респіраторної хвороби COVID-19.
Фото: АА