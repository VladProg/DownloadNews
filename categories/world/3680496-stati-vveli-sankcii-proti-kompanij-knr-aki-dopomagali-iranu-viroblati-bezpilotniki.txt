Міністерство фінансів США оголосило про запровадження санкцій проти мережі китайських компаній, які постачали в Іран деталі для бойових дронів, у тому числі Shahed-136.

Про це йдеться в повідомленні Офісу контролю за іноземними активами міністерства фінансів США (OFAC), передає Укрінформ.


«OFAC запровадив санкції проти мережі з п’яти компаній і однієї особи через їхню підтримку намагань Ірану закупити безпілотні літальні апарати», - зазначається в документі.


Уточнюється, що у переліку нових санкцій - компанії з КНР Koto Machinery, Raven, Guilin Alpha, S&C Trade та Caspro.


Ця мережа відповідає за реалізацію і доставку компонентів, які можна застосувати для виробництва бойових безпілотників. Їх використовує, зокрема, іранська авіаційна промислова компанія HESA, яка виробляє дрони-камікадзе Shahed-136 (санкції проти неї США запровадили раніше).


«Іран напряму причетний до жертв серед українського цивільного населення через використання росією іранських БПЛА», - заявив у цьому звʼязку заступник міністра фінансів США з питань протидії тероризму та фінансової розвідки Браян Нельсон.


Він підкреслив, що Сполучені Штати продовжать виявляти мережі та схеми закупівель, які забезпечують поставки в росію БПЛА та інших озброєнь для застосування у війні проти України.


Як повідомляв Укрінформ, у четвер міжнародна мережа REPO оголосила, що заморозила або заблокувала понад $58 мільярдів російських активів, проти яких запроваджено санкції, пов’язані з війною рф проти України.