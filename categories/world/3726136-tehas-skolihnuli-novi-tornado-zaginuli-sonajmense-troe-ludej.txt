Низка потужних штормів викликала численні торнадо в середу ввечері на півночі Техасу (США), що призвело до загибелі щонайменше трьох людей і завдало значної шкоди.

Як передає Укрінформ, про це повідомляє AP.
Мер міста Матадор Пет Сміт заявив, що щонайменше троє людей загинуло і що інші могли постраждати. Він також додав, що було завдано «дуже багато пошкоджень».
Зазначається, що у Роллінг-Плейнс були масові збої в електропостачанні, у тому числі більше 700 споживачів залишилися без світла в районі Джейтон. Найзначніші збитки виявилися в Матадорі — місті з населенням близько 570 осіб за 112 кілометрів на північний схід від Лаббока в окрузі Мотлі.
За даними Національної метеорологічної служби Лаббока, шторми також спричинили град розміром із тенісний м’яч та пориви вітру, що перевищували 161 км за годину в інших населених пунктах, включаючи Джейтон.
Як повідомляв Укрінформ, минулого тижня щонайменше троє людей загинули і десятки були госпіталізовані після того, як торнадо пронісся північною частиною штату Техас.
Фото: KFDA