Найбільша безпосередня загроза безпеці в Європі походить від російської агресивної війни, а тому дуже важливим залишається єдність і згуртованість Євросоюзу щодо цього питання.

Як передає власний кореспондент Укрінформу, про це заявив міністр закордонних справ Австрії Александер Шалленберг під час спільної зі своїм словацьким колегою пресконференції у середу у Відні.
"Так, звичайно, ми хочемо миру. Всі хочуть миру. І люди в Україні хочуть цього найбільше. Але це все лежить в руках лише однієї людини, а саме – президента Російської Федерації Володимира Путіна. Він може закінчити війну вже завтра. Якщо він це зробить, війна закінчиться. Якщо ж Україна припинить воювати, то з Україною буде, скажімо так, покінчено. І тоді Словаччина може раптово отримати іншого сусіда", - сказав Шалленберг.
Також міністр наголосив на позиції Австрії, яка полягає у тому, що не може бути "жодних переговорів щодо України без України".
За словами Шалленберга, найбільша безпосередня загроза безпеці на європейському континенті походить від російської агресивної війни, а тому дуже важливим залишається єдність і згуртованість Європейського Союзу щодо цього питання. "Єдність і згуртованість Європейського Союзу в цьому питанні була нашим найбільшим досягненням, нашим найбільшим активом. І я вважаю, що ми робимо все правильно і повинні працювати над тим, щоб ця єдність і згуртованість зберігалася й у майбутньому", - зазначив він.
За словами австрійського міністра, треба також усвідомлювати, що "за нами спостерігають на міжнародному рівні, що наша позиція як західного світу також дуже сильно залежить від нашої поведінки в цьому питанні".
Як повідомляв Укрінформ, раніше міністр закордонних справ Австрії Александер Шалленберг заявив, що попри війну в секторі Гази Європейський Союз залишатиме в пріоритеті підтримку України у її відбитті російської агресії, адже поведінка ЄС з цього приводу визначатиме положення Заходу у світі на десятиліття вперед.