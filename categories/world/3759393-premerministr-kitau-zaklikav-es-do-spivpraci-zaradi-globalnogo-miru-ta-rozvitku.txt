Прем’єр-міністр Китаю Лі Цян заявив, що КНР і Європейський Союз мають співпрацювати заради глобального миру та розвитку.

Про це він сказав на зустрічі з президентом Європейської комісії Урсулою фон дер Ляєн на полях саміту G20 у Нью-Делі, передає Укрінформ із посиланням на МЗС КНР.
«Китай готовий співпрацювати з Європейським Союзом, щоб поглибити взаємну довіру, належним чином вирішувати розбіжності та працювати разом заради більшого позитивного внеску у справу глобального миру та розвитку», - сказав Лі.
За його словами, запобігання ризикам, про які заявляють у ЄС, не виключає співпраці, а взаємозалежність не слід ототожнювати з незахищеністю. Крім того, не варто політизувати питання економічної співпраці.
«Китай і ЄС мають і далі об’єднуватись і співпрацювати та використовувати стабільність двосторонніх відносин, щоб компенсувати невизначеність ситуації у світі», - заявив Лі.
Він запевнив, що китайська сторона налаштована розвивати стабільні торгово-економічні відносини з ЄС, а також зміцнювати комунікацію і партнерство з Євросоюзом у питаннях клімату, відновлюваній енергетиці та інших сферах.
Як повідомляв Укрінформ, президент Європейської комісії Урсула фон дер Ляєн заявила, що ЄС розглядає Китай як важливого партнера у вирішенні глобальних проблем та сподівається, що Пекін зможе відігравати позитивну роль у досягненні справедливого і тривалого миру в Україні.
Фото: Xinhua News