Міністр оборони ФРН Борис Пісторіус наполягає на виділенні додатково 10 млрд коштів у бюджеті на наступний рік, щоб профінансувати потреби, замовлені війною росії проти України.

Як передає Укрінформ з посиланням на Bloomberg, таким чином, загальна сума асигнувань на оборону сягне 60 млрд євро.
Водночас зазначається, що міністр фінансів Крістіан Лінднер загалом поділяє думку про необхідність збільшення оборонних витрат, але навряд чи погодиться на всю суму, якїо вимагає Пісторіус, зазначають джерела.
Коаліційний уряд планує завершити бюджетні переговори протягом наступних двох тижнів, щоб кабінет міністрів міг затвердити проєкт у середині березня й направити його до парламенту.
Раніше канцлер Німеччини Олаф Шольц заявляв, що країна виконає вимогу НАТО щодо витрачання 2% ВВП на оборону.
Цього року Пісторіус планує витратити 50 млрд євро зі звичайного оборонного бюджету й отримати 8,5 млрд євро зі спеціального фонду.
Крім того, уряд використає близько 2 млрд євро з окремого фонду на закупівлю боєприпасів та іншого військового спорядження для України, в результаті чого загальні витрати на оборону становитимуть близько 60 млрд євро.