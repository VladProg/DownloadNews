Бельгія бере активну участь у застосуванні санкцій Європейського Союзу проти Росії у зв’язку з її агресією проти України і відіграє провідну роль, зокрема, у забороні доступу на європейський ринок діамантів російського походження.

Про це заявив прем’єр-міністр Бельгії Александр де Кроо сьогодні в Брюсселі під час спільної пресконференції з Президентом України Володимиром Зеленським, передає кореспондент Укрінформу.
«Разом із всім Європейським Союзом ми застосовуємо численні пакети санкцій (проти Росії). Є один окремий напрямок, де ми відіграємо провідну роль, і це санкції проти діамантів. Бельгія є дуже важливою країною у діамантовій індустрії, і ми хочемо видалити діаманти російського походження із нашого ринку. Кращий шлях для цього – застосувати систему повного відстеження, щоб виключити російські діаманти з нашого ринку. Ми робимо це разом із Європейський Союзом та країнами G7», - сказав де Кроо.

Він зауважив, що нині Бельгія та інші зацікавлені сторони є дуже близькими до того, щоб створити таку систему відстеження щодо походження діамантів. Це означає, що російські діаманти не будуть використовуватися для фінансування російської війни проти України.
«Від початку ми були на вашому боці. Ми знаємо, за що ви б’єтеся, і ми будемо продовжувати підтримувати вас, будемо на вашому боці так довго, скільки це буде необхідно. Слава Україні!», - завершив свій виступ прем’єр-міністр Бельгії.
Як повідомлялося, сьогодні, 11 жовтня, Зеленський здійснив неоголошений візит до Бельгії. Він взяв участь у роботі Контактної групи з оборони України під егідою США, що відбулася сьогодні поряд із зустріччю міністрів закордонних справ країн Альянсу, провів переговори з керівництвом НАТО та обговорив двостороннє співробітництво між Україною і Бельгією з урядом цієї країни.
Фото: ОП