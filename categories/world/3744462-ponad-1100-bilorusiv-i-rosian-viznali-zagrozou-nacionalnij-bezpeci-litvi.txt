З кінця листопада 2022 року, коли для громадян Росії та Білорусі була запроваджена спеціальна анкета, де треба вказувати ставлення до агресії РФ в Україні, 1164 громадян цих країн були визнані загрозою національній безпеці Литви, з них 910 білорусів і 254 росіяни.

Як передає Укрінформ, про це повідомляється на сайті Департаменту міграції Литви.
Після оцінки всієї інформації, публічної та непублічної, було встановлено, що 910 громадян Білорусі становлять загрозу національній безпеці, з них 337 отримали відмову у видачі посвідки на тимчасове проживання в Литві, 121 - у зміні такого документа. 205 білорусам анулювали чинну посвідку на тимчасове проживання. Двом громадянам Білорусі відмовили у видачі дозволів на постійне проживання в Литві, у чотирьох анулювали такі документи. 241 білорус отримав негативну відповідь на національну литовську візу.
Своєю чергою, 254 громадян Росії визнали такими, що становлять загрозу національній безпеці. З них 43 росіянам відмовлено у видачі посвідки на тимчасове проживання в Литві, 46 – в її продовженні. Ще 59 громадянам Росії були анульовані раніше чинні дозволи на тимчасове проживання, а 52 росіяни втратили дозвіл на постійне проживання в Литві. Вирішено не видавати посвідку на постійне проживання в Литві, коли особа звертається за нею вперше, двом громадянам Росії. Національну візу не видали 52 росіянам, які подали документи на неї.
Після початку повномасштабної російської агресії проти України, підтримуваної Білоруссю, країни Балтії, в тому числі Литва, вжили додаткові заходи щодо своєї національної безпеки. Серед них - підвищена увага до російських і білоруських прохачів національних віз і посвідок на проживання.