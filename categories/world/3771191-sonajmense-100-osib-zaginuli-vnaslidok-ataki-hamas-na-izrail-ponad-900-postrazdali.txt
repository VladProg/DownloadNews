Унаслідок масштабної атаки ХАМАС по Ізраїлю загинуло щонайменше 100 людей, ще понад 900 - постраждали.

Як передає Укрінформ, про це повідомляє The Times of Israel.
"Міністерство охорони здоров'я повідомляє, що наразі 908 постраждалих були доставлені до лікарень для лікування внаслідок тривалої терористичної атаки ХАМАС на південь та центральну частину Ізраїлю", - йдеться у повідомленні.
Згідно з даними влади, за час безпрецедентного нападу загинуло щонайменше 100 осіб.
Як повідомлялося, по центральних та південних районах Ізраїлю в суботу вранці було завдано масованого ракетного удару.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
ЄС, США, Україна та низка інших держав засудили атаки по Ізраїлю.
Фото: АА