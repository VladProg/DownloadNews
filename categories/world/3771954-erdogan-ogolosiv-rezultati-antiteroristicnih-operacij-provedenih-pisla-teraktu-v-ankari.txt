Після теракту в Анкарі 1 жовтня турецькі військові знешкодили 162 терористи та знищили 194 терористичні цілі та будуть надалі проводити антитерористичні операції.

Про це Президент Туреччини Реджеп Тайїп Ердоган заявив після засідання уряду в Анкарі, повідомляє кореспондент Укрінформу.
“З 1 жовтня загалом було знищено 194 об’єкти терористів і нейтралізовано 162 терористи. Ми й надалі будемо організовувати більш ефективні операції проти терористичної організації (РПК - ред.)”, - сказав Ердоган.
Щодо збиття турецького БПЛА американськими військовими на території Сирії, Ердоган сказав, що цей випадок “зафіксований у національній пам’яті” і коли прийде час, будуть вжиті “необхідні дії”.
Як повідомляв Укрінформ, в Анкарі 1 жовтня поблизу будівлі Міністерства внутрішніх справ Туреччини пролунав потужний вибух. Влада заявила про теракт і повідомила про двох нападників, один з яких себе підірвав, а іншого було знешкоджено. Під час пожежі двоє поліцейських зазнали легких поранень. Одного з нападників було ідентифіковано як члена Робітничої партії Курдистану.
Після нападу Туреччина здійснила авіаудари по об'єктах терористів у північному Іраку, а також кілька днів поспіль здійснювала авіаудари по цілях на півночі Сирії.