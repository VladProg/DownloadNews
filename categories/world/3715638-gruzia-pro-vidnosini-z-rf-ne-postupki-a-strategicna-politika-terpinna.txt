Спікер парламенту Грузії Шалва Папуашвілі заявив, що питання відновлення дипломатичних відносин з РФ не обговорюється і про принципові поступки Москві не може йтися.

Як передає Укрінформ, про це повідомляє Новости-Грузия.
“Ми не проводимо політику поступок Росії. Наша політика – це не політика поступок, а стратегічна політика терпіння”, – заявив Папуашвілі.
За його словами, національний інтерес Грузії – "збереження миру" та зміцнення економіки в країні.
"Різні потрясіння, конфлікти та війни останніх років сильно зачепили нас, відкинули на десятиліття назад", - сказав Папуашвілі.
За його словами, політику поступок Росії проводила колишня керівна партія “Єдиний Національний рух”, зокрема, шляхом продажу стратегічних об'єктів країни.
“Ми намагаємося уникати провокацій та різних загроз, зокрема тих, що походять з Росії. Ми нікому нічого не віддаємо, ні за що не торгуємось... Наша головна мета – об'єднання країни та євроінтеграція. Для досягнення цих цілей потрібні мир та економічний прогрес.
Якщо ми економічно не сильні і ми матимемо внутрішні конфлікти, ми не зможемо об'єднати країну, і нам не відчинять двері європейських структур. Бідна та ослаблена країна не цікава ні абхазам та осетинам, ні західним партнерам”, – заявив Папуашвілі.
За його словами, відновлення територіальної цілісності Грузії можливе лише "в рамках політики миру", "через відновлення довіри з абхазькими та осетинськими братами" та через створення таких умов, "щоб проживання в єдиній державі стало для них привабливим".
Спікер парламенту Грузії визнав, що за останніми рішеннями президента РФ Володимира Путіна відновити польоти до Грузії та скасувати візи "стоїть політична мотивація".
“Але важко визначити, яка мета цієї мотивації. Ми ж керуємося мотивацією та цілями нашої власної країни. Ми вважаємо, що чим більше країн зможе відвідати громадянин Грузії без візи, тим краще. Якщо говорити про безпеку, то одностороннє скасування Росією візового режиму нічого в цьому напрямі не змінює. Хто хоче, той у Росію не поїде”, - заявив Папуашвілі.
Також він стверджує, що влада Грузії не ігнорує можливі загрози, пов'язані з масовою міграцією росіян і це питання - під контролем спецслужб країни.
Як повідомлялося, з початком повномасштабної війни в Україні багато росіян, побоюючись мобілізації, виїхали до Грузії, і це вплинуло на багато аспектів життя грузинів.
Фото: საქართველოს პარლამენტი/Facebook