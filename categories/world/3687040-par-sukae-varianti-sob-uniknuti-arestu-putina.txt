Уряд Південно-Африканської Республіки розпочав юридичні консультації щодо того, що робити з ордером Міжнародного кримінального суду на арешт володимира путіна у випадку, якщо російський лідер прибуде на саміт країн БРІКС у серпні.

Як передає Укрінформ, про це повідомляє агенція Bloomberg.
ПАР зайняла нейтральну позицію щодо війни росії проти України. Позиція уряду країни викликає критику з боку деяких найбільших торговельних партнерів, зокрема США та ЄС.
"Ми чекаємо на уточнений юридичний висновок із цього питання. Ми стурбовані становищем народу України. Ми хотіли б продовжувати взаємодіяти з обома країнами, щоб переконати їх у необхідності досягнення миру", - заявила міністр міжнародних відносин та співробітництва ПАР Наледі Пандор.
За даними джерел Bloomberg, Південна Африка навряд чи заарештовуватиме будь-якого лідера країни, який приїде на саміт. За їх словами, уряд та правляча партія Африканський національний конгрес розглядають усі варіанти, щоб уникнути виконання ордеру МКС.
Представники міністерства закордонних справ Південної Африки відмовилися від коментарів з цього питання.
Як повідомляв Укрінформ, у п`ятницю, 17 березня, МКС видав ордер на арешт президента рф володимира путіна та марії львової-бєлової, яка є уповноваженою президента рф з прав дитини, звинувативши їх у відповідальності за викрадення дітей з України.
У серпні 2023 року в Південно-африканській республіці (ПАР) має відбутися черговий саміт країн БРІКС. Проте влада цієї країни 20 березня заявила, що вже "взяла до відома" ордер МКС на арешт путіна.