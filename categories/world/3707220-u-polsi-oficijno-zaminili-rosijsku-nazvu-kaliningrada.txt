Польська комісія зі стандартизації географічних назв за межами РП рекомендує відмовитися від використання в публічному просторі назви міста Калінінград і замінити його на польську назву Крулевєц.

Про це комісія повідомила у своїй офіційній заяві, передає Укрінформ.
"Комісія зі стандартизації географічних назв за межами Польщі, що діє при головному геодезисті країни, на своєму 125-му засіданні 12 квітня 2023 року постановила, що для міста з російською назвою Калінінград рекомендується лише польська назва Крулевєц (Królewiec) і не рекомендується використовувати польською мовою назва Калінінград", – йдеться в заяві комісії.
Вона також рекомендує замість Калінінградської області використовувати польський відповідник – Крулевецька область (Obwód Królewiecki).
Комісія повідомила, що зміни набрали чинності з 9 травня.
Як зазначається, комісія взяла до уваги, що російське місто Калінінград традиційно відоме в Польщі під назвою Крулевєц, а нинішня російська назва цього міста є "є штучно нав’язаною, і вона не пов'язана ані з містом, ані з регіоном". Крім того вказується, що назва цього міста, розташованого поблизу кордонів РП, на честь Михайла Калініна – злочинця, який також відповідає за прийняття рішення про масову страту поляків у Катинському злочині в 1940 році, має "емоційно негативний характер".
Водночас комісія вказує, що події, пов’язані з російським нападом на Україну, примушення до "русского мира", ведення росією інформаційної війни змушують по-іншому подивитися на питання назв, що викликають значні суперечки і позитивно не сприймаються в Польщі.
Варто зауважити, що у Польщі в публічній площині донедавна використовувалися обидві назви російського міста – Калініград і Крулевєц.