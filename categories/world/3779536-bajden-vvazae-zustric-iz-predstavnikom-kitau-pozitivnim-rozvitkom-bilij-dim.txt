Президент США Джо Байден назвав зустріч у Вашингтоні з керівником Офісу в закордонних справах ЦК Компартії Китаю Ваном Ї позитивним розвитком двосторонніх відносин та наголосив на необхідності відповідальної конкуренції між двома країнами.



Про це повідомив у п’ятницю під час онлайн-брифінгу координатор Ради нацбезпеки Білого дому Джон Кірбі, передає власний кореспондент Укрінформу.
«Сполучені Штати й Китай перебувають в умовах гострої конкуренції, і ми вважаємо, що найкращий спосіб впоратися з цією конкуренцією полягає в настільки ж інтенсивній дипломатії»,- зауважив представник Білого дому.
У цьому зв’язку він зауважив, що президент Байден побачив у зустрічі з топ-дипломатом Китаю «гарну можливість і позитивний розвиток».
Крім того, Кірбі зазначив, що президент США під час зустрічі наголосив на необхідності для обох країн «відповідально керувати конкуренцією у відносинах, а також підтримувати відкриті лінії зв’язку». Водночас у Вашингтоні наполягають, що Сполучені Штати і Китай мають співпрацювати для відповіді на глобальні виклики.
Як повідомляв Укрінформ, перед цим Ван Ї заявив, що Китай і Сполучені Штати мають працювати над якомога швидшим поверненням своїх відносин на шлях здорового, стабільного та сталого розвитку.
Фото: Tierney L.Cross