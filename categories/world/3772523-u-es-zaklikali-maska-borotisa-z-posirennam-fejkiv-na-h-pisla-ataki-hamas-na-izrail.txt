Єврокомісар з питань внутрішнього ринку ЄС Тьєррі Бретон закликав Ілона Маска боротися з поширенням дезінформації на платформі X після атаки палестинського ісламістського угруповання ХАМАС на Ізраїль.

Про це повідомляє Reuters, передає Укрінформ.
Бретон заявив про наявність ознак того, що X, раніше відома як Twitter, використовується для поширення незаконного контенту і дезінформації в Європейському Союзі.
"Тому я пропоную вам терміново забезпечити ефективність ваших систем і повідомити моїй команді про вжиті антикризові заходи", - йдеться у його листі до Маска.
Правила щодо онлайн-контенту, відомі як Закон про цифрові послуги (DSA), вимагають від X та інших великих онлайн-платформ видаляти незаконний контент.
"З огляду на нагальність ситуації я також очікую, що ви будете в контакті з відповідними правоохоронними органами та Європолом і забезпечите оперативне реагування на їхні запити", - написав Бретон.
Він зазначив, що його команда продовжить роботу з Маском щодо низки інших нагальних питань, пов'язаних з дотриманням DSA.
Єврокомісар закликав Маска "швидку, точну і повну відповідь на цей запит протягом наступних 24 годин".
Невиконання DSA може призвести до штрафів з боку ЄС у розмірі до 6% від глобального обороту компанії.
Своєю чергою власник Х заявив, що політика його компанії полягає у відкритості і прозороті.
"Будь ласка, назвіть порушення, які є на X, щоб громадськість могла їх побачити", - написав він.
На це єврокомісар зауважив, що Маск "добре знає про повідомлення користувачів - і влади - про фейковий контент і прославляння насильства". "Від вас залежить, чи продемонструєте ви, що дотримуєте свого слова", - додав він, звертаючись до мільярдера.
Як повідомляв Укрінформ, раніше у ЄС назвали соцмережу X найбільшим джерелом російської дезінформації.
Фото: Getty Images