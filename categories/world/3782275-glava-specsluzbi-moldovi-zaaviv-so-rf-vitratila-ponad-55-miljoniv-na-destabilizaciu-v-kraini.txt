Голова СІБ Олександр Мустяце заявив, що Росія намагається вплинути на результати майбутніх місцевих виборів у Молдові за допомогою злочинного угруповання, яким керує олігарх-утікач Ілан Шор.

Про це повідомляє NewsMaker, передає Укрінформ.
«Дані Служби інформації та безпеки засвідчують підготовку і реалізацію на території Молдови, починаючи з другої половини 2022 року, диверсійного сценарію зовнішнього втручання з метою насильницького повалення демократичного уряду та захоплення політичного контролю за кримінальними угрупованнями, що підпорядковуються іншим країнам. Організатори цього сценарію афілійовані зі структурами, які відповідають за розробку та реалізацію політичних технологій у РФ, пов'язаними з адміністрацією президента Росії та російськими спецслужбами. Авторами цього сценарію на території Молдови є учасники організованої злочинної групи, яку очолює Ілан Шор», — заявив Мустяце.
За його словами, для цього задіюються кілька політичних сил, зокрема партія «Шанс», кандидати від якої під час виборчої кампанії пообіцяли реалізувати кілька соціальних та інфраструктурних проєктів, у яких брав участь громадянин Росії та Ізраїлю Ігал/Ігор Швед.
«Сума фінансування, імовірно передана «спонсором» Ігалом Шведом, становить € 1 032 737 та $280 тис. Під час розслідування встановлено, що гроші на рахунках Шведа в Казахстані надходили з Росії від громадянина Молдови та Російської Федерації Віктора Гуцуляка, який тісно пов'язаний з Іланом Шорм та одним із російських олігархів», — сказав Мустяце.
За його словами, за останні два роки Росія витратила 1 млрд леєв (55,2 млн доларів), щоб дестабілізувати ситуацію в Молдові.
СІБ підготувала докладну доповідь про спроби Росії дестабілізувати ситуацію в Молдові за допомогою злочинного угруповання Шора. Звіт направили до Центральної виборчої комісії, Наццентру боротьби з корупцією та Генеральної прокуратури.
Як повідомляв Укрінформ, президент Молдови Мая Санду звинуватила РФ у купівлі голосів виборців шляхом вливання коштів у проросійські політичні партії.
Місцеві вибори у Молдові відбудуться 5 листопада.