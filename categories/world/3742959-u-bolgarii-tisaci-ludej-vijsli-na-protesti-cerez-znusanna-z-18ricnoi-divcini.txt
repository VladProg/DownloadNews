У понеділок, 31 липня, у Болгарії тисячі людей вийшли на акції протесту проти насильства над жінками через справу про знущання з 18-річної дівчини, що викликало суспільний резонанс.

Як передає Укрінформ, про це повідомляє Novinite.
Кількість учасників мирної ходи проти насильства над жінками в столиці - місті Софія досягла понад 7-8 тисяч осіб. Натовп, який зібрався біля будівлі суду, повністю заповнив простір навколо, площу Святої Неділі та частину бульвару Вітоша. Поліція оцінює кількість учасників у декілька тисяч.


Акція протесту проти насильства над жінками, яка проходила одночасно в понад 40 містах Болгарії, була спровокована випадком насильства над 18-річною дівчиною.


Як повідомляє Euractiv, протести спровокувала справа місячної давнини. 18-річна дівчина розповіла, що її хлопець завдав їй сотні порізів, зламав ніс та збрив волосся.
Водночас суд кваліфікував завдані тілесні ушкодження як "легкі" та не став затримувати 26-річного підозрюваного. Проте згодом його таки затримали через суспільний тиск. Сам чоловік заперечує вчинення насильства.
Протестувальники закликали до реформування судової системи країни та кращого захисту жінок.
Згідно з даними болгарської поліції, за перші три місяці цього року було вбито вісімнадцять жінок, ймовірно, їхніми знайомими чоловіками, але, за оцінками активістів, жертв може бути набагато більше.
Фото: BNT, BNR, Facebook