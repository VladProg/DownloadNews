МЗС РФ заявило про вихід зі складу учасників Ради Баренцевого/Євроарктичного регіону (Barents Euro-Arctic Council, BEAC).

Про це повідомляється в Телеграм-каналі відомства, передає Укрінформ.
У МЗС заявили, що відповідне послання міністра закордонних справ Росії Сергія Лаврова сьогодні направлено главам МЗС країн-членів організації, Високому представнику ЄС із закордонних справ і політики безпеки, а також до Міжнародного Баренцевого секретаріату у м. Кіркенес (Норвегія).
Провину за прийняття такого рішення Москва поклала на "західних учасників ради (Данію, Ісландію, Норвегію, Фінляндію, Швецію, ЄС)". Зокрема, заявлено, що Фінляндія, яка головувала в організації, не підтвердила готовності передати Росії керівництво у BEAC у жовтні 2023 року за принципом ротації.
Як повідомлялось, у березні 2022 року, після початку Росією повномасштабної війни проти України, країни-учасниці BEAC оголосили про припинення співпраці з РФ.
Рада Баренцеваго/Євроарктичного регіону була заснована як форум регіонального співробітництва на початку 1993 року на зустрічі міністрів закордонних справ Росії та країн Північної Європи у місті Кіркенес (Норвегія). Ще дев'ять держав - Велика Британія, Німеччина, Італія, Канада, Нідерланди, Польща, Франція, США та Японія - мають статус спостерігачів при Раді.