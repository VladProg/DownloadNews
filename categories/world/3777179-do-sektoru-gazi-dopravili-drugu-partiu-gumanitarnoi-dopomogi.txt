Колона з 17 вантажівок з гуманітарною допомогою прибула в неділю з Єгипту до сектору Гази.

Як передає Укрінформ, про це повідомляє Al Jazeera.
Згідно з даними багатьох міжнародних та єгипетських ЗМІ, другий конвой вантажівок з гуманітарною допомогою перетнув кордон Єгипту з сектором Гази.
Загалом 17 вантажівок приїхали в Газу сьогодні, через день після того, як перший конвой з 20 вантажівок доправив медичну допомогу, їжу та воду до заблокованого анклаву.
За оцінками ООН, для задоволення потреб мешканців Гази потрібно направляти близько 100 вантажівок з допомогою щодня.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня глава уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС. США, ЄС, Україна та низка інших держав засудили атаки по Ізраїлю.
Фото: Loay Ayyoub/The Washington Post