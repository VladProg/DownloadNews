Влада Австралії запроваджує санкції щодо 13 фізічних осіб та організації, причетних до виробництва та поставки безпілотників росії.

Про це повідомляє Міністерство закордонних справ, передає Укрінформ.
"Австралія ... приєднується до партнерів у запровадженні додаткових цільових фінансових санкцій та заборони на поїздки щодо 13 іранських фізичних осіб та цільових фінансових санкцій щодо організації через виробництво і постачання безпілотників у росію", - йдеться у повідомленні.
Водночас зазначається, що "санкційний список демонструє, що надання матеріальної підтримки рф матиме наслідки для причетних".
Крім того, уряд Австралії запроваджує цілеспрямовані фінансові санкції у “стилі Магнітського” та заборону на поїздки щодо 14 осіб, а також цільові фінансові санкції щодо 14 іранських організацій, причетних до порушень прав людини в Ірані.
Серед них є чотири представники поліції моралі, які відповідальні за арешт, затримання та жорстоке поводження із Махсою Аміні.
Санкції також стосуються високопоставлених співробітників правоохоронних органів, політичних і військових діячів Ірану, зокрема з Корпусу вартових Ісламської революції, причетних до жорстокого придушення протестів після смерті Аміні.
У МЗС Австралії заявили про підтримку українського та іранського народу.
Як повідомляв Укрінформ, 1 лютого уряд Австралії оголосив про додаткові санкції проти Ірану за постачання росії безпілотників.
Іранська поліція моралі затримала 22-річну Махсу Аміні 13 вересня 2022 року у Тегерані за недотримання правил носіння хіджаба. Через три дні стало відомо про її смерть.
Після загибелі дівчини Іраном прокотилася хвиля протестів, які жорстоко придушуються.