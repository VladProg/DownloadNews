Адміністрація Байдена заявила, що зустріч китайського і російського лідерів у москві є предметом «дуже й дуже уважного» спостереження з боку Білого дому, зокрема в контексті їхніх домовленостей щодо війни рф проти України.

Про це сказав у понеділок під час включення на CNN координатор Ради нацбезпеки Білого дому Джон Кірбі, передає Укрінформ.
«Припинення вогню, оголошене прямо зараз, по суті, лише ратифікує завоювання росіян і дасть путіну більше часу, щоби реально оснастити, перепідготувати та відновити операції (проти України – ред.)», - зауважив Кірбі, коментуючи ініціативи, озвучені раніше китайською стороною щодо врегулювання в Україні.
Він сказав, що США «відкидають» будь-які заклики до припинення вогню прямо зараз, а також підкреслив, що постачання росії летальної допомоги - «не в інтересах Китаю».
Представник Білого дому також назвав російсько-китайські відносини «шлюбом за розрахунком, а не з любові».
«Це дві країни, які не мають особливої довіри між собою, але вони знайшли спільну мету в тому, щоби дати відсіч Заходу, дати відсіч американському лідерству», – сказав він.
Кірбі також зауважив, що у Вашингтоні поки не бачили жодних офіційних підтверджень щодо можливої розмови між Сі з Президентом України Володимиром Зеленським, але водночас закликав до такого обговорення.
«Треба як мінімум взяти слухавку, поговорити з Президентом Зеленським й отримати українську точку зору», – зауважив він.
Як повідомляв Укрінформ, в понеділок розпочався візит глави Китаю Сі Цзіньпіна до росії, де він обговорюватиме, в тому числі, ситуацію, пов’язану з війною, розв’язаною рф проти України.