Директор служби інформації та безпеки (контррозвідки) Чехії Міхал Коуделка заявив, що російський агент забезпечував розповсюдження російської пропаганди, пов’язаної із війною в Україні, на території Чехії, за що отримав винагороду – кілька тисяч євро.

Як передає Укрінформ, про це повідомляє Radio Prague International.
«Мова, зокрема, йшла про те, що цей впливовий агент на вимогу одного з вищих органів державної влади Росії забезпечив розповсюдження наративів, які підтримують зовнішньополітичні інтереси Російської Федерації у зв’язку з війною в Україні», – сказав Коуделка під час виступу на конференції з дезінформації у нижній палаті парламенту Чехії.
Він додав, що до розповсюдження кремлівської пропаганди окрім агента з РФ були залучені відомі громадські особи.
Діяльність російського агента впливу – проросійського активіста, який використовував окремих журналістів для розповсюдження в Чехії російської пропаганди – була зафіксована Службою ще до початку повномасштабної війни Росії проти України.
«Окрім репортажів з Чехії, він (російський агент – ред.) також фінансував кілька поїздок за кордон і прагнув добитися від журналістів створення матеріалів, яких потребувала російська сторона», – зазначив директор Служби.
У контррозвідці Чехії також відзначили прямі спроби російських структур встановити відносини з одним з організаторів антиурядових демонстрацій, які відбулися восени минулого року.
Коуделка вважає, що коректніше говорити про брехню та пропаганду, аніж про дезінформацію. Як приклад цілеспрямованої брехні він назвав розповсюдження інформації про те, що речовина «Новичок», якою у 2018 році у Великій Британії отруїли подвійного агента Сергія Скрипаля, брало свій початок у Чехії.
Як повідомлялося, 4 березня 2018 року у британському місті Солсбері був отруєний колишній подвійний агент, експолковник ГРУ Сергій Скрипаль і його дочка Юлія. Тодішня прем'єр-міністерка Британії Тереза Мей заявила, що відповідальність за отруєння, швидше за все, лежить на Росії. Вона також повідомила, що постраждалі були отруєні нервово-паралітичною речовиною групи "Новічок", розробленою ще в СРСР.