Ексглава адміністрації Білого дому Джон Келлі, який обіймав цю посаду за президенства Дональда Трампа, розповів про цинізм свого колишнього керівника у ставленні до співгромадян.

Як передає Укрінформ, про це він сказав у інтерв’ю CNN.
Келлі поділився історіями про висловлювання Трампа за зачиненими дверима щодо американських військовослужбовців і ветеранів, а також інших осіб.
Експрезидента він охарактеризував так: «Людина, яка вважає, що ті, хто захищає свою країну у формі або були вбиті чи серйозно поранені в бою, або проводять роки під тортурами як військовополонені, є «лохами», тому що «їм це нічого не дає». Людина, яка не хотіла, щоб її бачили в присутності військових з ампутованими кінцівками, тому що «це погано на мене впливає». Людина, яка… просторікувала про те, що наші найдорожчі герої, котрі віддали свої життя, захищаючи Америку, є «невдахами».
За словами Келлі, Трамп цинічно висловлювався також про жінок, меншини, євангельських християн, євреїв.
«Людина, яка не має жодного уявлення про те, за що виступає Америка, і не має жодного уявлення про те, що таке Америка... Людина, яка захоплюється автократами й диктаторами-вбивцями. Людина, яка не має нічого, окрім презирства до наших демократичних інститутів, нашої конституції та верховенства права», – описав експосадовець Трампа.
«Більше нічого не можна сказати. Боже, допоможи нам», – додав він.
З розповіді Келлі випливає, що Трамп нездатний зрозуміти, чому американська громадськість шанує колишніх військовополонених і тих, хто загинув у бою.
Колишнього сенатора Джона Маккейна, який колись потрапив у полон у В’єтнамі, Трамп називав «невдахою», так само й експрезидента Джорджа Буша-старшого, який служив пілотом під час Другої світової війни і був збитий.
Раніше видання The Atlantic повідомляло, що у 2018 році Трамп, перебуваючи в Парижі, заявив, що не хоче відвідувати могили американських військових. «Чому я повинен іти на кладовище? Воно наповнене невдахами», – сказав він.
Минулого тижня колишня помічниця Трампа в Білому домі Кессіді Гатчінсон зазначила в інтерв'ю CNN, що «Дональд Трамп – це найсерйозніша загроза нашій демократії за все наше життя, а можливо, і за всю американську історію».

Колишній генпрокурор Трампа Білл Барр зауважив, що «він неперевершений нарцис і постійно здійснює бездумні вчинки».
«Він завжди ставитиме власні інтереси й задоволення власного его вище за все, у тому числі й за інтереси країни. Наша країна не може, розумієте, не може бути сеансом терапії для такої проблемної людини», – вважає Барр.