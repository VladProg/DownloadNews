Щодня в океани, річки та озера планети потрапляє пластик обсягом у 2000 сміттєвозів, що є критичною масою.

Про це заявили в ООН, передає Укрінформ.
В організації відзначили, що такий об'єм небезпечного сміття матиме сумні наслідки.
"Мікрочастинки пластику потрапляють у їжу, яку ми їмо, воду, яку ми п'ємо, та повітря, яким ми дихаємо", - заявив Генеральний секретар ООН Антоніу Гутерріш.
Він підкреслив, що людство найближчим часом має покласти край забрудненню пластиком, якщо не прагне зробити життя на планеті важчим.
"Нам потрібно досягти участі всіх і кожного", - підкреслив генсек ООН.
Він додав, що забруднення пластиком можна скоротити на 80 відсотків до 2040 року, "якщо сьогодні забезпечити повторне використання, перероблення, переорієнтацію та диверсифікацію в рамках відходу від використання пластику".
Нагадаємо: за прогнозами, до 2040 року забруднення середовища пластиком може зрости в 2,6 раза, якщо не буде запроваджено юридично обов’язкову глобальну політику.
Дослідження розглядало дані про забруднення поверхні пластиком із 11 777 океанських станцій у шести основних морських регіонах у період з 1979 по 2019 роки.
Мікропластик особливо небезпечний для океанів, оскільки він не лише забруднює воду, а й пошкоджує внутрішні органи морських тварин, які сприймають пластик за їжу.