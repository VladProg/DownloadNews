Терористичне угрупування ХАМАС погрожує почати страчувати заручників у відповідь на ізраїльські удари по сектору Гази, що здійснюються без попередження.

Про це повідомляє Times of Israel, передає Укрінформ.
"З цієї години будь-який обстріл наших людей, які перебувають у своїх домівках, без попередження, буде супроводжуватися стратою цивільних заручників, яка буде транслюватися на відео і аудіо", - заявив речник під псевдонімом Абу Обейда.
Як повідомляється, представник міністерства оборони Ізраїлю заявив членам Кнесету на брифінгу в той же день, що Ізраїль не буде скидати муляжі бомб на дахи будинків, щоб попередити цивільне населення про необхідність втечі.
Як повідомляв Укрінформ, унаслідок бойових дій, розпочатих після нападу ХАМАС на Ізраїль, свої домівки залишили понад 123 тис. мешканців сектора Гази.