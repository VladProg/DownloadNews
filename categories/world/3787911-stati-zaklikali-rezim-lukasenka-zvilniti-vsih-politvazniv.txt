Сполучені Штати закликають владу Білорусі звільнити всіх політичних в'язнів та скасувати закони, спрямовані проти незалежних організацій та ЗМІ.

Про це заявив постійний представник США при ОБСЄ Майкл Карпентер під час засідання Постійної ради цієї організації у Відні, передає кореспондент Укрінформу.
"Згідно зі звітом "Московського механізму", опублікованим на початку цього року, Білорусь повністю не дотримується своїх зобов'язань в рамках ОБСЄ в галузі людського виміру та зобов'язань у сфері прав людини. Ми закликаємо режим Лукашенка звільнити всіх політичних в'язнів, скасувати закони, спрямовані проти незалежних організацій і ЗМІ та притягнути до відповідальності порушників прав людини", - зазначив він.
За словами Карпентера, правозахисний центр "Вясна" документально встановив, що в Білорусі налічується 1 454 політичних в'язнів - "хоча, ймовірно, їх набагато більше".
"Сполучені Штати й надалі залишатимуться солідарними з народом Білорусі. Ми продовжимо підтримувати його демократичні прагнення, захищати його права людини і працювати над притягненням до відповідальності за зловживання режиму Лукашенка", - заявив дипломат.
За його словами, американська місія також буде використовувати нещодавно створену ОБСЄ "Групу друзів демократичної Білорусі" для пошуку "нових та креативних шляхів, як ми можемо допомогти народу цієї країни та притягнути білоруську владу до відповідальності за її зловживання".
Як повідомлялося, Європейський Союз неодноразово закликав режим Лукашенка звільнити всіх політичних в’язнів у Білорусі.