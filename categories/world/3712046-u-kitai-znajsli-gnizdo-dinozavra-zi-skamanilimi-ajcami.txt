У провінції Фуцзянь на південному сході Китаю знайшли гніздо зі скам'янілими яйцями динозавра та кількома фрагментами шкаралупи.

Про це повідомляє Сіньхуа, передає Укрінформ.
Як зазначається, яйця належали овірапторозавру, що мешкав у пізньому крейдовому періоді (закінчився 66 млн років тому).
Яйця, виявлені у районі міста Лун'янь, імовірно, перебували на стадії вилуплення. За словами молодшого наукового співробітника Інституту палеонтології хребетних та палеоантропології при Академії наук Китаю Ван Цяна, шкаралупа деяких яєць тріснула – у гнізді виявлено її розкидані фрагменти.
Збереглося щонайменше шість скам'янілих яєць динозаврів. За словами науковців, ця знахідка дає цінні матеріали для вивчення палеокліматології, палеогеографії, палеоекології на території нинішньої провінції Фуцзянь і навіть усього Південного Китаю.
Як нагадує Сіньхуа, близько трьох років тому в регіоні було виявлено кілька скам'янілих слідів динозаврів, що добре збереглися.
Фото: Сіньхуа