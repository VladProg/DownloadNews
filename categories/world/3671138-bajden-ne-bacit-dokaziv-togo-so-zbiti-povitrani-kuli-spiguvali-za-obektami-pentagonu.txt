У США не знайшли точних доказів, які б свідчили, що збиті американськими військовими літаючі об’єкти пов’язані з китайською програмою спостереження.

Як передає кореспондент Укрінформу, про це заявив у четвер президент Джо Байден у своєму зверненні з приводу реакцію Сполучених Штатів на непізнані об'єкти в повітряному просторі Північної Америки протягом останніх тижнів.
Байден зазначив також, що немає доказів різкого збільшення кількості таких об'єктів.
«Зараз ми просто бачимо їх більше, зокрема через кроки, які ми зробили для збільшення кількості наших радарів», - сказав він.
Президент доручив своїй адміністрації викласти йому «чіткіші правила щодо того, як ми поводитимемося з цими непізнаними об'єктами.., розрізняючи, які, ймовірно, становлять загрозу безпеці й потребують дій, і які не становлять».
Збиті об'єкти, можуть бути пов'язані з діяльністю приватних компаній, додав він.
«Поточна оцінка розвідувальних служб полягає в тому, що ці три об'єкти, очевидно, були повітряними кулями, пов'язаними з приватними компаніями, рекреаційними чи дослідницькими установами, котрі вивчають погоду або проводять інші наукові дослідження», - сказав президент.
Він пояснив, що наказав військовим збити непізнані об'єкти через їхню небезпеку для цивільної авіації й через те, що «не можна було виключити ризику спостереження за чутливими об'єктами» Пентагону.
Байден заявив, що доручив своєму радникові з національної безпеки очолити урядові зусилля з безпечної боротьби з об'єктами в повітряному просторі.
Держсекретар Ентоні Блінкен очолить роботу зі «встановлення загальних глобальних норм у цьому значною мірою нерегульованому просторі».
«Ці кроки приведуть до більш безпечного й надійного неба для наших авіапасажирів, військових, науковців і людей на землі», - додав Байден.
Водночас Байден заявив, що планує в майбутньому поговорити з президентом Китаю Сі Цзіньпіном, не уточнивши, коли може відбутися така зустріч.
«Ми прагнемо конкуренції, а не конфлікту з Китаєм. Ми не шукаємо нової холодної війни, – сказав він. – Але я не приношу вибачень, і ми змагатимемося».
Він підкреслив важливість «підтримання відкритих ліній зв'язку між дипломатами й військовими фахівцями» двох країн.
Як повідомляв Укрінформ, впродовж останніх двох тижнів військові США й Канади збили принаймні чотири об’єкти над повітряним простором Північної Америки. Зокрема, 4 лютого – над атлантичним узбережжям, минулої п’ятниці інший об’єкт був знищений над Аляскою.
У суботу й неділю були збиті два об’єкти над Канадою, а також над озером Гурон, що розділяє американську й канадську території.
Фото: ny1.com