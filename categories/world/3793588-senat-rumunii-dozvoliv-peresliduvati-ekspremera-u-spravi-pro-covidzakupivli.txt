Сенат Румунії за поданням Національного управління з питань запобігання корупції країни в середу зняв депутатську недоторканність з колишнього прем’єра Флоріна Кіцу, який фігурує у справі про необґрунтовані закупівлі мільйонів доз COVID-вакцин.

Як передає Укрінформ, про це повідомляє Romania Journal.
Зазначається, що Національне управління з питань запобігання корупції (DNA) звинувачує його у зловживанні службовим становищем у справі про закупівлю вакцин від COVID-19 під час пандемії.
"На всіх посадах, які займав, я виконував свої обов’язки коректно, дотримуючись чинного законодавства. І відтепер, поки я залишаюся в політиці, я буду боротися за благополуччя усіх румунів", – наголосив Кіцу.
У понеділок він заявив, що проситиме своїх колег по партії проголосувати за зняття з нього депутатської недоторканності, однак заявив, що він не піде у відставку з партії чи парламентської групи.
"Ми повинні дозволити розслідуванню продовжитися та з'ясувати правду. Буду просити колег проголосувати за зняття недоторканності. У мене немає причин йти у відставку", – сказав експрем’єр.
Минулого четверга DNA звернувся до парламенту та президента Румунії з проханням надати дозвіл на початок кримінального розслідування щодо колишнього прем’єр-міністра Флоріна Кіцу та колишніх міністрів охорони здоров’я Влада Войкулеску та Йоани Михайле щодо придбання вакцин проти COVID-19 під час пандемії.
Згідно з офіційним повідомленням DNA, вони звинувачуються у закупівлі понад 52,8 мільйона доз вакцин виробників Pfizer та Moderna, що перевищує існуючу та необхідну кількість, вартістю понад один мільярд євро.
Як повідомлялося, військовий суд у М'янмі засудив генерала, який донедавна був високопоставленим членом правлячої ради країни, до п'яти років ув'язнення за зловживання службовим становищем і отримання хабарів.