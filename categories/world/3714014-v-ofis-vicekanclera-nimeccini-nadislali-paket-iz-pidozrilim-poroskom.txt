До виборчого офісу федерального міністра економіки, віцеканцлера ФРН і одного з лідерів партії «Зелених» Роберта Габека надійшов пакет із підозрілим порошком, розпочато розслідування.

Про це повідомляє Укрінформ із посиланням на німецьку поліцію.
Як повідомила поліція, конверт із невідомим білим порошком надійшов у окружний офіс Габека у Фленсбурзі в середу, після чого була запущена масштабна операція поліції та пожежної бригади.
«Конверт надійшов до офісу партії «Союз 90/Зелені» близько 15:50 24 квітня. Співробітники Бюро віднесли конверт до поліції… Оскільки порошок був речовиною, яку неможливо було чітко ідентифікувати, усіх із приміщення було евакуйовано, а територію навколо поліцейської дільниці закрили», - зазначається у повідомленні правоохоронців.
Порошок передано в лабораторію, результат очікується. За наявними даними, шкідливих наслідків для здоров’я потерпілих не виявлено.
У поліції кажуть про анонімні спроби залякування.
Як повідомляв Укрінформ, 13 квітня до посольства Фінляндії у москві було відправлено конверти, в яких знайшли невідомий білий порошок.