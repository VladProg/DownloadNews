В офісі президента Чехії Петра Павела пояснили його слова про необхідність «суворого моніторингу» за росіянами, що живуть на Заході.

Речниця президента Маркета Ржегакова надала роз'яснення в електронному листі Радіо Свобода, передає Укрінформ.
За словами Ржегакової, переважна більшість жителів Росії підтримує президента Володимира Путіна, агресію проти України і навіть напади на цивільні цілі.
«Враховуючи ці обставини, це було б повним провалом наших власних служб безпеки і загрозою для безпеки наших власних громадян, якби ці служби не приділяли підвищеної уваги російській громаді, яка проживає в нашій країні», – заявила речниця.
Вона додала, що це стосується не кожної окремої людини, а «тих, хто становить фактори ризику».
Як повідомляв Укрінформ, президент Чехії Петр Павел у інтерв’ю Радіо Свобода висловив думку, що всі росіяни, які живуть у західних країнах, мають бути під більш пильним наглядом спецслужб, аніж це було до війни.
Фото: АА