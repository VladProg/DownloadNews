У Великій Британії заявили про готовність оголосити ПВК "Вагнера" терористичним угрупованням найближчими тижнями.

Як передає Укрінформ, про це повідомляє The Guardian.
"Міністр внутрішніх справ Британії Суелла Браверман готова оголосити приватну військову компанію Євгена Пригожина терористичною організацією після того, як британські посадовці завершать підготовку юридичної аргументації для оголошення", - йдеться у повідомленні.
Велика Британія запровадила санкції щодо Євгена Пригожина у 2020 році, а щодо самої ПВК у березні 2022 року, відразу після російського вторгнення в Україну, в якому ПВК "Вагнера" зіграла значну роль.
Як повідомлялося, у Білорусі зареєстрували ТОВ "Група Вагнер", яке надаватиме "освітні послуги".
Після невдалого заколоту ПВК "Вагнер" проти російського військового керівництва, у червні, найманці вирушили до Білорусі.
Заступник міністра внутрішніх справ Білорусі, командувач внутрішніх військ Микола Карпенков заявив, що тривають переговори про залучення представників ПВК "Вагнер" до підготовки бійців загонів спецпризначення МВС Білорусі.