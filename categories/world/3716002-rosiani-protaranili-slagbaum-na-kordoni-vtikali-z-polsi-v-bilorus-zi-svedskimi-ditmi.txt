Двоє дорослих росіян з трьома дітьми, у двох із яких були шведські паспорти, силою проривалися через польсько-білоруський кордон у напрямку Білорусі.

Польські прикордонники застосували силу, в результаті чого чоловіка було затримано, а жінці з дітьми вдалося втекти на білоруський бік кордону, передає Укрінформ із посиланням на RMF.FM.
Як зазначається, надзвичайна подія сталася у вівторок після сьомої ранку на польському пункті пропуску “Тересполь”. В автомобілі перебували дорослі чоловік і жінка, які є громадянами Росії, а з трьох дітей двоє мають громадянство Швеції, ще одна – громадянство РФ.

Після того, як польські прикордонники забрали паспорти на перевірку, БМВ почав різко рухатися у бік кордону з Білоруссю, таранячи шлагбаум і проїжджаючи по розкладених на дорозі шипах. В результаті, автомобіль зупинився на середині прикордонного мосту, жінка з дітьми втекла на білоруський бік кордону, а чоловіка було затримано.
За повідомленням ЗМІ, двом дітям зі шведськими паспортами, яких перевозили росіяни, було заборонено виїжджати за межі Швеції.


Фото: Gorąca Linia RMF FM