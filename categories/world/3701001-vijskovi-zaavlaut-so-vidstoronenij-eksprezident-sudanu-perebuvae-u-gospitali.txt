Відсторонений від влади експрезидент Судану Омар Хасан аль-Башир не втік із в'язниці, як повідомляли напередодні ЗМІ, а перебуває у військовому госпіталі під охороною поліції.

Як передає Укрінформ, про це повідомляє Reuters з посиланням на заяву армії Судану.
Як зазначається у повідомленні, колишній ув'язнений Башир і ще близько 30 осіб були переведені до госпіталю за рекомендацією медичного персоналу в'язниці Кобер до того, як почалися бої між армією і Силами швидкої підтримки.
Башир одноосібно керував державою протягом 30 років, прийшовши до влади завдяки державному перевороту. За цей термін через його диктаторську політику Судан став країною-ізгоєм.
За роки його правління країна зазнала ісламізації держапарату та етнічних чисток у провінції Дарфур.
Зрештою, у 2009-2010 роках Міжнародний кримінальний суд видав кілька ордерів на арешт Башира. Втім, він залишався при владі ще 10 років. У 2019 році Башир був відсторонений від влади в ході військового перевороту в Судані.
У неділю, 23 квітня, ЗМІ повідомили про втечу Башира та 30 поплічників його режиму з в'язниці Копер, що в Судані.
Як повідомляв Укрінформ, у Судані поновилися бойові дії, незважаючи на домовленість про тимчасове припинення вогню.
Фото: АА