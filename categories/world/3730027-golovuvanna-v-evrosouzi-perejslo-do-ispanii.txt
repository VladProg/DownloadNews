З 1 липня Іспанія прийняла після Швеції головування в Європейському Союзі, воно триватиме до 31 грудня. Для Іспанії це вже п’яте головування в ЄС.

У зв’язку з цим уряд країни визначив чотири пріоритети, передає Укрінформ із посиланням на сайт Іспанського головування в ЄС,
Насамперед ідеться про промислову перебудову ЄС та забезпечення його відкритої стратегічної автономії, зменшення залежності від третіх країн у таких сферах як енергетика, охорона здоров’я, цифрові технології та забезпечення продовольством. Це дотягатиметься шляхом залучення нових компаній і технологій та зменшення уразливості Європи до зовнішніх утручань.
Другий пріоритет Іспанського головування – сприяння «зеленому» переходу та адаптації довкілля. Як зазначається, протидія кліматичним змінам та деградації довкілля є не лише правовим, а й моральним зобов’язанням, яке відкриває перед Європою величезні можливості. Зокрема, зелена трансформація дозволить значно скоротити залежність від зовнішніх поставок енергії та сировинних матеріалів, зменшити рахунки на електрику та підвищити конкурентоспроможність європейських компаній.
Іспанське головування буде робити все можливе, щоб забезпечити такий «зелений» перехід європейської економіки, сприятиме реформуванню ринку електроенергії та розвитку відновлюваних джерел. Ця робота дозволить Євросоюзу просуватися до визначених законодавством цілей щодо зменшення шкідливих викидів в атмосферу, здійснити перетворення в секторах газу та водню, підвищити енергоефективність економіки. Іспанія докладатиме зусиль для того, щоб ЄС зберіг передові позиції у боротьбі з кліматичними змінами та міг скористатися новими можливостями, які відриває ця технологічна трансформація.
Третій напрямок діяльності Іспанського головування на наступні пів року – просування більшої соціальної та економічної справедливості.
«У майбутньому буде вже недостатньо забезпечувати зростання європейського ВВП. Буде необхідно забезпечити, щоб достаток, який генерується, приносив користь усім громадянам та слугував поліпшенню їхніх можливостей та стандартів життя. Нам потрібна більш конкурентна економіка, але також більш справедлива та дбайлива» - зазначається у повідомленні.
Відповідно, Іспанське головування буде відстоювати встановлення мінімального та спільного стандарту корпоративного оподаткування у всіх країнах-членах, та боротиметься із ухилянням від податків з боку великих багатонаціональних компаній, що призводить до втрат європейського ВВП в обсязі до 1,5% щороку, - це дорівнює сумі, що виділяється, наприклад, на будівництво житла або на охорону довкілля.
Нарешті, четвертим пріоритетом Іспанського головування в ЄС є зміцнення європейської єдності.
«У світі невизначеності та зростаючої геополітичної напруги, ЄС має залишатися єдиним. Саме тому країни-члени мають продовжувати досягати прогресу в інтеграції та у розвитку інструментів, що дозволять їм поставати, разом, перед найбільшими викликами нашого часу», - йдеться у повідомленні.
У цьому контексті Іспанське головування буде виступати за поглиблення зв’язків на внутрішньому ринку, завершення формування Банківського союзу та Союзу ринку капіталів, посилення та покращення ефективності спільних інструментів ЄС, таких як фонд відновлення «Наступне покоління ЄС». Євросоюз має зберігати єдність у вирішенні спільних проблем у сфері міграції та надання притулку, надавати скоординовану допомогу Україні та іншим сусіднім країнам. Все це, за баченням уряду Іспанії, має сприяти розвитку спільної європейської ідентичності та спільним цінностям, та відкрити нову фазу у розвитку усього Європейського проєкту.
Показово, що керівник уряду Іспанії розпочне шестимісячний термін головування в ЄС з відвідування України. «Президент уряду (прем’єр-міністр – ред.) Іспанії Педро Санчес вирішив, що першим кроком Іспанського головування в Раді ЄС має бути подорож до Києва, для демонстрації непохитної підтримки України з боку 27 країн ЄС у всіх сферах: військовій, гуманітарній та економічній», - наголошують в уряді Іспанії.
Як зазначається, Володимир Зеленський оголосив про візит Педро Санчеса до Києва під час відеозвернення до учасників Європейської Ради у Брюсселі, та висловив великі сподівання на діяльність Іспанського головування.
Для Іспанського головування важливим буде посилення зобов’язань у стабілізації, відновленні та відбудові України, для чого країни ЄС мають зберігати єдність у ставленні до російської війни проти України.
Цей візит стане для прем’єр-міністра Іспанії першим з початку повномасштабного російського вторгнення в Україну. Як очікується, Санчес проведе зустріч із Зеленським та виступить перед Верховною Радою щоб висловити підтримку та солідарність Європи, яка стоятиме поряд з Україною так довго, як це буде необхідним.