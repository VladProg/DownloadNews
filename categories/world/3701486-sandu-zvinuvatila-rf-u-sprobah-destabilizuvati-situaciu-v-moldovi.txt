Президент Молдови Мая Санду звинуватила росію у втручанні у внутрішні справи Молдови на тлі майбутніх виборів глави автономного територіального утворення Гагаузія, де, за її словами, багато кандидатів були російськими агентами.

Про це повідомляє Reuters, передає Укрінформ.
Цього тижня Молдова заборонила російській регіональній делегації поїхати до напівавтономного проросійського регіону Гагаузія, який у неділю обиратиме главу свого уряду.
Делегацію очолив рустам мінніханов, глава татарстану (росія), який повідомив, що йому було відмовлено у в'їзді до Молдови.
«Ми бачимо відкрите втручання, він прямував до Гагаузії, щоб підтримати одного з кандидатів на виборах. На жаль, багато кандидатів там є агентами росії, а не політиками, які хочуть працювати на благо народу Гагаузії», - сказала Санду.
Молдова звинуватила росію в спробах дестабілізувати ситуацію в країні.
«росія не поважає і ніколи не поважала наш суверенітет і незалежність. І тепер москва намагається дестабілізувати ситуацію в Молдові, щоб перешкодити нашому європейському курсу, спровокувати хаос», - сказала Санду в ефірі Jurnal-TV.
Кишинів засудив повномасштабне вторгнення росії в Україну, яке зокрема вплинуло на економіку Молдови, яка сильно залежала від поставок газу з росії. У країні почалися антиурядові протести. Санду сказала, що росія фінансує протести та різні партії, «щоб повернути до влади політиків, які перебувають під її контролем», і що Кишинів протистоїть цим зусиллям за підтримки ЄС.
Гагаузія – автономний регіон на півдні Молдови, в якому проживає 160 тисяч осіб.
Фото: Twitter