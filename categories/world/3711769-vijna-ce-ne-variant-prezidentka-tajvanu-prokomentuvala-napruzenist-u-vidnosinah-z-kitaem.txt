Президентка Тайваню Цай Інвень пообіцяла підтримувати статус-кво миру і стабільності в Тайванській протоці на тлі високої напруженості у відносинах з Китаєм.

Як передає Укрінформ, про це повідомляє Reuters.
"Тайвань не буде спровокованим і не піддасться на тиск Китаю. Війна - це не варіант. Жодна зі сторін не може в односторонньому порядку змінити статус-кво немирними засобами. Збереження статус-кво миру і стабільності є консенсусом як для світу, так і для Тайваню", - заявила Цай.
Китай, який вважає Тайвань своєю територією і погрожує взяти острів під свій контроль у разі необхідності, посилив військовий і дипломатичний тиск, щоб змусити острів прийняти китайський суверенітет, після того, як Цай вступила на посаду в 2016 році.
Президент Тайваню неодноразово обіцяла захищати свободу і демократію країни, тому Пекін відкидає її заклики до переговорів, вважаючи її сепаратисткою.
Крім того, президент Тайваню зазначила, що офіційні особи країни ведуть переговори з адміністрацією президента США Джо Байдена про надання Тайваню допомоги у вигляді озброєнь на суму 500 мільйонів доларів.
Як повідомляв Укрінформ, міністр оборони США Ллойд Остін заявив, що Сполучені Штати найближчим часом нададуть Тайваню додаткову військову допомогу, в тому числі і зброю, оскільки самокерований демократичний острів стикається з посиленням військового тиску з боку Китаю.