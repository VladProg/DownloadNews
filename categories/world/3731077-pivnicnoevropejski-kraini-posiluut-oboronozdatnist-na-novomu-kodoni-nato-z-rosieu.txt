Фінські будівельники розпочали реалізацію проєкту зі створення залізничного коридору для НАТО – від атлантичного узбережжя Норвегії до кордонів нового члена Альянсу Фінляндії з Росією.

Як передає Укрінформ, про це йдеться в публікації Reuters.
Очікується з’єднання залізниць Фінляндії та Швеції, яка теж готується до вступу в НАТО, та Норвегії. Проєкт оцінюється в 41 млн доларів. Він має стати альтернативою морському сполученню.
Модернізація фінської залізниці ведеться поблизу міста Торніо на кордоні зі Швецією. Проєкт електрифікації короткої ділянки залізничної магістралі між Швецією і Фінляндією планують завершити 2024 року.
З'єднання залізниць Швеції та Данії з електрифікованою частиною фінської магістралі дасть змогу союзникам з НАТО транспортувати військове підкріплення та обладнання через Атлантику до Кеміярві, розташованого за годину їзди від російського кордону й за сім годин – від ядерного бастіону Росії та військових баз поблизу Мурманська на Кольському півострові.
Фінляндія значною мірою покладається на морські перевезення всіх своїх вантажів: майже 96% її зовнішньої торгівлі здійснюється через Балтійське море.
Залізничне сполучення стане альтернативою морському.
Зазначається, що Швеція до 2028 року планує розмістити у Балтійському морі п’ять підводних човнів нового покоління, які відграватимуть важливу роль для захисту вразливої інфраструктури, що стало особливо актуальним після підриву газопроводів «Північного потоку».
Данія раніше вивела з експлуатації свій підводний флот у рамках заходів зі скорочення військового потенціалу після закінчення холодної війни. Їй ще належить ухвалити рішення про майбутні інвестиції в оборону.
Норвегія замовляє чотири нові підводні човни, перший з яких надійде 2029 року.

У травні Фінляндія провела перші арктичні військові навчання як член НАТО на одному з найбільших у Європі артилерійських полігонів за 25 км за Полярним колом. Країна інвестує близько €150 млн в оновлення авіабази в Рованіємі. Вона може розмістити там половину нового парку з 64 винищувачів F-35, які мають надійти з 2026 року.