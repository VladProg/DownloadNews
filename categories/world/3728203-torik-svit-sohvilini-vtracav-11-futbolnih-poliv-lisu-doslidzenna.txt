Дані дослідження вчених із Університету штату Меріленд (США) показують, що у 2022 році у світі ліс руйнувався зі швидкістю 11 футбольних полів щохвилини.

Як передає Укрінформ, про це повідомляє BBC.
Згідно з новими даними, у 2022 році тропіки втратили на 10% більше первинних тропічних лісів, ніж у 2021 році.
Загалом було вирубано або спалено трохи понад чотири мільйони гектарів (майже 26 000 квадратних кілометрів).
Таким чином, у 2022 році щохвилини світ втрачав близько 11 футбольних полів лісу. При цьому найбільше руйнування лісу зафіксовано у Бразилії (1,77 млн га).
Водночас зазначається, що різке скорочення руйнування лісів в Індонезії свідчить про те, що цю негативну тенденцію можна змінити.
Індонезія скоротила втрату первинних тропічних лісів більше, ніж будь-яка інша країна за останні роки після того, як у 2016 році було зафіксовано рекордний рівень.
Аналіз показує, що це пов’язано як із діями уряду країни, так і з боку компаній. Так, у 2019 році в Індонезії на постійний основі було запроваджено мораторій на вирубування лісу для нових плантацій пальмової олії, а зусилля з моніторингу та обмеження пожеж були активізовані.
«Існує термінова необхідність досягти зниження вирубування лісів, навіть більш термінова, ніж зниження викидів вуглецю. Тому що, як тільки ви втрачаєте ліси, їх набагато важче відновити. Це свого роду безповоротні активи», — сказав Род Тейлор з World Resources Institute (Інститут світових ресурсів).
Як повідомляв Укрінформ, генеральний секретар ООН Антоніу Гутерреш наполягає на відмові світу від використання викопного палива, щоб запобігти кліматичній катастрофі.
Фото: ВВС