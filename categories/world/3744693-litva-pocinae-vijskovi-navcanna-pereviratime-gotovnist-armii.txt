Збройні сили Литви розпочинають військові навчання у рамках перевірки бойової готовності

Як передає Укрінформ, про це повідомляється на сайті Збройних сил Литви.
Зазначається, що мета навчань – поліпшення взаємодії військових підрозділів, відпрацювання передислокації з місць постійної дислокації до районів операцій і виконання поставлених завдань, а також практична перевірка взаємодії між різними підрозділами та іншими установами. Може спостерігатися рух військової техніки дорогами країни.
У навчаннях братимуть участь військовослужбовці різних родів військ Збройних сил Литви, які тренуватимуться на полігонах і в цивільних районах.
Наразі тривають навчання "Королівський удар 2023" гусарського батальйону ім. Короля Міндаугаса Піхотної бригади Geležinis Vilkas (Залізний вовк). У них беруть участь приблизно 600 військовослужбовців і бойова техніка.
Щороку під час навчань місто Паневежис і Паневежиський район оголошуються навчальною територією для імітації бойових дій. Сценарій навчань щоразу незначно змінюється, але основна мета залишається незмінною – уміння контролювати безпекову ситуацію, відпрацювання міжвідомчої взаємодії та взаємодії з усіма підрозділами-учасниками навчань.
Як повідомлялося, в п’ятницю стало відомо, що незабаром Литва передасть Україні ракетні комплекси NASAMS та антидронове обладнання.


Фото: www.kariuomene.lt