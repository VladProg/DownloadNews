В Індії кількість загиблих у результаті зіткнення кількох потягів у східному штаті Одіша зросла до 288 осіб.

Як передає Укрінформ, про це повідомляє BBC.
За словами генерального директора пожежної служби штату Судханшу Сарангі, кількість загиблих унаслідок аварії становить 288 осіб.
На місце події було викликано понад 100 додаткових лікарів. Поранені пасажири були транспортовані місцевими автобусними компаніями.
Як зазначається, кілька вагонів експреса Shalimar-Chennai Coromandel Express зійшли з рейок приблизно о 19:00 за місцевим часом, причому деякі з них опинились на сусідній колії. Інший потяг, експрес Howrah Superfast, врізався в перекинуті вагони.
За даними індійських чиновників, в інциденті брав участь також товарний поїзд, який стояв на місці. Наразі додаткові деталі трагедії не повідомляються.
Прем’єр-міністр Індії Нарендра Моді відреагував на аварію у Твіттері, де висловив свої співчуття родинам загиблих.
«На місці аварії проводяться рятувальні роботи, потерпілим надається вся можлива допомога», – зазначив Моді.
Як повідомлялося, катастрофа сталася увечері у п'ятницю, коли експрес Howrah, що прямував з Бенгалуру до Хаури в Західній Бенгалії, зіткнувся з експресом Coromandel, який здійснював рейс маршрутом Калькутта – Ченнай.
На місце зіткнення потягів у районі міста Баласор було викликано понад 200 машин швидкої допомоги. Раніше повідомлялося про 230 загиблих та 900 поранених.
Міністерство залізниць Індії розпочало розслідування інциденту.