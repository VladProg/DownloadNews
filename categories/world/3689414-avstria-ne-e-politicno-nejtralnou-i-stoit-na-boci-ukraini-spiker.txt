Австрія є нейтральною у військовому плані, але не в політичному, підтримує суверенітет, територіальну цілісність та незалежність України.

Про це заявив президент Національної ради Австрії Вольфганг Соботка у вступному слові перед виступом Президента України Володимира Зеленського в австрійському парламенті, передає кореспондент Укрінформу.
"Політична, фінансова та гуманітарна підтримка України має велике значення для австрійців. Офіційна Австрія є нейтральною у військовому плані, але не в політичному. Вона зайняла чітку позицію стосовно цього конфлікту на користь суверенітету, територіальної цілісності та незалежності України, а також щоб українці й надалі могли самостійно вирішувати своє політичне майбутнє", - заявив спікер.
Соботка запевнив, що з боку Австрії Україна, яка вже понад рік є об'єктом жорстокої російської агресії, "має необмежену та непохитну солідарність".
Він додав, що незаконна війна росії проти України не лише спричиняє величезні страждання на українській території, а й має руйнівні наслідки в усьому світі.
"Своєю агресивною війною проти України росія здійснює кричуще порушення міжнародного права і ставить під сумнів усю глобальну архітектуру безпеки. У цій війні Україна захищає не лише свою країну та своє існування, а й обстоює європейські цінності. Саме тому ми підтримуємо її на шляху до Європи", - наголосив президент Національної ради.
Він також наголосив на необхідності притягнення до відповідальності усіх винних у скоєних під час російської агресії злочинах.
Як повідомляв Укрінформ, Президент України Володимир Зеленський у четвер виступив з промовою перед Національною радою Австрії.
У залі парламенту також були присутні федеральний президент Австрії Александер Ван дер Беллен, члени федерального уряду, зокрема віцеканцлер Вернер Коглер, глава МЗС Александер Шалленберг, міністр економіки Мартін Кохер, міністр соціальних справ Йоганнес Раух та міністр юстиції Альма Цадіч, а також посол України в Австрії Василь Химинець.
Австрія стала однією з країн-членів ЄС, у парламенті якої виступив український лідер. Наразі з 27 країн Євросоюзу лише Болгарія та Угорщина не надали такої можливості.
Фото: Parlamentsdirektion/Johannes Zinner