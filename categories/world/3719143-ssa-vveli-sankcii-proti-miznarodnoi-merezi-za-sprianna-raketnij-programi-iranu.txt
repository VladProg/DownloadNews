Сполучені Штати запровадили санкції проти семи фізичних осіб і шести організацій в Ірані, КНР і Гонконзі у зв’язку з їхнім сприянням розвитку іранської програми зі створення нових балістичних ракет.

Про це йдеться в офіційному повідомленні Офісу контролю за іноземними активами Міністерства фінансів США, передає Укрінформ.
«Ця мережа проводила фінансові транзакції та сприяла закупівлі чутливих і критично важливих частин та технологій для ключових учасників програми розробки балістичних ракет Ірану», - зазначається в документі.
Уточнюється, що поставки проводилися для Міністерства оборони й матеріально-технічного забезпечення збройних сил Ірану (MODAFL), а також його дочірніх організацій – Parchin Chemicals Industries (PCI), Aerospace Industries Organization (AIO), Iran Electronics Industries (IEI) і P.B. Sadr.
Крім того, Мінфін США ввів санкції проти іранського аташе з питань оборони в Пекіні, який координував військові закупівлі з КНР для іранських кінцевих користувачів.
Як повідомляв Укрінформ, у вівторок генеральний директор МАГАТЕ Рафаель Гроссі заявив, що Іран стрімко нарощує запаси збагаченого урану й нині має вже понад 100 кг урану, збагаченого до 60%.