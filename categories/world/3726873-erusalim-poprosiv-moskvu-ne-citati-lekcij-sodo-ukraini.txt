Єрусалим попросив владу РФ "не читати лекцій". Це стало відповіддю на заяву Москви із звинуваченням посла Ізраїлю в Україні Міхаеля Бродського у "прославлянні нацизму".

Як передає Укрінформ, про це написав спікер МЗС Ізраїлю Ліора Хаята у Твіттері.
"Немає жодних змін у політиці Ізраїлю, який категорично виступає проти та відкидає героїзацію злочинців, які співпрацювали з нацистами у вбивстві євреїв.
Жодна сторона не повинна читати лекції Державі Ізраїль, Міністерству закордонних справ Ізраїлю чи його дипломатам про важливість збереження пам’яті про Голокост або про війну з викривленням історії", - йдеться у повідомленні.
Як повідомлялося у ЗМІ, нещодавно посол Ізраїлю в Україні Міхаель Бродський дав інтерв'ю, в якому заявив, що попри історичні розбіжності Єрусалим підтримує Україну. Він мав на увазі діяльність українських націоналістів XX століття Степана Бандери, Романа Шухевича та Андрія Мельника.
Представниця МЗС РФ Марія Захарова звинуватила ізраїльського дипломата у "підтримці нацистів". Пропагандистка також не втрималася від розповсюдження фейків про Україну.