Міністр оборони Великої Британії Бен Воллес під час зустрічі з норвезьким колегою Бйорном Арільдом Грамом заявив, що Москва має підводні човни та розвідувальні кораблі, які «спеціально розроблені» для «потенційного саботажу або нападу на критично важливу національну інфраструктуру, що належить її ворогам».

Як передає Укрінформ, про це повідомляє The Guardian.
«Безсумнівно, ми можемо сказати, що Росія має намір і здатність атакувати критично важливу національну інфраструктуру Заходу. Ми повинні мати намір і здатність захиститися від цього», – сказав представник Міністерства оборони Британії.
Воллес повідомив, що у росіян є конкретна військово-морська програма, спрямована на спостереження та потенційні диверсії і напади на критично важливу національну інфраструктуру, що належить супротивникам Росії.
Він додав, що в Росії є підводні човни, кораблі-розвідники та інше обладнання, спеціально розроблене для цієї мети. Британський міністр наголосив, що інфраструктура західних країн, на яку може бути націлена Росія, вразлива і потребує захисту.
Воллес разом із Грамом підписали спільну заяву щодо наміру посилити співпрацю у протидії підводним загрозам після минулорічної атаки на газопровід Nord Stream.
Як повідомляв Укрінформ, у шведській прокуратурі, яка розслідує підрив газопроводів Nord Stream, заявили сьогодні, що основна версія слідства - за підривом стоїть група, яка спонсорується державою.
Фото: ОП