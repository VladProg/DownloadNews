У День Росії, 12 червня, хакери зламали радіостанції в Калінінграді та Свердловській області. В їх ефірі розповіли мешканцям про «визвольну армію, що йде на Крим».

Як передає Укрінформ, про це повідомляє Телеграм-канал Baza.
Вдень 12 червня на радіостанціях «Ретро FM» та «Росія» у Свердловській області почали розповідати про «визвольну армію» та необхідність ховатися у укриттях, а також про Крим, який «незабаром стане українським».
Пізніше те саме сталося з ефіром радіо «Європа Плюс» у Калінінграді — чоловічий голос повідомив мешканців про «збір добровольчого загону в Україну для взяття Республіки Крим».
Російські поліцейські почали шукати причетних. На радіостанціях сказали, що, зважаючи на все, невідомі зламали сервери чи супутники та просто підмінили сигнали.
Як повідомляв Укрінформ, 7 червня радіостанції в Сочі, Джубзі, Темрюку Краснодарського краю РФ та в обласному центрі Ростові-на-Дону зазнали хакерської атаки, в ході якої було запущено звернення від Російського добровольчого корпусу. До того, 5 червня, в ефірі деяких радіостанцій, які ведуть мовлення на Ростовську, Білгородську, Воронезьку області Росії передали «звернення Путіна», в якому йшлося про «вторгнення українських військ» і «оголошення військового стану».