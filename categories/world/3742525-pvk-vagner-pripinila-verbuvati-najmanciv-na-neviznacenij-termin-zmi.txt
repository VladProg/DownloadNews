Російська ПВК «Вагнер» призупинила роботу своїх регіональних центрів із набору найманців «на невизначений термін».

Про це повідомляє «Медуза» з посиланням на Телеграм-канали угруповання, передає Укрінформ.
На Телеграм-каналі, де розміщуються оголошення про найм у ПВК, припинення набору аргументується «наявністю великого кадрового резерву».
Крім того, на іншому Телеграм-каналі, пов’язаному з угрупованням, з'явився коментар засновника ПВК «Вагнер» Євгена Пригожина. Він заявив, що «час відкриття центрів набору поки не визначено». За його словами, зараз ПВК продовжує свою діяльність лише в Африці та у підготовчих центрах у Білорусі.
На початку липня ПВК «Вагнер» вже оголошувала про призупинення на місяць набору найманців через тимчасову неучасть у війні в Україні та переїзд до Білорусі.
Як повідомлялося, ватажок ПВК "Вагнер" Євгеній Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
Олександр Лукашенко провів переговори з Пригожиним, після чого той заявив, що бійці угруповання повертаються до польових таборів.
Путін заявив, що «вагнерівці» можуть підписати контракт із Міноборони РФ або їхати у Білорусь.
14 липня Міноборони Білорусі оголосило, що найманці ПВК Вагнера прибули до республіки.
За даними української Держприкордонслужби, кількість найманців ПВК «Вагнер», які перебувають у Білорусі, станом на ранок 30 липня становила понад 5000 осіб.