Кількість ядерних боєголовок, які Китай має на озброєнні у 2023 році, сягнула 500 одиниць. Вважається, що КНР збільшить цей показник удвічі до 2030 року і продовжуватиме нарощування ядерних сил далі.

Про це йдеться у щорічному звіті Міністерства оборони США щодо Китаю, оприлюдненому в четвер, передає Укрінформ.
«Протягом 2022 року Пекін продовжив свою стрімку ядерну експансію, і, за оцінками Міністерства оборони, станом на травень 2023 року Китай мав понад 500 діючих ядерних боєголовок», - зазначається в повідомленні.
При цьому підкреслюється, що за рік Китай отримав близько 100 нових боєголовок, що перевищує попередні прогнози про збільшення ядерного потенціалу КНР.
Водночас у Пентагоні оцінюють, що до 2030 року Китай матиме понад 1000 діючих ядерних боєголовок, більшість із яких буде розгорнута на бойовому чергуванні.
Крім того, у звіті звертається увага на зусилля КНР у сфері освоєння космосу. У цьому зв’язку зазначається, що Китай нарощує свій потенціал та наближується за рівнями можливостей до Сполучених Штатів. При цьому в Пентагоні не виключають, що у майбутньому Пекін може отримати перевагу та становитиме загрозу для американських супутників. Міноборони США вважає це серйозним викликом.
Як повідомлялося, наразі Сполучені Штати мають запас близько 3,7 тисячі ядерних боєголовок, з яких приблизно 1419 розгорнуті в режимі бойового чергування.