Кількість заявок на отримання притулку в ЄС, а також у Швейцарії та Норвегії, які належать до Шенгенського простору, цього року може перевищити мільйон.

Як передає Укрінформ, про це з посиланням на дані Агентства ЄС із питань притулку (EUAA), наведені в поточному конфіденційному звіті Єврокомісії, повідомляє Welt.
Це може стати найвищим показником з 2016 року, коли було зафіксовано 1,23 млн заявок на отримання притулку.
З початку року у 27 країнах ЄС, Швейцарії та Норвегії зареєстровано 801 459 відповідних заяв. Найбільше зростання в порівнянні з аналогічним періодом 2022-го зафіксували Латвія (+168%) та Естонія (+119%) - через різке зростання нелегальної міграції з Білорусі внаслідок війни в Україні.
На третьому місці – Німеччина, де кількість запитів про притулок зросла на 74%. Серед заявників перші три позиції посідають громадяни Сирії (27% усіх претендентів), Афганістану (17%) і Туреччини (16%).
Водночас є країни з від’ємним показником. Найбільше скорочення кількості прохань про притулок з початку року зафіксовано в Данії (-56%), на Мальті (-54%) і на Кіпрі (-52%).
Найменшу кількість заяв про притулок цьогоріч отримала Угорщина – від січня тут зафіксовано лише таких 26 випадків.
Як відомо, ЄС протягом багатьох років намагається зменшити кількість нелегальних мігрантів. Після кризових 2015-2016 років цифри спочатку впали, зокрема внаслідок пандемії коронавірусу, однак з минулого року знову відбулося значне зростання.