Конституційний суд Грузії оголосив, що прийняв до розгляду конституційне подання про імпічмент президентки країни Саломе Зурабішвілі. Висновок щодо цього буде винесено протягом місяця.

Про це повідомляє Перший канал Грузії, передає Укрінформ.
«У зв'язку з підвищеним суспільним інтересом, Конституційний суд Грузії вважає за доцільне розповсюдити інформацію щодо конституційного подання № 1797 («Конституційне подання депутатів парламенту Грузії: Іраклія Кобахідзе, Шалви Папуашвілі, Мамуки Мдінарадзе та інших (всього 80 депутатів)», - йдеться у повідомленні суду.
Автори конституційного подання звернулися до Конституційного суду 12 вересня. Після проходження процедури реєстрації конституційного подання, 14 вересня воно було зареєстроване відповідно до закону. Відповідно, справу було передано на розгляд пленуму Конституційного суду, який протягом місяця розгляне його та подасть висновок парламенту.
«Інформація про дату розгляду конституційного подання № 1797 буде поширена додатково», - йдеться у інформації Конституційного суду.
Як повідомлялося, 31 серпня президентка Грузії Саломе Зурабішвілі розпочала перший із запланованих візитів до країн Європи, попри те що уряд відмовився надати згоду на її поїздки.
Лідер партії «Грузинська мрія» Іраклій Кобахідзе оголосив про початок процедури імпічменту президентки Грузії Саломе Зурабішвілі через не погоджені з урядом візити до Європи.
Згідно з грузинським законодавством, президент може здійснювати закордонні візити лише після їх погодження урядом.