Глави держав Центральної Азії і канцлер ФРН погоджуються з необхідністю дотримуватися принципів поваги суверенітету та територіальної цілісності всіх країн.

Про це йдеться у Спільній декларації за результатами зустрічі президентів Республіки Казахстан Касим-Жомарта Токаєва, Киргизької Республіки Садира Жапарова, Республіки Таджикистан Емомалі Рахмона, Республіки Узбекистан Шавката Мірзійоєва і голови Народної Ради Туркменістану Гурбангули Бердимухамедова та федерального канцлера Німеччини Олафа Шольца, що відбулася 29 вересня 2023 року в Берліні, передає Укрінформ, у розпорядженні якого є документ.
«Лідери підтвердили свою прихильність працювати разом заради миру, безпеки, демократії, верховенства права та сталого розвитку при повній повазі до міжнародного права. Лідери висловили їх незмінне зобов'язання підтримувати Статут ООН, зокрема принципи поваги до незалежності, державного суверенітету та територіальної цілісності усіх країн, незастосування сили або загрози її використання, а також мирного вирішення міжнародних спорів», - йдеться у документі.
Лідери висловили підтримку справедливому та міцному миру, заснованому на повазі до міжнародного права, принципів Статуту ООН, територіальної цілісності та суверенітету, а також дотримання прав людини та основних свобод, написано в декларації.
Її підписанти наголосили на важливості тісного обміну інформацією щодо режимів санкцій, у тому числі діалогу з ЄС та подальших зусиль щодо запобігання ухиленню від санкцій.
Вони також привітали участь Організації з безпеки та співробітництва в Європі (ОБСЄ) у регіоні.
Шість політиків підкреслили важливу роль зон, вільних від ядерної зброї, як унікальних регіональних механізмів побудови довіри між сусідами, сприяння миру та співпраці та зміцнення глобальної архітектури ядерного роззброєння та нерозповсюдження в рамках Договору про нерозповсюдження ядерної зброї. У цьому контексті вони нагадали про створення в 2006 році зони, вільної від ядерної зброї, у Центральній Азії – першої зони, вільної від ядерної зброї, у північній півкулі.
Лідери погодилися з незмінною важливістю розширення співпраці між ЄС та Центральною Азією і конкретно між Німеччиною і регіоном, зокрема, в сфері торгівлі, енергетики, транспорту тощо.
Вони підтвердили зацікавленість у розвитку «Середнього коридору» та залученні фінансування на інфраструктурні проєкти в рамках ініціативи Global Gateway.
У документі на п'ять сторінок також йдеться про співпрацю в галузі клімату, міграції, боротьби з оргзлочинністю, освіти та інше.
Виходячи із загального масштабу та глибини відносин, лідери Німеччини та п’ятірки держав Центральної Азії погодилися встановити стратегічне регіональне партнерство між Німеччиною та Центральноазійським регіоном. Вони домовилися організувати наступну зустріч глав держав Центральної Азії та Федерального канцлера Німеччини в Центральній Азії в 2024 році.
Керівники п'яти країн провели в Берліні зустрічі з канцлером і федеральним президентом Німеччини Франком-Вальтером Штайнмаєром у п'ятницю.
Фото: @Bundeskanzler