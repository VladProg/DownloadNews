Польща офіційно ввела в дію так зване електронне загородження на кордоні з Калінінградською областю Росії – систему кількох тисяч відеокамер і датчиків руху.

Про це в соцмережі X повідомило Бюро національної безпеки Польщі (BBN), передає Укрінформ.
“У п’ятницю введено в дію 200 км електронного загородження на кордоні з Росією за участю президента Польщі, міністра внутрішніх справ і головного коменданта Прикордонної служби РП. Загородження захищає всю сухопутну ділянку кордону з Калінінградською областю. Це найсучасніша система в Європі, що включає кілька тисяч камер та інших датчиків”,- йдеться в повідомленні BBN Польщі.
Як відомо, монтування електронного загородження на польському кордоні з РФ розпочалося у квітні цього року. Система включає мережу з 3 тис. камер і датчиків руху. Інвестиція коштувала польському бюджету 373 млн злотих (приблизно 85 млн $).
Раніше на кордоні з РФ також було замонтовано фізичне загородження, що складається з трьох рядів колючого дроту на металевих стовпах заввишки 2,5 м та завширшки 3 м.
Фото: BBN