З нагоди Дня Незалежності України башта “Анакулє” - один із символів Анкари та міст Фатіха Султана Мехмета в Стамбулі були підсвічені жовтим та синім кольорами.

Про це повідомляє власкор Укрінформу.








Заходи до Дня Незалежності України в Анкарі / Фото: Ольга Будник, Укрінформ














































“Незалежність - це більше ніж слова. Сьогодні, кожного дня наші воїни виборюють її. Багато років тому наші предки боролися за неї, сьогодні ми ми продовжуємо цю боротьбу… Дякую всім українкам та українцям, які зараз перебувають в Туреччині. Продовжуйте бути помітними, говоріть, аби бути почутими. Посольство в Анкарі, генконсульство в Стамбулі та консульство в Анталії - ваші друзі і партнери”, - сказав заступник посла, радник-посланник Олексій Чернишев.

В Анкарі громада зібралася на одному з поверхів башти “Атакулє”, де відбувся концерт за участю колективів самодіяльності, а також окремих виконавців. Частина з тих, хто виступав, приїхали в Туреччину, рятуючись від війни.
“Зараз наші серця переповнені дуже різними почуттями: гордістю, радістю, сумом, надією. Але головні - це віра в перемогу України, її міць та відновлення. Хочу нагадати відомий вислів батька турецької нації Ататюрка: “Мир - вдома, мир - в усьому світі”, - сказала віцеголова Української спілки в Анкарі Ірина Амбаркютюкоглу.
Українці в Анкарі вшанували хвилиною мовчання загиблих захисників України та скандували “Слава Україні” та “Слава ЗСУ”, тримаючи прапор, який передали громаді воїни одного з підрозділів на передовій.

Фото: Генконсульство України у Стамбулі

“Сьогодні стамбульський міст Fatih Sultan Mehmet Köprüsü підсвічений у кольори українського прапора. Ми щиро дякуємо нашим турецьким друзям за таке привітання. Це вже стало чудовою традицією”, - повідомили у Генконсульстві України в Стамбулі.

Фото: Генконсульство України у Стамбулі

Раніше в Анкарі з нагоди Дня Незалежності України відкрилася виставка українських художників, які живуть в Туреччині, та дітей - вихованців дитячої студії Украінськоі спілки в Анкарі, частина з яких знайшла прихисток в Туреччині після повномасштабного вторгнення Росії в Україну.