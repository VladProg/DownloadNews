Міністр закордонних справ Фінляндії Пекка Хаавісто не виключає розпад ОБСЄ через небажання Росії та Білорусі схвалити головування Естонії у 2024 році.

Як передає Укрінформ, про це повідомляє Yle.
«Якщо у 2024 році не буде голови та не буде консенсусу з цього приводу, то наступний рік стане роком руйнування ОБСЄ як організації», – зазначив Хаавісто.
Зазначається, що згідно з правилами організації, головування, що ротується між країнами-членами, має бути схвалене усіма 57 державами-членами.
Однак Росія та Білорусь не схвалили кандидатуру Естонії на посаду голови наступного року, а Естонія не готова відмовитись від своєї кандидатури.
Організацію з безпеки та співробітництва в Європі ОБСЄ було створено у Будапешті у 1994 році, коли серія зустрічей з питань європейської безпеки та співробітництва переросла в організацію. Перша зустріч з питань безпеки та співробітництва в Європі відбулася 1975 року в Гельсінкі за ініціативи Фінляндії та особисто президента Фінляндії Урхо Кекконена.
Як відомо, ОБСЄ – єдина європейська безпекова платформа, яка об’єднує Європу, Росію, США та Україну, і головним чином займається запобіганням конфліктам, моніторингом миру та спостереженням за виборами.