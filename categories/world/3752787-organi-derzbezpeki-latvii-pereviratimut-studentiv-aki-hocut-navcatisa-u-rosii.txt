Латвійська Служба державної безпеки (VDD) зверне увагу на тих громадян Латвії, які у нинішній ситуації обирають навчання у російських вишах.

Про це повідомляє Delfi, передає Укрінформ.
Раніше посольство Росії в Латвії повідомило, що 17 серпня відбулася зустріч для абітурієнтів, яким уряд РФ надав цього року квоту на безкоштовне навчання у вишах. За даними диппредставництва, близько 110 осіб з Латвії продовжать навчання в Москві, Санкт-Петербурзі, Калінінграді, Пскові та інших містах РФ.
У цьому зв'язку у VDD наголосили, що навчання у російських вишах пов'язане з ризиками шпигунства та вербування спецслужбами РФ, а нині вони особливо високі. На думку VDD, Росія пропонує іноземцям можливість безкоштовного навчання "з метою ідеологічної обробки та виховання майбутніх пропагандистів інтересів Росії в інших країнах".
Тож особи, які обрали навчання у російських вишах, потрапляють під увагу Служби держбезпеки.
Як повідомлялося, Служба держбезпеки у межах розслідування діяльності злочинної групи «Антифашисти Прибалтики» затримала громадянина Латвії за підозрою у шпигунстві на користь Росії.
Фото: twitter.com/Valsts_drosiba