Засідання Ради Безпеки ООН, яке мало розпочатися о 21:00 за Києвом, відклали для додаткових консультацій.

Як передає власний кореспондент Укрінформу про це заявив членам Радбезу постійний представник Мозамбіку (ця країна головує РБ у березні) при ООН Педро Коміссаріо Афонсо.
За його словами, засідання відбудеться у п’ятницю трохи пізніше.
Як повідомили Укрінформу в дипломатичних колах, росія намагається зірвати засідання, вимагаючи участі в ньому так званого представника «днр» з прав людини дар’ї морозової.
Оскільки це процедурне питання, його можуть винести на голосування. Рішення Ради безпеки з процедурних питань вважається ухваленим, якщо за нього подано голоси 9 з 15 голосів членів Ради.
Як повідомляв Укрінформ, у п’ятницю Рада Безпеки ООН запланувала провести засідання з обговорення гуманітарної ситуації в Україні, спричиненої російською війною.
Цього ж дня судді Міжнародного кримінального суду видали ордери на арешт президента росії володимира путіна та російської дитячої омбудсменки марії львової-бєлової, яких підозрюють у скоєнні воєнних злочинів - незаконних депортації та переміщенні населення, зокрема дітей.