Делегація лідерів країн Африки прибула до РФ для проведення переговорів із російським диктатором Володимиром Путіним щодо врегулювання війни між Україною та РФ.

Як передає Укрінформ, про це повідомляє пресслужба президента ПАР.
Зустріч лідерів відбудеться у Санкт-Петербурзі.
"Президент Сиріл Рамафоса сьогодні, 17 червня 2023 року, прибув до Санкт-Петербурга в Російській Федерації для продовження Африканської миротворчої місії щодо українсько-російського конфлікту", - йдеться у повідомленні.
Зазначається, що приїзд президента ПАР до Росії відбувся після "конструктивних переговорів" з Президентом України Володимиром Зеленським 16 червня 2023 року.
Сьогодні вдень президент ПАР Сиріл Рамафоса разом з очільниками держав Замбії, Коморських островів і Сенегалу та главами урядів Конго-Браззавіля, Єгипту й Уганди зустрінуться з Путіним "для пошуку шляхів до миру в 16-місячному конфлікті між Україною та Росією, що призвів до руйнівних економічних наслідків, загибелі людей та глобальної нестабільності".
Як зазначається, Рамафоса повернеться до ПАР 18 червня.
Як повідомляв Укрінформ, Президент Південно-Африканської Республіки Сиріл Рамафоса представив у Києві план африканських країн щодо досягнення миру з десяти пунктів, який члени африканської делегації мають намір оприлюднити російській стороні під час візиту до РФ.