Уряд США оголосив про введення санкцій та інших обмежень проти сотень осіб і компаній в Росії та інших країнах, пов’язаних зі спробами Кремля продовжувати військово-промислове виробництво та оснащення власної армії.

Про це йдеться в повідомленні Офісу контролю за іноземними активами (OFAC) Мінфіну США, оприлюдненому в четвер, передає Укрінформ.
«OFAC продовжує розривати мережі та канали, за допомогою яких Росія намагається утримувати свою армію», - зазначається в повідомленні.
При цьому уточнюється, що новий пакет обмежень введений проти понад 130 фізичних та юридичних осіб, які сприяють війні РФ проти України шляхом постачання в Росію вкрай необхідних технологій та обладнання з третіх країн. Крім того, санкції введені проти внутрішньої промислової бази РФ яка намагається підтримати російську військову машину. Шляхом введення цих обмежень Міністерство фінансів США «перешкоджає діяльності виробників, експортерів та імпортерів майже всіх пріоритетних товарів, визначених міжнародною коаліцією, яка запроваджує санкції та заходи експортного контролю проти Росії».
Так, до списку санкцій, крім російських підприємств, організацій і посадових осіб потрапили компанії з Туреччини, які забезпечували поставки в Росію електроніки, важливих технологічних компонентів та іншого обладнання для ВПК. Обмеження введені і проти компаній і корпорацій в ОАЕ й Китаї, а також міжнародних структур, які забезпечували роботу схем уникнення раніше введених санкцій. У чорному списку також опинилися допоміжні структури, розташовані в Люксембурзі й Сінгапурі.
Паралельно Державний департамент США оголосив про введення санкцій проти російських інтересів за близько 100 позиціями. Обмеження націлені проти осіб і компаній енергетичної галузі РФ, металургії, гірничодобувного сектору, оборонних закупівель, «а також тих, хто залучений до підтримки військових зусиль російського уряду та інших зловмисних дій».
Як повідомляв Укрінформ, Сполучені Штати, а також їхні союзники й партнери, створили коаліцію країн, які запроваджують санкції, експортні, торгівельні та інші обмеження проти Росії через неспровоковану війну, розв’язану нею в Україні.