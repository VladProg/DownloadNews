Канада виконала вимогу Індії та відкликала 41 дипломата з посольства у Нью-Делі.

Як повідомляє кореспондент Укрінформу, про це в Оттаві заявила міністерка закордонних справ Канади Мелані Жолі.

“Канада підтверджує, що Індія офіційно повідомила про свій намір до 20 жовтня в односторонньому порядку позбавити імунітету усіх канадських дипломатів та членів їх родин у Нью-Делі, окрім 21 особи. Це значить, що 41 канадський дипломат та 42 члени їх родин опинилися під загрозою втрати імунітету. Зважаючи на безпекові наслідки дій Індії стосовно цих канадських дипломатів та членів їх родин, Канада посприяла їх безпечному від’їзду з Індії”, - сказала Жолі.

Вона наголосила, що “одностороннє позбавлення дипломатичних привілеїв та імунітету суперечить міжнародному праву”.
“Дипломатичний імунітет має дотримуватися й не може бути в односторонньому порядку скасований. Якщо ми дозволимо порушувати цю норму, жоден дипломат будь-де не зможе бути в безпеці. З огляду на це, уряд Канади продовжить поважати дипломатичні норми та не вживатиме взаємних заходів”, - зазначила міністр.

Додамо, що загалом в Індії несе службу близько 60 канадських дипломатів, тобто їх кількість була скорочена на дві третини.
“Дії Індії - абсолютно необгрунтовані й ескалаційні. Індія акредитувала кожного канадського дипломата, якого тепер видворює. Усі ці дипломати виконували свою роботу чесно, сприяючи обом державам”, - зауважила Жолі.

За її словами, скорочення канадської дипломатичної присутності в Індії вкрай негативно позначиться на термінах отримання послуг громадянами обох країн.

Як повідомляв Укрінформ, 25 вересня Канада публічно звинуватила індійський уряд у можливій причетності до вбивства сикхського сепаратистського активіста на канадській землі після того, як отримала дані від розвідувального альянсу "П'ять очей", до якого входять США, Велика Британія, Австралія та Нова Зеландія.

Після цього відносини між Оттавою та Нью-Делі швидко погіршилися.