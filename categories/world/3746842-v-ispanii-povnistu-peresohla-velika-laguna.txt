На півдні Іспанії через тривалу посуху та надмірну експлуатацію водоносних горизонтів уже вдруге пересохла найбільша постійна лагуна у національному парку Доньяна.

Як передає Укрінформ, про це повідомляє El Pais.
Як зазначається, у лагуні Санта-Олалла, найбільшій з постійних лагун у цьому національному парку, оголошеному ЮНЕСКО об’єктом всесвітньої спадщини, більше не залишилося води друге літо поспіль.
Це було підтверджено біологічною станцією Доньяна, оскільки це перший випадок в історії, коли ця лагуна повністю висихала протягом двох років поспіль.
«Це свідчить про серйозну ситуацію, в якій опинилася система лагуни Доньяна, а разом з нею й усе біорізноманіття, яке від неї залежить», — йдеться у повідомленні.
Лагуна Санта-Олалла висохла в той час, коли Іспанія бореться з третьою за одне літо хвилею спеки. Спорожнілі водосховища призвели до обмеження водопостачання в деяких частинах країни.
Водно-болотні угіддя Донані є домівкою для багатьох ендемічних та зникаючих видів тварин, таких як прісноводні вугри та черепахи.
Більшість лагун в Донані є тимчасовими, тобто їхні басейни наповнюються дощовою водою з водоносних горизонтів взимку, а потім висихають у спекотні місяці. Але деякі з них зберігають воду і влітку, забезпечуючи важливий притулок для перелітних птахів, які прямують на південь після розмноження в Північній Європі.
Фото: EFE/CSIC