У містах Молдови повідомили про аварійне відключення електроенергії.

Про це повідомляє NewsMaker, передає Укрінформ.
Зазначається, що електроенергію аварійно відключили, зокрема, у Кишиневі, через що було порушено рух тролейбусів, повідомляє столичне управління електротранспорту (RTEC).
У міністерстві енергетики Молдови повідомили, що вранці 30 травня сталося аварійне відключення внаслідок проведення робіт на лінії високої напруги Ісакча - Вулканешти. Лінію поновлять до кінця дня.
Також сьогодні з невідомих поки причин було відключено високовольтну лінію Бєльці — Дністровська ТЕЦ, повідомили в міністерстві. Лінію відразу перепідключили, але через відсутність навантаження в системі вона вийшла з ладу, залишивши без електрики центр і південь країни.
«Зараз фахівці Moldelectrica працюють над поступовим відновленням системи, що займе до двох годин», - заявили в міненерго Молдови.
Пізніше у відомстві повідомили, що причина відключення лінії Бєльці — Новодністровськ була у Вінницькій області України.
Крім цього, зазначається, що у Придністров'ї на підприємстві "Дністеренерго" 30 травня сталася системна аварія. Через це без електрики залишилося кілька населених пунктів. Як повідомляє видання «Новини Придністров'я», електрики немає в Слободії, деяких районах Тирасполя, Рибниці та Кам'янці.
Як повідомлялося, у Києві та в низці інших міст країни фіксується масове відключення світла. Відключення електропостачання по всій Україні у вівторок, 30 травня, сталося через зниження частоти в об’єднаній енергосистемі.