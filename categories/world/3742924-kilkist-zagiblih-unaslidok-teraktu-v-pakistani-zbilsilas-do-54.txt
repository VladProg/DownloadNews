Поліція повідомила, що принаймні 54 людини загинули внаслідок нападу терориста-смертника на політичному мітингу на заході Пакистану в неділю.

Як передає Укрінформ, про це повідомляє CNN.
Заступник генерального інспектора поліції Шаукат Аббас сказав, що 12 людей із числа загиблих були віком до 12 років.
За інформацією місцевої поліції, нападник підірвав вибухівку біля сцени, де проводилась акція.
Відповідальність за теракт узяло на себе угруповання ІДІЛ, повідомляє Amaaq News. Угруповання заявило, що напад був частиною його конфлікту з демократією, яку його члени вважають ворожою принципам «істинного ісламу» та такою, що суперечить «божественному закону».
Прем’єр-міністр Пакистану Шехбаз Шаріф «рішуче засудив» вибух, йдеться в опублікованій його офісом заяві.
Розслідування інциденту триває, офіс прем’єра зробив запит на доступ до звіту МВС та уряду країни, додав Шаріф.
Як повідомлялося, у неділю під час мітингу прихильників священнослужителя та політичного лідера в північно-західному районі Пакистану стався потужний вибух. Раніше повідомлялося про 39 загиблих та 123 поранених.
Фото: EPA