Міністр оборони Ізраїлю Йоав Ґалант надіслав у неділю офіційний запит до США й компанії Lockheed Martin на придбання третьої ескадрильї з 25 літаків F-35, після чого загальна кількість винищувачів Ізраїлю збільшиться до 75.

Як передає Укрінформ з посиланням на The Jerusalem Post, у заяві міністерства вказано, що Ізраїль почне отримувати по три літаки на рік, починаючи з 2027 року.


Вартість угоди становить приблизно 3 млрд доларів. Lockheed Martin і виробник двигунів Pratt & Whitney взяли на себе зобов'язання залучити ізраїльську оборонну промисловість до виробництва компонентів до замовлених літаків.
Крім того, Міністерство оборони в січні офіційно запросило у США 25 винищувачів F-15 EX Boeing для заміни попередніх моделей. А в листопаді 2022 року Ізраїль уклав угоду про придбання чотирьох літаків дозаправки в повітрі Boeing KC-46A.
Зазначається, що кожен з цих нових літальних апаратів буде доставлений до Ізраїлю через кілька років, але в кінцевому підсумку посилить здатність країни протистояти в разі потреби ядерній програмі Тегерана.