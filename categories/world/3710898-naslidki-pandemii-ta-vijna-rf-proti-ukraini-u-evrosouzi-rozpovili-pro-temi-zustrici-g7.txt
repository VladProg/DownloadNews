Саміт «Групи семи», який розпочнеться 19 травня у Хіросімі, зосередить увагу на стійкості глобальної економіки в контексті наслідків пандемії коронавірусу та російської агресії проти України.

При цьому одним із пріоритетів ЄС та інших партнерів під час цієї зустрічі буде продовження всебічної допомоги для України, заявив перед початком саміту G7 офіційний представник ЄС, повідомляє кореспондент Укрінформу.
«Перший фокус уваги ЄС буде зосереджений на війні в Україні, що вже понад рік залишається нашим пріоритетом. Ми продовжуємо підтримку у різних формах – надаємо гуманітарну і фінансову допомогу, здійснюємо поставки озброєння, застосовуємо санкції, – можна чекати, що все це буде головною складовою для обговорення», – зауважив представник ЄС.
За його словами, однією із тем зустрічі «Групи семи» в Японії буде обговорення перспективи проведення «саміту миру» за ініціативою України.
«На цьому етапі ми будемо підтримувати всі зусилля українців. Мир не може бути встановлений за будь-яку ціну. Це означає, що він має передбачати виведення російських військ з української території, і це має бути здійснено відповідно до міжнародного права та положень Хартії ООН», – зазначив він.
Офіційний представник ЄС повідомив також, що перед учасниками саміту виступить Президент України Володимир Зеленський в режимі телеконференції.
Як повідомлялося, у японській Хіросімі з 19 по 21 травня поточного року відбудеться саміт «Групи семи».
Попередня така зустріч була проведена у Німеччині у червні 2022 року. Цього року на зустрічі G7 Європейський Союз представлятимуть президент Європейської ради Шарль Мішель та президент Європейської комісії Урсула фон дер Ляєн.