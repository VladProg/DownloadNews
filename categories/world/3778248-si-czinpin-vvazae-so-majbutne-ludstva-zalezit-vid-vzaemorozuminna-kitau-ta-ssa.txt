Голова КНР Сі Цзіньпін заявив, що Китай готовий співпрацювати зі Сполученими Штатами на принципах взаємної поваги й мирного співіснування над урегулюванням розбіжностей.

Про це йдеться у вітальному листі голови КНР учасникам щорічної гала-вечері Національного комітету з американсько-китайських відносин, передає Укрінформ із посиланням на повідомлення МЗС Китаю.
«Китай готовий дотримуватися трьох принципів взаємоповаги, мирного співіснування та взаємовигідної співпраці у вибудовуванні відносин зі Сполученими Штатами, належно вирішувати розбіжності та спільно реагувати на глобальні виклики для досягнення спільного успіху та процвітання як двох країн, так і світу в цілому», - йдеться у листі.
Сі підкреслив, що те, чи зможуть Китай і Сполучені Штати встановити правильний шлях взаєморозуміння, матиме вирішальне значення для глобального миру і розвитку, а також для майбутнього людства.
Лідер Китаю висловив сподівання, що «Національний комітет із американсько-китайських відносин та друзі з усіх верств суспільства продовжуватимуть дбати і підтримувати китайсько-американські відносини» та сприятимуть розвитку двосторонніх зв’язків.
У МЗС КНР поінформували, що президент США Джо Байден також надіслав вітального листа учасникам гала-вечері, на якій щорічно нагороджують громадських діячів, які найбільше сприяли розвитку двосторонніх відносин.
Цього року нагороду Національного комітету з американсько-китайських відносин отримав, зокрема, колишній держсекретар США Генрі Кіссінджер, який у липні здійснив поїздку до Пекіна й провів низку зустрічей із керівництвом країни, зокрема Сі Цзіньпіном.
Як повідомляв Укрінформ, міністр закордонних справ Китаю Ван Ї відвідає США 26-28 жовтня і проведе з держсекретарем Ентоні Блінкеном переговори, які можуть відкрити шлях до зустрічі глав держав наступного місяця.
Фото: Getty Images