У Болгарії на автотрасі між столицею Софією та містом Самоков у понеділок стався інцидент із кортежем генерального прокурора Івана Гешева.

Про це повідомив генеральний секретар МВС Болгарії Петр Тодоров, передає Укрінформ із посиланням на Bulgarian National Radio.
За словами очевидців, пролунав потужний вибух. ЗМІ пишуть, що спрацював вибуховий пристрій.
Офіційно представники МВС не підтверджують і не спростовують факт вибуху, називаючи те, що сталося, "інцидентом" і не надаючи подробиць.
Зазначається, що кортеж їхав до Туреччини, де генпрокурор Іван Гешев мав узяти участь у заході для молодших прокурорів.
Тодоров заявив, що постраждалих унаслідок інциденту немає. Дорога зараз перекрита. Проводиться розслідування.
Завтра в. о. прем'єр-міністра Болгарії Гилиб Донев проведе зустріч з міністром внутрішніх справ Іваном Демерджієвим та представниками спецслужб і прокуратури щодо інциденту. Після узагальнення інформації вирішуватиметься, які заходи будуть вжиті, сказав Тодоров.