Франція висловлює жаль з приводу цинічного рішення про помилування одного з убивць російської журналістки Анни Політковської, яке було ухвалене майже через місяць після роковин її вбивства.

Про це йдеться у пресрелізі МЗС Франції, текст якого є в розпорядженні Укрінформу.
«Франція з жахом дізналася про помилування в Росії Сергія Хаджикурбанова, засудженого до двадцяти років ув'язнення за участь у вбивстві журналістки "Нової газети" Анни Політковської в 2006 році», – йдеться у заяві.

Зовнішньополітичне відомство Франції також пов'язує це помилування з участю Хаджикурбанова в російській агресії в Україні. «Росія вкотре демонструє свій цинізм, потураючи злочину, скоєному проти незалежної журналістики, і водночас вітаючи агресію, в якій вона сама винна, щодня ведучи в Україні незаконну і невиправдану війну», – підкреслили в МЗС країни.
Як повідомлялося, Хаджикурбанова, одного із засуджених у справі про вбивство журналістки російської «Нової газети» Анни Політковської, звільнили з колонії, зараз він воює проти України. За даними деяких ЗМІ, він погодився вирушити до зони бойових дій в Україну в обмін на дострокове звільнення наприкінці 2022 року (його термін спливає в 2034-му). Він розпочав службу на посаді командира відділення розвідки, незабаром був призначений командиром батальйону.
У Парижі 2 листопада з нагоди Міжнародного дня боротьби за припинення безкарності за злочини проти журналістів відбулося перше вручення премії Політковської–Солдіна за журналістську мужність, заснованої на честь Анни Політковської та Армана Солдіна з ініціативи міністра Європи та закордонних справ Франції. (Відеожурналіст французької інформаційної агенції AFP Арман Солдін загинув на сході України 9 травня унаслідок ракетного обстрілу поблизу Часового Яру, що неподалік Бахмута).