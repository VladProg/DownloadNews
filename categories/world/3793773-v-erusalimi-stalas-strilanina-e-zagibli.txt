Двоє палестинських нападників відкрили вогонь на автобусній зупинці під час ранкової години пік на в'їзді до Єрусалиму в четвер зранку, вбивши щонайменше двох людей і поранивши ще вісьмох.

Про це повідомляє Reuters, передає Укрінформ.
За повідомленням місцевої поліції, двоє терористів прибули на місце події автомобілем зі Східного Єрусалиму. За попередніми даними, поліція нейтралізувала нападників на місці події. Тепер офіцери вивчають місцевість, щоб виключити наявність інших нападників.
Посол США в Ізраїлі засудив стрілянину.
"Огидний терористичний напад в Єрусалимі сьогодні вранці. Ми однозначно засуджуємо таке жорстоке насильство", - заявив посол Джек Лью.
За інформацією Times of Israel, в результаті стрілянини загинула 24-річна жінка. Пізніше стало відомо, що сімдесятирічний чоловік, поранений в результаті нападу, помер у лікарні.
Служба швидкої допомоги "Маген Давид Адом" (MDA) повідомляє, що наразі надається допомога усім пораненим. Їх доставили в медичний центр Шааре Зедек, п'ять осіб перебувають у важкому стані.
Як повідомляв Укрінформ, це вже не перший терористичний акт в Єрусалимі цього року. 27 січня терорист розпочав стрілянину в районі Неве-Яаков в Єрусалимі. Тоді щонайменше 8 людей загинули, ще 10 отримали поранення. У поліції розповіли, що терорист відкрив вогонь по людях, які виходили з синагоги після вечірньої п'ятничної молитви.
28 січня в Єрусалимі 13-річний хлопець влаштував стрілянину в археологічному парку "Місто Давида". Його підстрелили двоє цивільних громадян, які мали при собі ліцензовану зброю.
Фото: Chaim Goldberg/Flash90