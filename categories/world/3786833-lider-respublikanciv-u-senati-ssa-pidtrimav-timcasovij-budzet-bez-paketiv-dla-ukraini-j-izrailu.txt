Лідер республіканців у Сенаті Мітч МакКоннелл висловився на підтримку двоетапної пропозиції спікера Палати представників Майка Джонсона щодо тимчасового фінансування уряду, яка не включає пакетів для України й Ізраїлю.

Про це пише в вівторок The Hill, передає Укрінформ.
«Макконнелл підтримав пропозицію Джонсона як «відповідальний крок, що дозволить зберегти світло, уникнути шкідливих провалів у федеральних витратах» та дозволить законодавцям завершити роботу над законопроєктами щодо річного бюджету впродовж наступних двох місяців», - зауважує видання.
При цьому зазначається, що Макконнелл перебуває під тиском консерваторів своєї ж партії. Однак існує велике запитання, чи зможе спікер Джонсон зібрати достатньо голосів, щоб ухвалити запропоновану резолюцію, йдеться в публікації.
Тим не менше, план Джонсона залишає осторонь фінансування України, що є пріоритетом для адміністрації Байдена, а також для лідера республіканців Макконнелла. Якщо Конгрес схвалить пропозицію Джонсона щодо тимчасового продовження нинішнього рівня фінансування до початку 2024 року, то не очікується розгляду інших законопроєктів про фінансування України чи Ізраїлю, зазначає видання. Замість цього законодавці можуть розглянути включення пакетів до щорічного законопроекту про оборонний бюджет.
Як повідомляв Укрінформ, минулого місяця президент США Джо Байден ініціював запит про додаткове фінансування потреб національної безпеки. Він включає асигнування для Ізраїлю, України, посилення кордону США та інших пріоритетів.
Фото: Win McNamee/Getty Images