Підконтрольне ХАМАСу Міністерство охорони здоров’я сектора Гази заявило у вівторок, що близько 3 тис. людей загинули унаслідок бойових дій, які розпочалися після нападу бойовиків цього угруповання на Ізраїль.

Як передає Укрінформ, про це повідомляє Times of Israel.
У відомстві зазначили, що ще понад 12,5 тис. мешканців Гази зазнали поранень після нападу ХАМАСу на Ізраїль на початку цього місяця.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАСу та почав знищувати військові об’єкти цього руху. США, ЄС, Україна та низка інших держав засудили атаки по Ізраїлю.
17 жовтня офіційний представник Всесвітньої організації охорони здоров'я (ВООЗ) заявив, що у секторі Гази унаслідок бойових дій загинули щонайменше 2 800 осіб і ще 11 тис. отримали поранення.
У Міністерстві охорони здоров'я Ізраїлю заявили, що з 7 жовтня було поранено 4 229 ізраїльтян. Близько 26 перебувають у критичному стані і 312 – у важкому.