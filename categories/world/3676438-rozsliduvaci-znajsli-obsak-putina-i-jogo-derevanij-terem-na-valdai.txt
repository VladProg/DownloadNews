російські розслідувачі знайшли один із «общаків» путіна, яким виявилася кіпрська компанія Ermira Consultants. Саме туди приходили доходи з різних джерел і сплачувалися витрати на розкішне житло самого путіна та його оточення.

Як повідомляє Укрінформ, це стверджується у розслідуванні видання "Проект", яке оприлюднено в текстовому та відеоваріанті.
Номінальним власником офшору Ermira Consultants виявився мало кому відомий адвокат Владислав Копилов. «Справжній власник Ermira - це президент путін. Ми користувалися терміном „сплатити з Ерміри“, що означало використовувати гроші путіна для оплати тієї чи іншої угоди (у його інтересах - ред.)»,- сказав анонімний співрозмовник "Проекту".
Як зазначається у розслідуванні, компанія Ermira Consultants має велику кількість дочірніх фірм. Одна з них мала відношення до випуску горілки «путінка». Ці права було перевідступлено іншим конторам близького до путіна олігарха Аркадія Ротенберга. Згідно з розрахунками «Проекту», тільки на виробництві, роялті та продажу напоїв під брендом «путінка» з 2004 по 2019 рік путін і Ротенберг заробили приблизно 400-500 млн доларів.
Також путін «заробляв» шляхом державного фінансування «Національної медіа-групи», яка займається промиванням мізків росіянам. Частково це робилося за посередництва тієї ж компанії Ermira. Крім того, з 2014 року співмешканка путіна ексгімнастка Аліна Кабаєва стала головою ради директорів НМГ, йдеться у розслідуванні.
За даними розслідувачів, Ermira також задіяна у фінансуванні житла ексдружини путіна Людмили та її молодого бойфренда Артура Очеретного, палацу самого путіна та житла його зятя голландця Йорріта Фаассена.
Друга частина розслідування «Проекту» розказує про те, як «васали володимира путіна забезпечили царське життя Аліни Кабаєвої та її дітей, а спецслужби (росії - ред.) приховали існування цієї родини від усієї країни».
Зокрема, йдеться про двоповерховий пентхаус площею 2600 квадратних метрів, побудований у сочинському житловому комплексі "Королівський парк" в Сочі. Там є басейн, кінотеатр, патіо та власний вертолітний майданчик. Над дизайном пентхауса працював відомий дизайнер Валентин Юдашкін.
Також "Проект" з'ясував, що за 800 метрів від резиденції путіна на Валдаї було збудовано дерев'яний терем площею 1200 квадратних метрів. Його оформлено на компанію "Прайм", яка записана на друга путіна, олігарха Юрія Ковальчука. Джерело, знайоме з улаштуванням президентської резиденції, розповіло журналістам, що цей будинок було збудовано спеціально для Кабаєвої.
За підрахунками розслідувачів, оціночна вартість усієї нерухомості Аліни Кабаєвої наближається до 120 мільйонів доларів.