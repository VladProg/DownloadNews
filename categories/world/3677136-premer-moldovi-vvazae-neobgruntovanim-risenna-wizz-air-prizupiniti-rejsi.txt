Прем'єр-міністр Молдови Дорін Речан вважає, що в угорської авіакомпанії Wizz Air не було причин для призупинення всіх рейсів до та з Кишинева.

Про це повідомляє Укрінформ із посиланням на NewsMaker.
"Ми не хочемо якось інтерпретувати. Ми намагаємося вести чесний та відкритий діалог з усіма компаніями, зрозуміти, чому Wizz Air не відчувала себе у безпеці, приймаючи це рішення. Але я твердо вірю, що ми зможемо виправити ситуацію і зробити так, щоб економічні агенти почувалися спокійно, стабільно та безпечно для подальшої роботи", — сказав Речан.
На його думку, ця ситуація сприятиме підвищенню конкурентоспроможності у галузі авіаперевезень.
«(У Wizz Air – ред.) не було причин для ухвалення такого рішення. Наприклад, Austrian чи Tarom продовжують працювати. Наразі є інші проєкти, які потрібно розвивати. Ми продовжуємо підписувати угоди про повітряне сполучення з різними країнами, і зрештою впевнені, що конкуренція на ринку авіаперевезень у Молдові посилиться», - сказав Речан.
Як повідомлялося, 27 лютого WizzAir повідомив, що з 14 березня призупинить польоти з та до Кишинева. У заяві компанія уточнила, що ухвалила це рішення у зв'язку з безпековими ризиками повітряного простору над Молдовою.
Згодом Орган цивільної авіації Молдови підтвердив цю інформацію. Там зазначили, що компанія вирішила призупинити рейси через стурбованість ситуацією з безпекою молдовського повітряного простору. При цьому відомство наголосило, що підтримує постійний зв'язок з міністерством інфраструктури та повідомляє всі авіакомпанії, що працюють у Молдові, про рішення, що приймаються для забезпечення належного рівня авіаційної безпеки та захисту.
Фото: facebook