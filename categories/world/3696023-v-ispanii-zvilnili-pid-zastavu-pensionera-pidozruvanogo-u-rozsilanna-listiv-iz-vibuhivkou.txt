Суддя Національного суду Іспанії звільнив у п`ятницю під заставу 74-річного пенсіонера, якого підозрюють у розсиланні листів із вибухівкою іспанським міністрам, оборонним компаніям та посольству України.

Про це повідомляє The Guardian, передає Укрінформ.
Проти підозрюваного також були застосовані запобіжні заходи – той повинен щотижня з'являтися до суду та здати паспорт, щоб він не міг покинути Іспанію.
Суддя заявив, що таке рішення було прийняте, оскільки більше немає ризику того, що підозрюваний може знищити докази, і немає доказів того, що він повторить злочини, у яких його звинувачують.
Якщо підозрюваного визнають винним, йому може загрожувати до 20 років позбавлення волі за терористичні злочини.
Як повідомлялося, у грудні іспанські ЗМІ повідомили про вибух в українському посольстві в Мадриді. Комендант дипустанови дістав незначні поранення і був госпіталізований - конверт вибухнув у його руках. Решта співробітників не постраждали.
Згодом Міністерство оборони Іспанії заявило, що сили безпеки знайшли імовірний вибуховий пристрій у конверті, відправленому на базу ВПС у Торрехон-де-Ардос, що поблизу Мадрида.
Крім цього, офіс прем'єр-міністра Іспанії Педро Санчеса 24 листопада отримав лист із вибуховим пристроєм, подібним до зазначених. Аналогічний лист отримало й посольство США в Мадриді.
У січні суд в Іспанії висунув обвинувачення в тероризмі пенсіонеру, якого підозрюють у причетності до розсилання поштових пакунків з вибухівкою. Чоловіка помістили під варту, оскільки вважали, що він "може втекти на російську територію за допомогою російських громадян".
Фото: EFE/SERGIO PÉREZ