На сайт парламенту Фінляндії у вівторок здійснено DoS-атаку.

Про це повідомляє Yle, передає Укрінформ.
Зазначається, що IT-фахівці парламенту та Центру кібербезпеки Фінляндії вживають заходів для запобігання кібератаці.
Раніше російська хакерська група NoName 057(16) повідомила у соцмережах, що Фінляндія стала мішенню серії кібератак через вступ до Північноатлантичного альянсу.
«Фінляндія офіційно стала 31-м членом НАТО... "Проводжаємо" Фінляндію в НАТО серією кібератак», – заявили в NoName 057(16).
Ця російська хакерська група поки не взяла на себе відповідальність за кібератаку на сайт парламенту, але оголосила, що їй вдалося зробити недоступним сайт державного науково-дослідного центру VTT.
NoName 057(16) у серпні 2022 року вже здійснювала DoS-атаку на сайт фінського парламенту.
Як повідомляв Укрінформ, у лютому проросійська хакерська група NoName057 влаштувала DDoS-атаку на низку італійських компаній та установ з нагоди візиту до Києва прем'єр-міністра Італії Джорджі Мелоні.
У березні ця ж група атакувала сайти уряду Італії, зокрема нижньої палати парламенту та кількох міністерств, оскільки нещодавно 20 українських військових пройшли в Італії навчання на системах ППО SAMP-T.