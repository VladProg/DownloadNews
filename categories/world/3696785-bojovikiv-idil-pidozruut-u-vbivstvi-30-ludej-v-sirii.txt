Бойовиків ІДІЛ підозрюють у вбивстві 30 людей – збирачів трюфелів і пастухів.

Про це пише The Guardian із посиланням на Сирійський центр моніторингу за дотриманням прав людини, передає Укрінформ.
Так, Сирійський центр моніторингу за дотриманням прав людини заявив, що 26 жертв збирали трюфелі в пустелі неподалік Хами. Серед вбитих також було "щонайменше 10 бойовиків, що підтримують режим Башара Асада". Центр стверджує, що за злочином стоять бойовики ІДІЛ.
Крім цього, в районі Дейр-ез-Зор вони вбили ще чотирьох пастухів.
"Бойовики, які були озброєні автоматами і їздили на мотоциклах, також вкрали овець перед втечею", – ідеться в повідомленні.
Нагадаємо: сирійські пустельні трюфелі мають високу ціну в країні, яка страждає від 12-річної війни та поглиблення економічної кризи. Сотні збіднілих людей щороку з лютого по квітень шукають трюфелі у сирійській замінованій пустелі, де переховуються бойовики.
За даними моніторингу, понад 200 збирачів трюфелів (більшість з яких цивільні) загинули в результаті нападів ІДІЛ або підірвалися на мінах.