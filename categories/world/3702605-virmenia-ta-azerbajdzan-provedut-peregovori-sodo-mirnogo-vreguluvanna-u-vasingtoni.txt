Вірменія та Азербайджан проведуть новий раунд переговорів у Вашингтоні, щоб спробувати нормалізувати відносини.

Як передає Укрінформ, про це повідомляє агенція Reuters.
«З 30 квітня міністр закордонних справ Вірменії Арарат Мірзоян перебуватиме у Вашингтоні з робочим візитом. Запланований наступний раунд перемовин щодо угоди про нормалізацію відносин між Вірменією та Азербайджаном», – повідомила прессекретар міністра Ані Бадалян.
Азербайджанська сторона поки офіційно не підтверджувала проведення зустрічі.
Попри багаторічні спроби посередництва між ними, Вірменія та Азербайджан досі не досягли мирної угоди, яка б врегулювала невирішені питання, такі як демаркація кордонів та повернення полонених.
Минулої неділі Азербайджан встановив новий контрольно-пропускний пункт на шляху до Карабаху, в Лачинському коридорі, Вірменія назвала це грубим порушенням угоди про припинення вогню, укладеної у 2020 році.
Як повідомлялося, близько трьох десятиліть Азербайджан не контролював приблизно 20% своєї міжнародно визнаної території. Ішлося не лише про колишню автономію, яка за радянських часів називалася Нагірно-Карабаською автономною областю, але й про прилеглі до неї райони Азербайджану.
Впродовж останніх років Азербайджан відвоював значну частину території, включно із частиною власне Карабаху, зокрема, містом Шуша.