Рада міністрів Албанії в п'ятницю підтримала законопроєкт, який потенційно легалізує використання канабісу в медичних і промислових цілях.

Про це передає Укрінформ із посиланням на Balkan Insight.
Міністерка охорони здоров'я Албанії Огерта Манастирліу зазначила, що незабаром буде створене агентство, яке контролюватиме процес легалізації канабісу в країні.
"Метою цього законопроєкту є регулювання та гарантування процесу контролю та нагляду за вирощуванням, виробництвом, переробленням та експортом канабісу, його побічних продуктів та кінцевої продукції", – заявила Манастирліу в п'ятницю.
Рішення про легалізацію канабісу в Албанії ухвалили після ініційованого прем’єр-міністром Еді Рамою "Національного опитування", розкритикованого за те, що воно не є незалежним. Згідно з результатами, 61% албанців підтримують такий крок.
Нагадаємо: Албанія має тривалу історію незаконного вирощування й торгівлі канабісом після падіння комуністичного режиму. Село Лазарат на півдні країни тривалий час вважалось неформальною "європейською столицею вирощування конопель".
Вирощування канабісу досі залишається гострою проблемою в Албанії, а чинний уряд Еді Рами звинувачують у співпраці з наркоторговцями.