Військові Південної Кореї заявили, що КНДР могла передати Росії балістичні ракети малої дальності та ракети для переносних зенітно-ракетних комплексів, на додачу до артилерійських снарядів для її війни проти України.

Як передає Укрінформ, про це повідомляє Yonhap.
Об'єднаний комітет начальників штабів Південної Кореї (JCS) зробив таку оцінку на тлі занепокоєння щодо посилення військової співпраці між Пхеньяном і Москвою після саміту між лідером Північної Кореї Кім Чен Ином і президентом Росії Володимиром Путіним у вересні.
Зазначається, що Північна Корея, можливо, вже постачала іншу зброю до Росії, включно з боєприпасами для танків Т-серії, протитанкових керованих ракет, ракетних установок, гвинтівок та кулеметів і, можливо, навіть балістичних ракет малої дальності.
«З середини 2022 року є ознаки постачання зброї Північною Кореєю в Росію, а торгівля зброєю морськими шляхами зросла в серпні незадовго до візиту Кім Чен Ина в Росію», — сказав високопоставлений чиновник журналістам.
За даними військових, судна Північної Кореї були помічені під час їхньої подорожі до Росії раз на тиждень у період із серпня по вересень. Проте три-чотири кораблі були зафіксовані кожні три-чотири дні, починаючи з жовтня.
На знак «подяки» КНДР, Росія може розглянути можливість передачі країні технологічної підтримки північнокорейському військовому супутнику, ядерній зброї, а також винищувачам і системам ППО.
«Очікується, що Північна Корея спочатку отримає продовольство та паливо для забезпечення стабільності режиму та підготовки до майбутньої зими. Очікується, що дві країни додатково обговорять передачу військових технологій, підтримку модернізації збройних сил і спільні військові навчання у майбутньому», - сказав чиновник.
Як повідомлялося, Національна розвідувальна служба Південної Кореї на закритому брифінгу з південнокорейськими законодавцями повідомила, що Північна Корея відправила до Росії понад 1 мільйон артилерійських снарядів, які РФ може використовувати для обстрілів України.