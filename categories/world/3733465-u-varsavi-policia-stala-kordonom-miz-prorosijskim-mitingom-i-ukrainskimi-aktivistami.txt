У Варшаві проросійські сили агресивно відреагували на активістів з українськими прапорами під посольством України.

Як передає власний кореспондент Укрінформу, вони назвали людей з українськими прапорами і плакатом "Стоп рашизму" провокаторами і вимагали від них піти геть.
Розпочалася словесна перепалка. Групу проукраїнських активістів оточив кордон поліції, аби не допустити силового зіткнення.




Водночас проросійські сили вимагали від Польщі припинення допомоги Україні і українським громадянам та нормалізації відносин з Росією.


На акцію під посольством України прибули кількасот прихильників різних проросійських організацій, які тримали плакати: "Волинь - пам'ятаємо", "Це не наша війна", "Росія не є нашим ворогом", "Україна не бореться за свободу Польщі", "Ні - для членства України в ЄС та НАТО",



Вони вимагали від Польщі також припинити будь-яку співпрацю з Україною, “поки не буде засуджено бандеризм в Україні”, нормалізувати відносини з Росією та Білоруссю.

Організаторами акції є, зокрема, "Польський антивоєнний рух", партія "Фронт" та інші.







У Варшаві проросійські сили агресивно відреагували на активістів з прапорами України під посольством / Фото: Юрій Банахевич, Укрінформ



































Як повідомлялося, тема Волинської трагедії є однією із суперечливих в українсько-польських відносинах. Погляди Києва і Варшави на причини, відповідальність і кількість жертв з обох сторін дещо відрізняються. Польська сторона наполягає, що відповідальність за злочин, скоєний в 1943-1944 роках на Волині, несе українська сторона, натомість українська сторона переконує, що відповідальність несуть обидві сторони і вибачення має бути взаємним.

Водночас нещодавно польський президент Анджей Дуда заявив, що Польща й Україна зближують свої позиції у розумінні складних історичних питань і планують спільні заходи з вшанування в липні жертв Волинської трагедії.
7 липня глави УГКЦ та Польської римо-католицької церкви Святослав Шевчук і Станіслав Гондецький підписали спільне звернення у річницю Волинської трагедії, в якому засудили злочини 80-річної давнини і закликали до примирення і єднання українського і польського народів.
Сьогодні, 9 липня, лідери України та Польщі Володимир Зеленський і Дуда прибули до Луцька, де вшанували пам’ять жертв Волинської трагедії.