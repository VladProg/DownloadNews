Міністр оборони Ізраїлю Йоав Галант у четвер, 12 жовтня, візьме участь у зустрічі очільників міністерств оборони країн НАТО.

Про це повідомляє The Jerusalem Post з посиланням на неназваного західного чиновника, передає Укрінформ.
"Очікується, що міністр оборони Йоав Галант візьме участь у зустрічі міністрів оборони країн НАТО шляхом відеоконференції у четвер", - йдеться у повідомленні.
За словами співрозмовника ЗМІ, планувалося, що на зустрічі у Брюсселі обговорюватимуть лише війну в Україні та місії НАТО у Косові та Іраку, та після нападу бойовиків ХАМАС на Ізраїль було вирішено провести засідання за участю Галанта.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.