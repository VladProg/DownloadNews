Знайдені у лісі неподалік Бидгоща (північ Польщі) уламки нібито російської ракети класу "повітря-земля", ймовірно, мали польське походження.

Таку думку в коментарі власному кореспонденту Укрінформу висловив польський генерал у відставці Вальдемар Скшипчак.
"Польща купувала в росії ракети в 90-х і 2000-х роках для своїх МіГ-29. І це могла бути польська ракета, яку було тоді закуплено. Натомість ракети не можна замальовувати, тому там могли залишитися кириличні написи", – висловив думку Скшипчак, застерігаючи, що він не знає усіх нюансів цієї знахідки.


Фото: Beniamin Piłat /RMF FM

Схожу думку з цього приводу висловив у коментарі RMF24 інший польський генерал у відставці Роман Полько. За його словами, ракета могла, наприклад, відпасти від літака під час навчань польських МіГ-29. Польського експерта також не здивували кириличні написи на уламках ракети, оскільки польська армія має на озброєнні ще багато пострадянської зброї.

Фото: Beniamin Piłat /RMF FM
Як повідомляло агентство, за даними Міністерства національної оборони Польщі, неподалік міста Бидгощ (північ Польщі) у лісосмузі виявлено елементи військового об’єкта. Генпрокурор Польщі Збігнєв Зьобро наголосив, що військовий відділ окружної прокуратури в Гданську під наглядом Національної прокуратури РП порушив справу щодо залишків повітряного військового об'єкта, знайденого в лісі неподалік Бидгоща. Ліс, де виявлено невідомий військовий об’єкт, оточили військові, туди нікого не пропускають.
За неофіційними даними RMF24, у лісі впала ракета класу "повітря-земля". Її виявили 25 квітня, однак впасти вона могла ще раніше, навіть на кілька днів чи тижнів. Як зазначається, спочатку польські військові вважали, що це дрон, однак потім дійшли висновку, що це можуть бути елементи ракети. На уламках є написи російською мовою. Наразі невідомо, чи вона вибухнула. Відомо, що навколо місця падіння об’єкту є велика дірка в землі, як після вибуху бомби.
Польща поступово передає Україні свої літаки МіГ-29, очікуючи на їх заміну південнокорейськими FA-50 та американськими F-35. На початку квітня, відповідаючи на запитання Укрінформу, президент Польщі Анджей Дуда заявив, що Польща вже передала або передає Україні вісім літаків цього типу, і готує до передачі ще шість.
У листопаді 2022 року у польському селищі Пшеводув Грубешівського повіту Люблінського воєводства, неподалік від українського кордону, внаслідок вибуху загинули двоє людей.
Згодом у Варшаві підтвердили, що вибух стався в результаті падіння ракети російського виробництва, до МЗС було викликано посла росії.
Пізніше генеральний секретар НАТО Єнс Столтенберг заявив, що у Польщі впала українська ракета при спробі захиститися від російської атаки, але провини України тут немає, оскільки вона захищалася від масованої атаки рф.