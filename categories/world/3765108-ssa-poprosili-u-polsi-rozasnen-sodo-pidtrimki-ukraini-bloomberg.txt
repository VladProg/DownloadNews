Вашингтон попросив у Варшави роз’яснень після того, як польські чиновники припустили, що країна може припинити військову допомогу Україні.

Про це повідомляє Bloomberg із посиланням на високопоставленого чиновника Пентагону, передає Укрінформ.
За словами чиновника, Польща залишається відданою підтримці України, але точна позиція країни незрозуміла.
Він зазначив, що розбіжності між союзниками ще не створили тріщину в єдності коаліції, яка підтримувала Україну - зусилля, яке, за його словами, ймовірно, розтягнеться на кілька років.
За словами європейського дипломата, польські посадовці приватно запевнили іноземних колег, що військова підтримка України з боку їх країни триватиме, хоча й у менших масштабах.
Представник США зазначив, що втрата підтримки Польщі може виявитися шкідливою для військових зусиль України, оскільки це може підірвати єдність НАТО, пише Bloomberg.
Як повідомляв Укрінформ, прем’єр-міністр Польщі Матеуш Моравецький заявляв, що Варшава нині не передає зброю Києву, оскільки сама здійснює масштабне озброєння і модернізацію своєї армії.
У Пентагоні вважають, що кожна країна ухвалює власне рішення щодо рівня допомоги Україні, заявив речник Пентагону Патрік Райдер, коментуючи заяви Польщі про зниження рівня підтримки на тлі зернової суперечки між двома країнами.
Пізніше президент Польщі Анджей Дуда заявив, що Варшава і надалі виконуватиме свої зобов’язання по оборонних контрактах з Україною, а також передаватиме Києву стару зброю, яку зніматиме з озброєння власної армії.
Польща у початковий період війни передала Україні значну кількість озброєння і військової техніки, зокрема танки Т-72, PT-91 Leopard 2, CАУ Krab, БТРи Rosomak тощо на загальну суму приблизно $3 млрд.