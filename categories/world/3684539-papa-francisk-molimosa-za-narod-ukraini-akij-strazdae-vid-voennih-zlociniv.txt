Наприкінці недільної зустрічі з прочанами, 19 березня, Папа Римський Франциск закликав не забувати молитися за український народ.

Як передає Укрінформ, про це повідомляє Vatican News.
«Браття і сестри, не забуваймо молитися за мученицький український народ, який і далі потерпає від воєнних злочинів», – сказав Папа Франциск, перед тим, як завершити свою недільну зустріч з паломниками, що опівдні відбувалася на площі Святого Петра у Ватикані.
Понтифік також висловив співчуття постраждалим від землетрусу в Еквадорі та разом із паломниками підніс молитву за татів.
Як повідомляв Укрінформ, 18 березня Папа Римський Франциск зустрівся у Ватикані з біженцями, зокрема українськими, які прибули до Європи в межах ініціативи гуманітарних коридорів.
У промові Папи, підготовленій для зустрічі, зокрема, йшлося, що «Папа не зрікається шукати мир, не перестає покладати надію на мир і молитися за нього». На зустрічі понтифік зачитав лише кілька абзаців з цієї промови, доповнивши їх деякими коментарями, сказаними експромтом. Водночас він розпорядився опублікувати її оригінальний текст.
Фото: ANSA