У Ханти-Мансійському окрузі Росії стався вибух на магістральному газопроводі «Ямал-Європа», за попередніми даними, одна людина загинула, ще п'ятеро — постраждали.

Про це пише в Телеграм-каналі держінформагентство РФ ТАСС.
«Займання сталося на нитці магістрального газопроводу Ямал-Європа, що не діє, компанії «Газпром трансгаз Югорськ». Попередньо постраждали п'ятеро людей», - йдеться в повідомленні з посиланням на екстрені служби.
Пізніше директор регіонального департаменту охорони здоров'я Олексій Добровольський заявив, що під час займання одна людина загинула.
В соцмережах публікується відео займання.

Telegram-канал Shot пише, що на пошкодженій вибухом ділянці проводили ремонт. За даними каналу, двоє із п'яти потерпілих у важкому стані.
Газогін «Ямал—Європа» поєднує газові родовища півночі Західного Сибіру та Європу. Він прямує з Росії у Білорусь, а там поділяється на дві гілки. Одна – в Польщу та Німеччину, інша — через Україну у Словаччину.
Останнім часом у Росії ставалися й інші вибухи на газогонах. Так, у середині лютого в Ярославській області внаслідок вибуху на магістральному газопроводі спалахнула пожежа. Наприкінці березня, у районі селища Пелим Свердловської області стався вибух на газопроводі на ділянці «Ямбург-Єлець 1».