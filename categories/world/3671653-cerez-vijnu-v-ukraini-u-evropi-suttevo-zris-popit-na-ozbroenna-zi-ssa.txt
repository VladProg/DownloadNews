Європейські країни суттєво збільшили закупівлі американського озброєння, надаючи перевагу недорогій, але ефективній зброї.

Як повідомляє кореспондент Укрінформу, про це пише Reuters.
“Європейський попит на американське озброєння зростає, однак замість дорогого обладнання, на кшталт танків й літаків, закупівлі зосереджуються на дешевших й простіших товарах, приміром, ручних протитанкових ракетах, артилерії та дронах, що довели свою важливість у війні в Україні”, - йдеться у матеріалі.
Зазначається, що розташовані поруч із росією країни укладають угоди про виробництво американського озброєння у Європі, підписують нові контракти на закупівлю зброї та намагаються прискорити виконання раніше розміщених замовлень.
“Попит зосереджено довкола базового озброєння та боєприпасів: 155-мм артилерійських снарядів, протиповітряної оборони, комунікаційного обладнання, систем Javelin та дронів”, - стверджує Reuters.
При цьому серед дронів найбільший попит на доволі прості моделі ціною до 20 млн дол без додаткових опцій, як то: камер й спеціальних сенсорів.
Агентство зауважує, що увага до дешевшого, але кількісного озброєння показує, як змінила війна в Україні стратегічне мислення у Європі щодо того, як, вірогідно, виглядатиме майбутній конфлікт.
“Бачення високотехнологічних воєн із великою роллю комп’ютерів та автоматики було змінене реальністю невпинних артилерійських дуелей та солдат у брудних окопах. Війна, що триває уже рік, показала значні витрати обома сторонами артилерійських снарядів та ракет”, - підсумовується у статті.
Як раніше повідомляло агентство, російська агресивна війна змусила країни НАТО, та не тільки їх, переглянути свої видатки на оборону та відносини з промисловістю.