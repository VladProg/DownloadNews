Сполучені Штати оголосили в четвер санкції проти членів Корпусу вартових ісламської революції Ірану, а також пов’язаних із ними осіб та організацій, причетних до операцій із вбивства мирних громадян, у тому числі журналістів і активістів.

Про це йдеться в повідомленні Офісу контролю за іноземними активами (OFAC) Міністерства фінансів США, передає Укрінформ.
«Сьогодні OFAC вводить санкції проти представників, а також філії Корпусу вартових ісламської революції (IRGC) Ірану та його підрозділу зовнішніх операцій, Сил IRGC-QF, які брали участь у серії терористичних змов, у тому числі з убивством колишніх урядовців США, людей з подвійним громадянством США й Ірану, а також іранських дисидентів», - зазначається в повідомленні.
Під обмеження потрапили, в тому числі, двоє керівників розвідки IRGC, три особи, які проживають в Ірані й Туреччині, а також компанія, пов’язана з IRGC-QF. Всі вони були причетні до планування та реалізації летальних операцій проти цивільних, у тому числі журналістів і активістів.
Як повідомляв Укрінформ, уряд США паралельно готує санкції та інші заходи експортного контролю з метою позбавлення Росії можливості отримувати технології, зокрема, такі, що були виявлені в іранських дронах.