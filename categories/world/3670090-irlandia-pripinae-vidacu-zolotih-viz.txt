Міністр юстиції Ірландії Саймон Гарріс підтвердив, що із завтрашнього дня, 15 лютого, заявки в рамках Програми іммігрантів-інвесторів (IIP) більше не прийматимуться.

Як передає Укрінформ, про це повідомляє RTE.
За словами Гарріса, ця програма переглядалася протягом «досить тривалого часу», і нещодавно йому була надана «наполеглива порада», яка спонукала його прийняти відповідне рішення про її припинення.
IIP, була заснована у 2012 році, і пропонувала отримання дозволу на проживання в Ірландії в обмін на інвестиції для створення робочих місць. Вимогою до кандидатів було мати статки не менше 2 мільйонів євро. Програма вимагала від заявників інвестувати мінімум 1 мільйон євро протягом трьох років.
Крім того, вони могли запропонувати 500 000 євро як частину внеску в благодійний фонд або 400 000 євро як частину благодійного внеску на суспільно корисний проєкт у сфері мистецтва, спорту, охорони здоров’я, культури чи освіти в Ірландії.
Кошти, використані для інвестиції, мали бути надані безпосередньо з власних ресурсів заявника.
В останні роки велика кількість заявок на участь у програмі надійшла з Китаю.
За словами Гарріса, ця програма більше “не відповідає поточному часу”.
Як повідомляв Укрінформ, десять російських олігархів, які потрапили під санкції у Британії після вторгнення рф в Україну, раніше отримали «золоті візи» для переїзду в країну.