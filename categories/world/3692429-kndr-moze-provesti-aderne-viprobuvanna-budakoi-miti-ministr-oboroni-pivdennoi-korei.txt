Міністр оборони Південної Кореї Лі Чжон Соп заявив, що КНДР може провести ядерне випробовування «будь-якої миті».

Про це повідомляє Yonhap, передає Укрінформ.
«(Північна Корея) вже завершила підготовку до того, що стане для неї сьомим ядерним випробовуванням, і здатна провести ядерне випробовування в будь-який час», - сказав південнокорейський міністр на зустрічі з комітетом Нацасамблеї з питань оборони.
Міністр оборони також заявив комітету, що ядерне випробування КНДР, якщо воно триватиме, може бути призначене для «остаточної технологічної перевірки», необхідної для масового виробництва та оперативного розгортання ядерних боєголовок.
Також наголошується, що Південна Корея та США розробили спільні воєнні заходи у відповідь на можливе ядерне випробування Північної Кореї. Вони передбачають спільну демонстрацію союзниками сили із залученням стратегічних військових активів Америки. Деталі не розголошуються.
Крім того, південнокорейські військові посилили моніторинг північнокорейського ядерного полігону Пунгері.
Також наголошувалося на прагненні Північної Кореї отримати різні засоби доставки ядерної зброї. Це, зокрема, балістичні та крилаті ракети, які запускаються з підводних човнів, підводні ударні безпілотники, ракети, для запуску яких використовують різні пускові платформи: потяги, бункери, транспортно-монтажні пускові установки.
Як повідомлялося, 3 квітня Південна Корея, Сполучені Штати та Японія розпочали масштабні військово-морські навчання за участю американського авіаносця USS Nimitz.
Фото: North Korea's Korean Central News Agency (KCNA)