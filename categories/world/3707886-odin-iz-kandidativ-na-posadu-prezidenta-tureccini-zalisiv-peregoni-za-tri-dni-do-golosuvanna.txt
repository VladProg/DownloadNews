Один із кандидатів на посаду президента Туреччини, лідер партії «Батьківщина» Мухаррем Індже зняв свою кандидатуру з виборчих перегонів за три дні до виборів.

Про це повідомляє Укрінформ із посиланням на CNN Türk.
“Я чинив опір 45 днів. Я знімаю свою кандидатуру на заключному етапі, я роблю це для своєї країни”, - повідомив Мухаррем Індже.
Кандидат на посаду президента поскаржився на те, що проти нього велася цілеспрямована інформаційна кампанія з поширенням неправдивої інформації та наклепів, тоді як держава не змогла захистити його репутацію.
“Турецька Республіка не змогла захистити мою репутацію. На державу покладено завдання захистити репутацію громадянина, кандидата в президенти. За захист моєї репутації відповідають прокуратура, ЗМІ, служби безпеки цієї країни”, - сказав він.
Мухаррем Індже наголосив на важливості своєї партії для майбутнього країни та закликав за неї проголосувати.
Як повідомляє TRT Haber, на зняття кандидатури Індже вже відреагував Реджеп Тайїп Ердоган.“Мені шкода, якщо чесно, я би хотів, щоб ця гонка тривала так до кінця”, - заявив він.
Знімаючи свою кандидатуру, Мухаррем Індже не вказав, чи робить це на користь одного з кандидатів.
Таким чином у президентських перегонах зараз беруть участь три кандидати - нинішній глава держави та лідер правлячої Партії справедливості та розвитку Реджеп Тайїп Ердоган, його головний опонент - лідер опозиційної Республіканської народної партії Туреччини Кемаль Кілічдароглу та кандидат від правого Альянсу предків Сінан Оган.