Колишній президент США Дональд Трамп назвав себе єдиним кандидатом у президенти країни, що здатний не допустити Третьої світової війни, і разі переобрання на посаду глави Білого дому, обіцяє негайно домогтися припинення війни в Україні.

Як повідомляє кореспондент Укрінформу, про це Трамп заявив під час виступу перед своїми прибічниками в штаті Меріленд, пише The Guardian.



“Ще до того, як прибути до Овального кабінету, я припиню руйнівну війну між росією та Україною... Я знаю, що сказати”, - зазначив Трамп.

На його переконання, володимир путін вирішив вдертися до України через поспішне виведення військ США з Афганістану в серпні 2021-го.
“Якщо щось швидко не трапиться, у нас буде третя світова війна. Я - єдиний кандидат, який може дати таку обіцянку: я не допущу третю світову війну”, - наголосив він.

Також під час свого виступу Трамп зробив ще низку суперечливих обіцянок на кшталт: продовжити будувати стіну на кордоні із Мексикою, суттєво збільшити кількість прикордонників для припинення контрабанди наркотиків, обмежити права сексуальних меншин тощо.

Нагадаємо: раніше Трамп офіційно заявив, що має намір висунути свою кандидатуру на наступних президентських виборах у США. Утім, конкуренцію йому під час праймеріз можуть скласти інші відомі члени Республіканської партії.