Кабінет Міністрів затвердив розподіл додаткової дотації за липень-вересень 2023 року в обсязі майже 1,154 млрд грн для покриття втрат місцевих бюджетів.

Як передає Укрінформ, про це повідомляє пресслужба Мінфіну.
"Сьогодні, 27 жовтня, на засіданні уряду затверджено розподіл додаткової дотації за ІІІ квартал 2023 року в обсязі 1 млрд 153,6 млн гривень. Ці кошти буде спрямовано на потреби обласного бюджету Луганської області та 119 бюджетів територіальних громад", - йдеться в повідомленні.
У міністерстві інформують, що для обласного бюджету Луганської області та 13 бюджетів територіальних громад, на території яких ведуться активні бойові дії, кошти спрямовано на загальну суму 175,4 млн грн, також для 12 бюджетів територіальних громад, на території яких велися активні бойові дії або території яких деокуповано - на загальну суму 167,5 млн грн та для 94 бюджетів територіальних громад, на території яких не ведуться (велися) бойові дії - на загальну суму 810,7 млн грн.
Розподіл додаткової дотації здійснюється між місцевими бюджетами з урахуванням фактичних надходжень до місцевих бюджетів податку на доходи фізичних осіб за січень – вересень 2023 року. Кошти спрямовуються тим громадам, у яких надходження у поточному році зменшились порівняно з минулим роком.
Як повідомлялось, у Державному бюджеті України на 2023 рік передбачено 24 млрд грн на додаткову дотацію місцевим бюджетам для здійснення повноважень органів місцевого самоврядування на деокупованих, тимчасово окупованих та інших територіях України, що зазнали негативного впливу у зв’язку з повномасштабною збройною агресією рф. За результатами надходження до місцевих бюджетів податку на доходи фізичних осіб за 2022 рік та ІІ квартал 2023 року для місцевих бюджетів уже розподілено додаткову дотацію у сумі понад 14,6 млрд гривень.
Фото: НБУ