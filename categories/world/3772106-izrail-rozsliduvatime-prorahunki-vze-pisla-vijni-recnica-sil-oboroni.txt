Висновки щодо прорахунків органів оборони та безпеки Ізраїлю, що не дали змоги попередити масовану атаку ісламістського угрупування ХАМАС 7 жовтня, мають та будуть зроблені, але тільки після того, як країна буде у безпеці.

Про це заявила речниця Сил оборони Ізраїлю Маша Міхельсон в ексклюзивному коментарі Укрінформу.
«Атака стала для нас несподіванкою. Ми не очікували її того суботнього ранку», – зазначила речниця, відповідаючи на запитання про висновки, які необхідно зробити із того, що напад ХАМАСу не був попереджений.
За її словами, такі висновки мають бути зроблені, але тільки тоді, «коли Ізраїль буде у безпеці, коли люди повернуться додому, коли дітей та людей похилого віки, які були викрадені терористами, буде звільнено, і коли армія закінчить воювати».
Тоді влада зможе розібратися, чому сталися ці прорахунки, і «звітувати перед громадянами», додала Маша Міхельсон.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдавши масованого ракетного удару.
Ізраїль офіційно оголосив стан війни.
Кількість загиблих внаслідок атак ХАМАС перевищила 900 осіб. Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.
Фото ілюстративне: Mostafa Alkharouf/Anadolu Agency via Getty Images