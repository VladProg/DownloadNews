Російський міністр охорони здоров'я Михайло Мурашко під час засідання Держдуми, на якому розглядався законопроєкт про заборону в Росії "зміни статі", заявив, що президент РФ доручив створити на базі федерального центру психіатрії інститут вивчення поведінки ЛГБТ-людей.

Про це повідомляє Укрінформ з посиланням на Медіазону.
Мурашко сказав про це, відповідаючи на запитання депутата Анатолія Вассермана про дослідження в системі Міністерства охорони здоров'я щодо можливості психологічних чи навіть психіатричних методів впливу на людей, які хочуть змінити свій гендер.
Глава МОЗ відповів, що "є доручення президента щодо створення на базі нашого федерального центру психіатрії додаткового інституту з дослідження не лише цих, а й низки поведінкових напрямів, у тому числі суспільної поведінки". За його словами, "цей напрям також буде далі взято в обов'язкове наукове опрацювання".
На сайті про сексуальне здоров'я та сімейні взаємини ЛГБТ-людей "Парні+" ідеться, що слова міністра охорони здоров'я можуть означати, що в Росії, можливо, "ведеться дослідницька робота щодо впровадження конверсійної терапії". Під нею мається на увазі набір насильницьких психологічних та фізичних практик, спрямованих на "виправлення" сексуальної орієнтації та гендерної ідентичності людини. В ООН такі методи прирівнюють до тортур.
В ході засідання Держдуми законопроєкт про заборону в Росії "зміни статі" був одноголосно ухвалений у першому читанні.
Як повідомлялося, згідно зі щорічним рейтингом європейської правозахисної організації ILGA-Europe, у 2022 році Росія посіла одне з останніх місць на континенті за рівнем політико-правового захисту прав ЛГБТК+ людей.
У грудні 2022 року Володимир Путін підписав закон, який забороняє "пропаганду нетрадиційних сексуальних стосунків, педофілії та зміни статі". З 2013 року в Росії було заборонено "пропаганду" серед неповнолітніх, тепер же заборона поширюється на всіх росіян. Фактично закон ввів табу на обговорення гомосексуальності та трансгендерності у будь-якому контексті, відмінному від негативного.
Фото: EPA