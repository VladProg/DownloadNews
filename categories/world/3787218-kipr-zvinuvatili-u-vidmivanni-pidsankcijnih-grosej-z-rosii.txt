Кіпр відіграє важливу роль у приховуванні статків російських олігархів навіть після початку повномасштабної війни в Україні. Водночас Європейський центральний банк не має достатніх важелів контролювати банківську систему Кіпру.

Як передає Укрінформ, про це свідчать результати дослідження Міжнародного консорціуму журналістів-розслідувачів (ICIJ) під назвою Cyprus Confidential. Розслідування оприлюднене у 68 партнерських медіа, зокрема у провідних французьких виданнях.
"Кіпр відіграє навіть більш важливу роль, ніж було відомо, у переказі брудних грошей від імені російського президента Володимира Путіна та інших диктаторів", – йдеться в розслідуванні.
Консорціум журналістів стверджує, що вивчив конфіденційні документи з шести кіпрських фінансових компаній, які охоплюють період з середини 1990-х до квітня 2022 року, включаючи організаційні схеми, фінансові звіти, заявки на відкриття банківських рахунків та електронні листи.
Як зазначається, одна з таких компаній – MeritServus – відіграє значну роль в управлінні офшорною імперією Романа Абрамовича, впливового російського бізнесмена, наближеного до Путіна, який володіє чотирнадцятьма трастами на Кіпрі і близько сотнею компаній.
За даними розслідування, інша компанія – кіпрська філія аудиторського гіганта PwC – допомогла Олексію Мордашову, одному з найбагатших олігархів Росії, перевести понад 1,4 млрд дол. активів своїй дружині в березні 2022 року, на наступний день після того, як він потрапив під санкції.
Того ж дня, як стверджують розслідувачі, ця компанія допомогла двом іншим російським мільярдерам, Олександру Абрамову та Олександру Фролову, здійснити термінову транзакцію на 100 млн дол. між підставними компаніями, незадовго до того, як їхні активи були заморожені.
Загалом 96 росіян, які перебувають під міжнародними санкціями, отримували допомогу від кіпрських сервісних компаній, ідеться у розслідуванні. Повідомляється, що лише у 2020 році на Кіпрі було інвестовано понад 200 млрд дол. російських активів. Це становить половину всіх російських інвестицій в Європі.
Серед зареєстрованих на Кіпрі компаній понад 650, як було виявлено, належать або контролюються росіянами, які перебувають під санкціями, починаючи з 2014 року. Саме тому острів з 1,3 млн мешканців перейменували на "Москву на Середземному морі".
Окремо у звіті фіксується надзвичайна активність росіян за так званою програмою "Золота віза" (отримання громадянства ЄС в обмін на інвестиції на острові, переважно в нерухомість). Попри те, що Брюссель критикує цю політику, Кіпр продовжує пропонувати росіянам посвідки на постійне проживання в обмін на інвестиції у розмірі 300 тис. євро.
Автори розслідування також стверджують, що кіпрські банки є своєрідними "воротами" Росії до західної економіки. Три з чотирьох найбільших банків на європейському острові були замішані у скандалах з відмиванням грошей, пов'язаних з Кремлем.
"Кіпр закривав очі на мільярди доларів на депозитах незрозумілого походження", – сказав в інтерв'ю журналістам Мартін Владіміров, аналітик Центру вивчення демократії. До нової ради директорів Банку Кіпру тепер входять шестеро росіян, в тому числі один з колишніх колег Володимира Путіна по КДБ.
Зі свого боку, Європейський центральний банк заперечує, що не помічав російський вплив на Кіпрі. ЄЦБ – це головна монетарна установа Європейського Союзу, яка має значні повноваження, однак позбавлена функції фіксувати фінансові злочини. Тому саме Центральний банк Кіпру, який, як заявляють у розслідуванні, перебуває "під контролем політичного класу, просякнутого російськими грошима", офіційно відповідає за боротьбу з відмиванням грошей.
Зі свого боку, влада Кіпру відреагувала на оприлюднені факти. "Все, що було виявлено, буде розслідувано, і ніхто не стоїть вище за репутацію нашої країни", – заявив президент Нікос Христодулідіс. За його словами, Кіпр буде розслідувати ймовірні порушення ним санкцій проти Росії, а "уряд Кіпру однозначно відданий боротьбі з корупцією та незаконним фінансуванням і вживає всіх необхідних заходів для забезпечення виконання санкцій ЄС".
Як повідомляв Укрінформ, у квітні минулого року Кіпр оголосив, що вжив жорстких заходів проти осіб, яких Сполучені Штати і Велика Британія звинувачують у допомозі російським олігархам обходити санкції.
Проєкт Cyprus Confidential є результатом восьмимісячної роботи понад 270 журналістів із 55 країн, під час якої вони проаналізували 3,6 млн документів з кіпрського фінансового сектору. Документи були зібрані, відсортовані та перекладені кількома мовами. Потім їх передали всім партнерам консорціуму, включно з медіа у багатьох країнах світу.