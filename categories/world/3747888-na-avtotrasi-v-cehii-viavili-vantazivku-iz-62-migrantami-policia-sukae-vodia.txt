У вантажівці, яку чеські поліцейські зупинили на автотрасі для перевірки, виявили 62 нелегальних мігрантів.

Про це повідомляє Radio Prague International, передає Укрінформ.
«Вантажівка з угорськими номерами, у вантажному відсіку якої перебували 62 мігранти, була зупинена чеськими поліцейськими на трасі D1 між Брно та Прагою», - йдеться в повідомленні.
Спочатку правоохоронці збиралися провести звичайний огляд вантажівки, але коли вона зупинилася на смузі для паркування, водій вискочив із кабіни та втік..
«Дорожня поліція хотіла перевірити вантажівку, що є звичайною процедурою, проте водій розгубився, побачивши поліцейську машину, зупинився і втік до найближчого лісу», - пояснив представник поліції Давид Халоупка.
У вантажному відсіку виявили 62 мігрантів. Тепер поліція має встановити особи та національність нелегалів, щоб викликати перекладачів для допиту.
Водія транспортного засобу оголошено в розшук.
Як повідомляв Укрінформ, польські правоохоронці біля кордону зі Словаччиною після переслідування зі стріляниною та ДТП зупинили автобус із 28 нелегальними мігрантами.
Фото: Global Look Press