Китай у найближчі роки посилить стратегічну конкуренцію з США, намагатиметься вибудувати комунікацію з Європейським Союзом і збільшуватиме свій вплив на країни Глобального Півдня.

Такий прогноз оприлюднив керівник секції Азійсько-Тихоокеанського регіону в Центрі дослідження армії, конверсії та роззброєння Юрій Пойта під час онлайн-включення в ході панельної дискусії на тему: «Як фактор Китаю може вплинути на російсько-українську війну» в Медіацентрі Україна - Укрінформ.
"Що буде у наступні роки? Із США відносини стратегічної конкуренції продовжуватимуться і будуть посилюватися, але конфлікт поки що малоймовірний. З Європейським Союзом Китай намагатиметься знайти комунікацію", - сказав Пойта.
Водночас він зауважив, що ЄС все більше бачить у Китаї ризики і навіть загрози. "Це ми бачимо на рівні документів і на рівні заяв", - констатував експерт.

За його словами, європейці усвідомлюють, що стратегічне стримування по відношенню до росії провалилося, і воно так само може провалитися по відношенню до Китаю. У ЄС також бачать, що економічна взаємозалежність з росією не спрацювала, економічні зв'язки не завжди призводять до безпеки, тому з Китаєм "потрібно щось робити".
На думку Пойти, Китай намагатиметься посилювати свій вплив на Глобальний Південь і збільшувати залежність цих країн.
"Для Китаю Глобальний Південь може бути набагато важливішим, тому що там поки що залишається "сіра зона", "вікно можливостей для Китаю", - зауважив керівник секції Азійсько-Тихоокеанського регіону.
Як повідомлялося, міністр закордонних справ Китаю Цінь Ган прирівняв можливу майбутню військову підтримку росії у війні проти України з постачанням Сполученими Штатами озброєнь для Тайваня.