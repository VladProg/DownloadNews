Парламент Угорщини знову відклав голосування щодо ратифікації заявки Швеції та Фінляндії на вступ до НАТО.

Про це повідомляє AP, передає Укрінформ.
Як зазначається, голосування відкладено на два тижні - до парламентської сесії, яка розпочнеться 20 березня.
Раніше прем’єр-міністр Угорщини Віктор Орбан заявив, що виступає за приєднання Швеції та Фінляндії до НАТО, але при цьому стверджував, що уряди обох країн «поширювали відверту брехню» про Угорщину, що викликало питання у законодавців від його партії.
В інтерв’ю 24 лютого Орбан підтвердив, що Угорщина відправить парламентську делегацію до Швеції та Фінляндії, щоб отримати «роз’яснення», перш ніж ратифікація буде винесена на голосування.
Будапешт з липня 2022 року відкладає парламентську ратифікацію заявок Швеції та Фінляндії на вступ до НАТО.
Як повідомлялося, Фінляндія та Швеція подали заявки на членство у НАТО в травні минулого року. Відтоді 28 з 30 країн-членів затвердили вступ обох країн - досі цього не зробили Туреччина та Угорщина.