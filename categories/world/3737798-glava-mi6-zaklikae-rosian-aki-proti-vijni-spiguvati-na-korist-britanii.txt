Шеф британської зовнішньої розвідки MI6 Річард Мур закликав росіян, які засуджують війну Росії проти України, шпигувати на користь Великої Британії.

Як передає Укрінформ, про це повідомляє Sky News.
«Сьогодні є багато росіян, які шоковані тим, як їхні збройні сили руйнують українські міста, виганяють невинні родини з їхніх домівок і викрадають тисячі дітей. Вони з жахом спостерігають, як їхні солдати спустошують сусідню країну. У глибині душі вони знають, що аргументація Путіна щодо нападу на сусідній слов’янський народ є брехливою», - заявив Мур під час виступу в британському посольстві у Празі.
Він закликав росіян, які проти цієї війни, шпигувати на користь Британії.
«Я запрошую їх зробити те, що інші вже зробили за останні 18 місяців, і приєднатися до нас. Наші двері завжди відкриті. Ми розглядатимемо їхні пропозиції допомоги з обережністю та професіоналізмом. Їхні секрети завжди будуть у безпеці, і ми разом працюватимемо над тим, щоб припинити кровопролиття. Моя служба керується принципом, що лояльність до наших агентів і наша вдячність їм вічна», - сказав він.
При цьому Мур не назвав, з ким би хотів співпрацювати у МІ6, але, ймовірно, йдеться про незадоволених російських офіцерів розвідки, служби безпеки та військові.
Як повідомляв Укрінформ, директор ЦРУ Вільям Бернс заявив, що невдоволення у Росії війною в Україні створило рідкісну можливість вербувати шпигунів, і ЦРУ не пропустить її.
Фото: FOREIGN OFFICE