Вищий адміністративний суд німецьких федеральних земель Берлін та Бранденбург задовольнив скаргу берлінської поліції на скасування заборони приносити російські та радянські прапори до меморіалів у німецькій столиці 9 травня.

Про це повідомляє DW, передає Укрінформ.
"У нинішньому контексті це може бути витлумачено як вираження симпатії до війни. Явно цілеспрямоване посилення російських авіаударів по Україні та її цивільному населенню сьогодні сприяє подальшому загостренню конфлікту та показує, що не можна розділяти святкування закінчення війни та відновлення війни в Україні”, - йдеться у заяві суду.
Це рішення є остаточним та оскарженню не підлягає.
Як повідомлялося, поліція Берліна 5 травня оголосила про заборону використання російської та української символіки поблизу найбільших меморіалів загиблим радянським воїнам, мотивуючи це бажанням забезпечити порядок.
Проте того ж дня суд скасував цю заборону щодо українських прапорів і символіки.
6 травня суд Берліна призупинив дію заборони на використання російського та радянського прапорів та георгіївської стрічки під час заходів 8-9 травня. Поліція Берліна подала скаргу до Вищого адміністративного суду Берліна-Бранденбурга на це рішення.