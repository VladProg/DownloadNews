Прем'єр-міністр Великої Британії Ріші Сунак оголосив про збільшення видатків на оборону в найближчі два роки на суму 5 мільярдів фунтів стерлінгів (близько 6 мільярдів доларів США).

Про це повідомляє Укрінформ із посиланням на The Telegraph.
За інформацією газети, британські витрати на оборону в 2021-2022 роках становили 71,4 мільярда фунтів стерлінгів.
Уточнюється, що додаткові 5 мільярдів фунтів стерлінгів дозволять до 2025 року збільшити витрати на оборону до 2,25% ВВП (2020 року цей показник становив 2%).
У канцелярії глави уряду вказали, що пункт про збільшення військового бюджету буде відображено в оновленій версії Комплексного огляду питань безпеки, оборони та зовнішньої політики Сполученого Королівства, яку опублікують 13 березня.
До слова, 3 мільярди фунтів будуть спрямовані на розвиток ядерних сил стримування, а частина суми, що залишилася, піде на заповнення запасів переданих Україні боєприпасів і озброєнь.
"Документ відповідає на геополітичні загрози, що виникають унаслідок війни рф проти України та економічного примусу з боку Китаю", - додають у заяві.
Як раніше повідомляло агентство, депутати британського парламенту закликають міністра з питань збройних сил (структури у складі Міноборони) Джеймса Гіппі надіслати партію винищувачів RAF Typhoon країнам-союзникам, які мають літаки, придатні для українських збройних сил, аби стимулювати передачу їх ЗСУ.
Фото: Crown Copyright