Прояви антисемітизму в Росії є вкрай небезпечною тенденцією, адже акція в аеропорту Махачкали, столиці Дагестану, не була поодиноким випадком.

Про це заявив посол Держави Ізраїль в Україні Міхаєль Бродський на пресконференції, яка відбулася в Укрінформі.
“Це вкрай небезпечна ситуація і вкрай небезпечна тенденція. Йдеться про тенденцію; не йдеться про поодинокий випадок, тому що протягом останніх днів на Кавказі, в Росії, була ціла низка випадків прояву антисемітизму і спроб, які неможливо пояснити і які є нелогічними: знайти ізраїльтян там, де їх нема і не може бути”, – сказав дипломат.
Крім того, Бродський додав, що Ізраїль був розчарований реакцією Росії на напад ХАМАСу 7 жовтня та вкрай занепокоєний тими антисемітськими подіями і проявами на Кавказі.
Він також відзначив той факт, що Ізраїль однозначно висловив протест проти запрошення лідерів ХАМАСу до Москви, вказавши, що візит дає тільки додаткову легітимацію та мотивацію терору.
Як повідомлялося, у неділю ввечері в аеропорту Махачкали, столиці Дагестану, відбулася антисемітська акція. Натовп, розлючений прибуттям літака з Ізраїлю, у пошуках євреїв вдерся до термінала та прорвався на злітно-посадкову смугу.
Президент України Володимир Зеленський потім заявив, що штурм аеропорту розлюченим натовпом є частиною поширеної в Росії ненависті до представників інших народів, що пропагується на державному рівні.