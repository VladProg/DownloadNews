Члени Республіканської партії США обрали конгресмена Джима Джордана кандидатом на посаду спікера Палати представників.

Про це повідомляє Укрінформ із посиланням на Bloomberg.
Джордан, якого підтримує колишній президент США Дональд Трамп, переміг представника Джорджії Остіна Скотта. Його кандидатуру передадуть на розгляд у повний склад Палати представників.
Для того, щоб бути обраним на посаду спікера необхідно набрати щонайменше 217 голосів, тобто більшість.
Конгресмен є давнім критиком американської допомоги Україні. Також він очолює зусилля щодо імпічменту президента США Джо Байдена.
Його звинувачують в активній участі в спробах Трампа скасувати результати виборів в 2020 році. Нагадаємо, експрезидента офіційно звинуватили у змові з метою обману США, фальсифікації показів свідків та змові проти прав американських громадян. Йому може загрожувати до 20 років позбавлення волі.
Як повідомляв Укрінформ, у середу стало відомо, що Стів Скаліс буде висунутий на посаду спікера від Республіканської партії після усунення Кевіна Маккарті. Він переміг голову юридичного комітету Палати представників США Джима Джордана під час таємного голосування в середу.
Трохи згодом Скаліс, якого висунули на посаду спікера від Республіканської партії, зняв свою кандидатуру, оскільки його однопартійці не змогли вирішити свої розбіжності.
Фото: Al Drago/Bloomberg