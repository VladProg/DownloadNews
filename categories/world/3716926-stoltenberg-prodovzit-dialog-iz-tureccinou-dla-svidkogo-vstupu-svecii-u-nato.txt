Майбутнє членство Швеції в НАТО посилить безпеку як цієї країни, так і всього Альянсу, що відповідає інтересам усіх союзників, включаючи Туреччину, з якою керівництво НАТО продовжить діалог у найближчому майбутньому.

Про це заявив генеральний секретар НАТО Єнс Столтенберг перед початком неформальної зустрічі міністрів закордонних справ країн Альянсу в Осло, повідомляє кореспондент Укрінформу.
«Ми очікуємо, що багато союзників висловлять рішучу підтримку якнайшвидшому повноправному членству Швеції в Альянсі. Я говорив з президентом (Туреччини Реджепом Тайїпом) Ердоганом на початку цього тижня і наголошував на важливості прогресу у входженні Швеції. Також планую здійснити візит до Анкари, щоб продовжити ці зусилля», - сказав Столтенберг, зауваживши, що відвідає Анкару «найближчим часом».
Він нагадав, що всі союзники, включаючи Туреччину, запросили Швецію та Фінляндію до повноправного членства на саміті НАТО в Мадриді. Фінляндія вже стала повноправним членом Альянсу. Керівник НАТО висловив упевненість, що процес входження Швеції також буде невдовзі завершений.
«Сьогодні, 1 червня, у Швеції набув чинності новий антитерористичний закон, який запроваджує зміни та демонструє нові кроки Швеції у боротьбі з тероризмом. Це включає і PKK (Робітнича партія Курдистану – ред.), яка є терористичною організацією не лише за оцінкою Туреччини, а й Швеції, Європейського Союзу та багатьох інших. Я вітаю потужне законодавство, що набуває чинності у Швеції, а також той факт, що співробітництво між Швецією і Туреччиною посилюється», - наголосив генеральний секретар НАТО.
За його словами, Швеція продемонструвала, що виконує умови тристороннього меморандуму, підписаного у Мадриді разом із Туреччиною та Фінляндією, і має швидко увійти до Альянсу.
Водночас Столтенберг згадав про "правомірні занепокоєння" Анкари у сфері безпеки, оскільки жодна з країн-союзниць не зазнавала стількох терористичних атак, як Туреччина.
«Важливо, щоб ми працювали разом з Туреччиною у боротьбі з тероризмом у всіх його формах і проявах. Я вітаю те, що роблять країни-члени у цьому напрямку, а також те, що протягом минулих місяців зробила Швеція у боротьбі з тероризмом та для розвитку співпраці з Туреччиною. Я впевнений, що Угорщина також ратифікує протокол про входження Швеції», - сказав Столтенберг.
Як повідомлялося, у столиці Норвегії Осло відбувається неформальна зустріч міністрів закордонних справ країн-союзниць, головною метою якого є підготовка до зустрічі лідерів держав та урядів країн НАТО в липні у Вільнюсі.