Капітан Федеральної служби охорони рф Гліб Каракулов, який працював до середини жовтня 2022 інженером в управлінні, яке забезпечувало секретний зв'язок для президента володимира путіна, виїхав за кордон і засудив війну проти України.

Про це повідомляє Укрінформ із посиланням на інтерв'ю Каракулова Центр "Досьє".
«У лютому цього року розпочалася злочинна війна, і я не міг іти на угоду із совістю. Я просто не міг перебувати на службі цього президента. Я вважаю цю людину воєнним злочинцем. Хоч я й не брав участь саме у військових діях, але виконувати його злочинні накази чи просто перебувати у нього на службі я не вважаю для себе можливим», - сказав Каракулов.
"Досьє" наголошує, що він - найвищий співробітник спецслужб з початку повномасштабного вторгнення в Україну, який втік із росії й засудив війну. У рф проти нього порушили справу про дезертирство.
Каракулов розповів про подробиці своєї втечі. У жовтні його відправили у відрядження до Казахстану. Туди ж приїхали його дружина та дитина. Звідти в останній день відрядження Каракулова зі своєю сім'єю вилетів до Стамбула за службовим паспортом.
Офіцер розповів низку подробиць про те, як працює ФСО, назвавши цю спецслужбу "дуже самостійною організацією". володимир путін, за його словами, не користується мобільним телефоном та інтернетом. «Вся інформація, яку він отримує - тільки від людей, які безпосередньо близькі. Він живе у свого роду інформаційному вакуумі», - стверджує офіцер спецзв'язку.
Також він підтвердив, що люди, які мають перебувати в одному приміщенні з путіним, як і раніше, проходять двотижневий карантин. За словами Каракулова, йому не відомо про те, щоб президент тяжко хворів.
Сам Каракулов не бував у «палаці Путіна» під Геленджиком, проте послався на одного зі своїх колег, який часто туди їздить та перевіряє зв'язок. Той підтвердив, що йдеться про об'єкт, який використовує путін. Також офіцер підтвердив те, що путін користується спецпоїздом.
«Ще президент має переговорну кабіну, яку ми возимо в кожне закордонне відрядження. Це місце, з якого можна проводити переговори з гарантованою секретністю. Кабіна, звичайно, громіздка. Це такий куб заввишки близько 2,5 м. Усередині організовані робоче місце і телефон, через який можна говорити, не побоюючись, що розмову може почути чи зчитати іноземна розвідка», - розповів Каракулов. Він також підтвердив, що робочі кабінети путіна в Петербурзі, Сочі та Ново-Огарьові – абсолютно ідентичні за інтер'єром.
Капітан ФСО охарактеризував путіна 2009 року і нинішнього президента росії як "двох різних людей" за своєю поведінкою. «Зараз він дуже замкнувся. Він убезпечив себе від усього світу всілякими бар'єрами, тим самим карантином, відсутністю інформації. Спотворилося у нього сприйняття дійсності», - пояснює Каракулов.
За його словами, більшість колишніх колег з ФСО у публічних розмовах підтримує путіна та війну. Каракулов звернувся до них і до інших російських офіцерів із закликом не виконувати злочинні накази. «Співробітники ФСО постійно знаходяться навколо президента. Ви можете просто зайти і дати зрозуміти, що це злочин. І у ваших руках можливість дуже швидко зупинити це безумство», - заявив колишній спецслужбіст.
У березні 2023 року в Барнаулі російський суд засудив до 6,5 року колонії суворого режиму майора ФСО Михайла Жиліна, який втік до Казахстану через війну рф з Україною. Він працював начальником зміни в управлінні спеціального зв'язку та інформації ФСО у Сибірському федеральному окрузі, відповідав за урядовий зв'язок путіна з регіонами. Він просив політичного притулку в Казахстані, але у грудні його депортували до росії.