Словенії у ліквідації наслідків паводку надавали допомогу рятувальники з 15 країн, серед яких — Україна, Німеччина, Франція, Італія, Хорватія, Словаччина, Чехія, Боснія і Герцеговина та інші.

Про це під час брифінгу поінформував речник Державної служби України з надзвичайних ситуацій Олександр Хорунжий, передає кореспондент Укрінформу.
“6 серпня Словенія зробила запит про міжнародну допомогу через механізми ЄС та НАТО у вигляді важкої техніки, зокрема це - гелікоптери, екскаватори, інженерні підрозділи і мобільні мости. 7 країн надавали допомогу через Механізм цивільного захисту ЄС, зокрема це — Німеччина, Франція, Італія, Хорватія, Словаччина, Чехія, Боснія і Герцоговина”, - зазначив він.
За його словами, дві країни - Польща і Іспанія - надавали Словенії допомогу через Євроатлантичний координаційний центр реагування на природні лиха та катастрофи.
Хорунжий поінформував, що інші 5 країн - Австрія, Сербія, США, Хорватія та Північна Македонія — надавали Словенії допомогу на основі двосторонніх угод.
Речник ДСНС заявив, що Україна також долучилася до проведення цих робіт на основі двосторонніх угод зі Словенією.
“Участь у ліквідації наслідків паводків брали 162 особи з інших країн, у тому числі (залучалися — ред.) 26 екскаваторів, 84 одиниці техніки, 3 гелікоптери тощо”, - сказав він.
Хорунжий нагадав, що відповідно до указу Президента Володимира Зеленського та розпорядження уряду України був сформований зведений загін ДСНС для подолання наслідків паводку у Словенії.
“Був здійснений марш техніки та особового складу маршрутом Україна-Угорщина-Словенія. Кількість людей, яка була визначена (від України — ред.) — це 51 особа та 19 одиниць техніки. Основним місцем дислокації міжнародних рятувальників, зокрема там була і Україна — це Савинський регіон”, - розповів речник.
За його словами, українські рятувальники, які брали участь у цьому марші та загалом у рятувальній операції, мали колосальний досвід роботи, зокрема, під час ліквідації наслідків російських обстрілів, роботи щодо розбирання завалів, проведення рятувальних робіт під час підриву росіянами Каховської ГЕС, а також мали досвід у ліквідації наслідків паводків у західних регіонах України тощо.
Як повідомлялося, 30 серпня Співробітники Державної служби України із надзвичайних ситуацій (ДСНС) повернулися в Україну із Словенії.
Фото: Twitter PjermanSLO