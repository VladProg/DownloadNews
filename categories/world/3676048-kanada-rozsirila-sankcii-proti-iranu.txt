Канада запровадила санкції проти іранських посадовців, відповідальних за порушення прав людини.

Як повідомляє кореспондент Укрінформу, про це у Оттаві заявила міністр закордонних справ Канади Мелані Жолі.

“Іранський режим продовжує жорстоко утискати власний народ, відмовляючи йому в основоположних правах й свободах. Ми чуємо іранців та відзначаємо їх хоробрість та стійкість. Канада не припинить підтримувати іранців та відстоювати їх права людини”, - сказала Жолі.

У її відомстві зазначили, що під нові канадські санкції потрапили 12 високопосадовців із Корпусу вартових Ісламської революції та Сил правопорядку, які “брали участь у грубих та систематичних порушеннях прав людини в Ірані, в тому числі під час летальних розгонів демонстрацій в курдських районах західного Ірану”.

Майно та кошти усіх підсанкційних осіб на території Канади заморожуються, а їм самим закривається в’їзд до країни.
“Канада продовжить координувати із міжнародними партнерами реакцію на обурливе ставлення іранського режиму до власного народу, застосування ним пропаганди та дії, які загрожують міжнародному миру та стабільності”, - наголосили у канадському МЗС.

Зауважимо, що оголошені сьогодні санкції - вже дев’ятий канадський санкційний пакет проти Ірану з жовтня 2022-го року.