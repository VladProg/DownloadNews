За даними пошукової системи Яндекс, тижнева кількість запитів про "допомогу СВО" станом на кінець жовтня 2023 року була майже в сім разів більша, ніж рік тому.

Про це Укрінформу повідомили в організації Brand Ukraine.
"І хоча частина цих запитів пов’язана не стільки з наданням, як із отриманням такої допомоги, більш конкретні запити про те, як можна допомогти бійцям так званої спеціальної воєнної операції, так само демонструють суттєве зростання. Дедалі більше росіян цікавляться купівлею FPV-дронів, передачею гуманітарної та іншої допомоги на т.зв. СВО", – йдеться у повідомленні.
Як зазначається, різке зростання за деякими з цих запитів дає підстави припускати, що причиною раптового зацікавлення аудиторії в допомозі власній армії може бути цілеспрямоване привернення уваги до цієї теми та закликів до звичайних громадян через розгалужену систему державної пропаганди РФ.
Brand Ukraine – це організація, яка втілює міжнародні комунікаційні проєкти для розвитку бренду України у світі, а також забезпечує експертну підтримку уряду у сфері стратегічних комунікацій, аналізу даних та розробки якісного контенту.
Як повідомляв Укрінформ, у тимчасово окупованому Криму загарбники відкрили школу пілотів FPV-дронів, яка випускає по десять спеціалістів кожні два тижні.