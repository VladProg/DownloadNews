Президент РФ Володимир Путін вагався, чи їхати йому на саміт БРІКС у ПАР, через ризик бути заарештованим за ордером МКС. Після заколоту Пригожина його побоювання посилилися, щоб не допустити повторення внутрішньої дестабілізації та можливої втрати влади.

Як передає Укрінформ, про це розповіли виданню The Moscow Times три російські чиновники.
У ситуації, коли російський президент обкладений санкціями, Кремль хотів би якомога раніше оголосити про його першу після ордера МКС офіційну міжнародну поїздку. Це дозволило б Путіну надіслати сигнал опонентам на Заході, що він не ізольований, і показати російському суспільству, мовляв, він, як і раніше, сильний і стабільний.
Однак низка інших потрясінь останніх місяців - відсутність успіхів на фронті, марш найманців на Москву за потурання армії та спецслужб — змусила Путіна відчувати невпевненість та сумніви.
«У Кремлі та МЗС готують два базові сценарії участі Росії у саміті БРІКС. Перший — із Путіним. Другий — побоювання за внутрішню та зовнішню безпеку переважують. Путін залишається в Москві і виступає по відеоконференцзв'язку. Але у ПАР все одно летить делегація чиновників», - сказав чиновник російського уряду.
Як повідомляв Укрінформ, напередодні президент Південної Африки Сиріл Рамафоса заявив, що наступного місяця саміт БРІКС, на який був запрошений президент Володимир Путін, відбудеться попри ордер на арешт російського лідера.