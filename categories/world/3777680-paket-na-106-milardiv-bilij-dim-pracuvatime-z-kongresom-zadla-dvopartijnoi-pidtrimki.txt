Адміністрація Байдена налаштована на тісну взаємодію з Конгресом задля досягнення двопартійної підтримки пакета допомоги на суму $106 млрд, з яких $61 млрд передбачено для України.

Про це заявила на пресбрифінгу у Вашингтоні речниця Білого дому Карін Жан-П’єр, передає власний кореспондент Укрінформу.
«Під керівництвом президента Байдена ми організували глобальну відповідь на вторгнення Путіна в Україну та надали допомогу Ізраїлю після варварської терористичної атаки ХАМАС. Зараз нам потрібно, щоб Конгрес забезпечив додаткові ресурси, які сприятимуть розвитку нашої національної безпеки та підтримають наших союзників і партнерів у боротьбі проти тиранів і терористів», - сказала Жан-П’єр.
Вона запевнила, що адміністрація США продовжить працювати з членами обох партій у Конгресі, аби «досягти двопартійної угоди впродовж наступних тижнів».
Представниця Білого дому підкреслила, що світ стежить за процесом, і американський народ очікує, «що їхні лідери об’єднаються і досягнуть цих пріоритетів».
Як повідомляв Укрінформ, у п’ятницю Білий дім спрямував офіційний запит до Конгресу з фінансуванням пакета допомоги на загальну суму $106 млрд. Більшу частину цих коштів (понад $61 млрд) передбачено на підтримку України, решту - для реагування на ситуацію в Ізраїлі та інші актуальні потреби.