Туреччина готова докладати зусиль для припинення вогню і встановлення сталого миру між Палестиною та Ізраїлем, а також готова бути гарантом при виконанні домовленостей.

Про це заявив міністр закордонних справ Туреччини Хакан Фідан на спільній пресконференції після зустрічі з очільником МЗС Ірану Хосейном Аміром Абдуллахіяном в Анкарі, повідомляє кореспондент Укрінформу.
“Туреччина сповнена рішучості зробити свій внесок у координації з нашими друзями, щоб спочатку досягнути припинення вогню, а потім сталого миру. Ми також готові взяти на себе відповідальність як гарант при виконанні угоди”, - сказав Фідан.
За його словами, метою зусиль є створення суверенної Палестинської держави зі столицею у Східному Єрусалимі.
“Шлях досягнення миру як для Палестини, так і для Ізраїлю лежить через рішення про створення двох держав”, - заявив турецький міністр.
Він зазначив, що найкращим майданчиком для переговорів буде міжнародна конференція миру.
Як повідомляв Укрінформ, президент Туреччини Ердоган ​​запропонував провести міжнародну конференцію з метою створення нового механізму безпеки для досягнення миру між Палестиною та Ізраїлем.