Суд штату Колорадо постановив, що колишній президент США Дональд Трамп має право балотуватися на наступний термін у Білому домі, попри те, що брав участь у "штурмі" Капітолія.

Про це повідомляє Bloomberg, передає Укрінформ.
У 102-сторінковому висновку суддя окружного суду Денвера Сара Воллес підтвердила те, що виборці, які оскаржували місце Трампа у бюлетенях штату, довели що він брав участь у штурмі Капітолія.
Проте вона постановила, що заборона Конституції США займати державні посади повстанцям не поширюється на чиновника, який склав президентську присягу і знову балотується на ту саму посаду.
Воллес також зазначила, що її рішення частково пояснюється "небажанням прийняти інтерпретацію, яка б дискваліфікувала кандидата в президенти без чіткої, безпомилкової підстави", маючи на увазі те, що навряд укладачі Конституції в 19-му столітті мали на увазі саме таку ситуацію.
Цього року Трамп зіткнувся з десятками судових позовів по всій країні, в яких стверджується, що він не має права на ще один термін у Білому домі відповідно до розділу 3 14-ї поправки. Це положення, прийняте після Громадянської війни, стверджує, що людина, яка присягала підтримувати Конституцію, а потім "брала участь у заколоті", не має права знову обіймати посаду. Хоча кожен штат має власне виборче законодавство, всі позови щодо 14-ї поправки мають одну загальну вимогу: роль Трампа у спробі скасувати результати президентських виборів 2020 року і його штурм Капітолія 6 січня 2021 року позбавляє його права знову бути президентом.
Адвокати виборців, які подали позов, заявили, що подадуть апеляцію до Верховного суду Колорадо, а потім - і до Верховного суду США.
Рішення судді Денвера слідує за нещодавніми рішеннями в Міннесоті та Мічигані, які дозволили Трампу з'явитися у виборчих бюлетенях на праймеріз і в цих штатах.
Як повідомляв Укрінформ, суддя претензійного суду Мічигану Джеймс Редфорд постановив, що Дональд Трамп залишиться в бюлетені для голосування на праймеріз, що завдасть удару по спробах зупинити висунення його кандидатури на виборах президента.
Британське видання The Economist назвало експрезидента США Дональда Трампа найбільшою небезпекою для світу в 2024 році у разі його переобрання.
Фото: Tom Williams/CQ Roll Call