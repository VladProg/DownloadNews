Через наслідки аварії Швейцарія на кілька місяців закриє важливий залізничний тунель Готард довжиною 57 км, що сполучає північ та південь країни та вважається найдовшим у світі.

Як передає Укрінформ, про це повідомляє SWI.
За даними швейцарського оператора федеральних залізниць (SBB), розслідування показали, що масштаби пошкоджень у західній частині споруди значно більші, ніж вважалося. У тунелі все ще перебувають 16 вантажних вагонів із 23, які зійшли з рейок під час аварії на початку місяця, деякі з них дуже пошкоджені.
«Готардський базовий тунель є одним із найбезпечніших у світі», — сказав журналістам генеральний директор федеральної залізниці Вінсент Дюкро в середу.
Як зазначається, загалом потрібно замінити вісім кілометрів колії та 20 тисяч бетонних шпал. Ця робота триватиме кілька місяців.
У SBB очікують, що обидві тунельні труби знову будуть придатні для використання на початку 2024 року.
Пріоритетом є запуск східної труби, щоб забезпечити рух вантажного транспорту. Очікується, що це станеться вже 23 серпня.
Федеральна залізниця разом із Федеральним відомством транспорту шукають рішення, щоб дозволити пасажирським поїздам також курсувати через східну трубу якомога швидше. Поки що для пасажирських перевезень доведеться використовувати панорамний маршрут Gotthard, який триває щонайменше на годину довше.
Спочатку передбачалося, що базовий тунель знову відкриється 16 серпня, через шість днів після того, як вантажний потяг зійшов з рейок біля Файдо в кантоні Тічіно, однієї з двох аварійних зупинок тунелю.
Після закриття тунелю пасажирські потяги та деякі вантажні були перенаправлені панорамним маршрутом Готард. Вантажні потяги також були перенаправлені через тунелі Льотшберг та Сімплон.
Як повідомляє The Guardian, тунель Готард є дуже важливою транспортною артерією для вантажних перевезень, зокрема з Німеччиною та Італією. У 2022 році, за даними уряду Швейцарії, понад дві третини вантажів на залізниці перетинали Альпи саме через тунель Готард.
Як повідомлялося, у Швейцарії на початку місяця зійшов з рейок пасажирський потяг через пошкодження колії, спричинені негодою.
Розслідування причин аварії триває. 14 серпня слідчі заявили, що, ймовірно, причиною сходження з рейок став зламаний протектор колеса.
Фото: Hannes Ortlieb