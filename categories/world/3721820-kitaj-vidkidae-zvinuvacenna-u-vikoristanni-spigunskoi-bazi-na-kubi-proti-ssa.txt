Китай вважає безпідставними звинувачення в використанні ним території Куби для шпигування за Сполученими Штатами, і засуджує уряд США і ЗМІ за оприлюднення «неправдивої інформації».

Про це, як передає власний кореспондент Укрінформу, заявив на брифінгу речник МЗС КНР Ван Веньбінь, коментуючи повідомлення західних ЗМІ про китайську шпигунську базу на Кубі.
«Стосовно закидів про шпигунську діяльність Китаю на Кубі, це неправдива інформація», - сказав Ван, у свою чергу звинувативши американську сторону в спробах дискредитувати Китай.
Він припустив, що таким чином Вашингтон намагається розсварити Пекін і Гавану, але наголосив, що у Сполучених Штатів «немає шансів вбити клин між Китаєм і Кубою».
«Протягом останніх двох днів ми бачили, як уряд США і засоби масової інформації оприлюднили багато суперечливої інформації щодо так званих звинувачень у шпигунстві... Це демонстрація «самосуперечливих Сполучених Штатів», - додав дипломат.
Звинувачення на адресу Китаю щодо Куби з’явились одночасно з повідомленнями про ймовірну поїздку цього тижня держсекретаря Ентоні Блінкена до Пекіна, заплановану ще в лютому, але скасовану після виявлення над територією Сполучених Штатів китайської шпигунської повітряної кулі. Такий візит держсекретаря США до Китаю стане першим за останні п’ять років, відколи в 2018 році Пекін відвідував тодішній очільник американської дипломатії Майкл Помпео.
У відповідь на питання про ймовірний візит Блінкена, речник дипломатичного відомства Китаю сказав, що не має ніякої інформації.
Як повідомляв Укрінформ, у Сполучених Штатах визнали існування китайської шпигунської бази на Кубі. З 2019 року вона є частиною глобальних зусиль Пекіна відносно вдосконалення своїх можливостей збору розвідданих.
Тижнем раніше Wall Street Journal та ряд інших американських видань, із посиланням на анонімних співрозмовників у розвідці США, повідомили, що Китай будує на Кубі нову шпигунську базу для ведення розвідки Сполучених Штатів.
Віце-міністр закордонних справ Куби Карлос Фернандес де Коссіо відкинув ці повідомлення, назвавши їх вигадкою США, яка має на меті виправдати десятирічне економічне ембарго США проти острівної держави, а також зазначив, що Куба відкидає будь-яку іноземну військову присутність у Латинській Америці та Карибському басейні.