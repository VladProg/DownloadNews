кремль, ймовірно, сподівається зробити себе більш привабливим для Китаю, розпочавши навчання російського Тихоокеанського флоту, щоб продемонструвати військово-морську міць росії у Тихому океані.

Про це у звіті повідомляє Інститут вивчення війни (ISW), передає Укрінформ.
14 квітня міноборони росії повідомило, що російські військові привели у вищий ступінь бойової готовності Тихоокеанський військово-морський флот у рамках раптової перевірки.
«Перевірки боєготовності російського Тихоокеанського флоту, ймовірно, покликані дати сигнал Китаю, що росія підтримує китайські безпекові цілі у Тихому океані та що росія залишається рівноправним військовим партнером, який може діяти як тихоокеанська держава попри деградацію російської військової потужності в Україні», - вважають експерти.
Такий сигнал кремль посилає Китаю перед візитом міністра оборони КНР Лі Шанфу до москви 16−18 квітня. Очікується, що Лі зустрінеться із главою міноборони рф шойгу, щоб обговорити двосторонню оборонну співпрацю, а також питання регіональної та глобальної безпеки.
Також 14 квітня глава МЗС Китаю Цінь Ган заявив, що Пекін не продаватиме зброю росії та регулюватиме експорт до рф товарів, які мають подвійне призначення.
В ISW зазначають, що такі заяви є частиною намагань Китаю на словах применшити свою підтримку росії та продемонструвати, що існують межі «безмежного» партнерства, про яке заявляють росія та Китай. На думку експертів, путін не зміг забезпечити необмежене двостороннє партнерство з Китаєм, на яке він, ймовірно, сподівався, коли лідер Китаю Сі Цзіньпін відвідував Москву з 20 по 22 березня.
кремль також, ймовірно, має намір використовувати перевірки боєготовності Тихоокеанського флоту, щоб спробувати стримати подальшу підтримку Японією України напередодні зустрічі G7 19-21 травня, йдеться у звіті. Однак в ISW вважають, що російські військові зараз не в змозі загрожувати Японії.
Як повідомляв Укрінформ, 22 березня цього року шойгу заявив про створення російськими збройними силами «суцільної зони контролю надводної обстановки» в районі Курильських островів, розмістивши там ракетний комплекс «Бастіон».
Фото: fleetphoto.ru