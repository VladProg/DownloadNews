Прем’єр-міністр Канади Джастін Трюдо оголосив, що розходиться із дружиною Софі Грегуар-Трюдо.

Аналогічні заяви розміщені на особистих сторінках подружжя в Інстаграмі, повідомляє кореспондент Укрінформу.
“Ми із Софі хочемо оголосити, що після багатьох значущих та складних розмов прийняли рішення розійтися”, - написав 51-річний Трюдо.
За його словами, вони з Софі залишаються близькими друзями, "глибоко люблять та поважають одне одного і все, що вже збудували й продовжать будувати”. “Заради благополуччя наших дітей ми просимо вас поважати їхню і нашу приватність”, - зазначив глава канадського уряду.
Трюдо та Софі Грегуар, якій зараз 48 років, одружилися в травні 2005 року. Подружжя виховує двоє синів, Ксав’єра й Адрієна, і доньку Еллу-Грейс.
Наразі невідомо, чи подружжя має намір офіційно розлучитися.