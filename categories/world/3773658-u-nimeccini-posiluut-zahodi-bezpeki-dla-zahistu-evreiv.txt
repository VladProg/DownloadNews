Міністерство внутрішніх справ ФРН посилює заходи безпеки у громадських місцях через побоювання соціальної ескалації на тлі війни в Ізраїлі.

Про це сказав на брифінгу в п’ятницю представник пресслужби відомства Мехмет Ата, передає кореспондент Укрінформу.
«Захист євреїв у Німеччині є для правоохоронців є найвищим пріоритетом, особливо зараз, на тлі огидних терористичних атак з боку ХАМАСу», - сказав Ата.
Він зазначив, що правоохоронці сприймають актуальну безпекову ситуацію дуже серйозно і виходять з можливості подальшого загострення на тлі вірогідної ескалації в Ізраїлі. У багатьох місцях посилено заходи безпеки з огляду на «підвищену емоціональність». Зокрема, спостерігається збільшення учасників пропалестинських акцій.
У Німеччині поважають свободу зібрань та висловлення думок, «але зрозуміло, що існують межі», - підкреслив представник МВС. Він зазначив, що будуть вжиті всі правові інструменти, щоби не допустити акцій солідарності з терором ХАМАСу та виправдання його дій.
Серед заходів він згадав ідентифікацію правопорушників з ісламістських кіл, якщо вони не мають німецького паспорта. Спецслужби уважно слідкують також за активністю представників ісламістських кіл «у віртуальному просторі, який має прямий вплив на реальний світ».
Речник федерального уряду Штеффен Гебештрайт своєю чергою додав, що в Німеччині громадяни можуть вільно збиратися на мирні демонстрації, але якщо в ході таких акцій «використовується заборонена конституцією символіка та гасла, якщо ставиться під питання право на існування держави Ізраїль, тоді характер таких акцій змінюється», отже правоохоронці повинні втрутитися.
Міністр внутрішніх справ ФРН Ненсі Фезер заявила, що в Німеччині з «не будуть толерувати антисемітизм і ненависть до Ізраїлю».
Як повідомлялось, з минулих вихідних у Берліні та деяких інших місцях відбулися акції, учасники яких раділи злочинам ХАМАСу в Ізраїлі. Німецькі політики назвали це огидним. Адміністративний суд Берліна заборонив нові акції.
У п'ятницю палестинська терористична організація ХАМАС закликала до насильства проти євреїв та єврейських установ у всьому світі.
Берлін повністю підтримує Ізраїль і висловлює свою солідарність. У п’ятницю в Тель-Авіві з візитом перебуває міністр закордонних справ ФРН Анналена Бербок.