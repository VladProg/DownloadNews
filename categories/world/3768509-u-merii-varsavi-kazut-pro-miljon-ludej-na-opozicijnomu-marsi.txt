У “Марші мільйона сердець”, який організувала в неділю у Варшаві опозиційна партія РП “Громадянська коаліція” Дональда Туска, взяли участь приблизно мільйон осіб.

Про це повідомила речниця мерії Варшави Моніка Беут, передає Укрінформ із посиланням на PAP.
“Увесь чотирикілометровий маршрут маршу заповнений учасниками, включно з бічними вулицями. На підставі записів із камер спостереження ми оцінюємо, що це (брали участь у марші – ред.) близько мільйона людей”, - заявила Беут.
Своєю чергою, за неофіційними даними варшавської поліції, у марші брали участь приблизно 100 тис. людей.

Антиурядовий “Марш мільйона сердець” зібрав прихильників опозиції з усієї Польщі. Учасники маршу несли польські прапори, прапори ЄС, плакати з антиурядовими гаслами.
Велелюдна демонстрація відбулася без надзвичайних ситуацій.
Туск у червні анонсував проведення 1 жовтня великого маршу у Варшаві, що має мобілізувати ще більшу кількість прихильників перед виборами 15 жовтня.
Станом на сьогодні, соцопитування показують перевагу правлячої Об’єднаної правиці (34-36%) над Громадянською коаліцією Туска (27-30%). Виборчий бар’єр у 5% можуть перетнути також “Нова Лівиця”, коаліція “Третій шлях” та націоналістична “Конфедерація”, за які готові проголосувати 8-10% виборців.


Фото: PAP