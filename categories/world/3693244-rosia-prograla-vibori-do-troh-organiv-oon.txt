Цього тижня росія програла вибори до трьох органів ООН, що є ознакою того, що опір міжнародної спільноти її вторгненню в Україну більше року тому залишається сильним.

Про це повідомляє АР, передає Укрінформ.
Під час голосування в Економічній та Соціальній раді ООН (ЕКОСОР), яка налічує 54 членів, росія зазнала поразки від Румунії у боротьбі за місце у Комісії зі становища жінок.
Також рф програла Естонії членство у виконавчій раді Дитячого агентства ООН ЮНІСЕФ. Крім цього, росія зазнала поразки від Вірменії та Чехії під час таємного голосування за членство в Комісії із запобігання злочинності та кримінального правосуддя.
«Це чіткий сигнал від членів ЕКОСОР про те, що жодна країна не повинна займати позиції в критичних органах ООН, коли вони грубо порушують статут ООН», - заявила постпред США при ООН Лінда Томас-Грінфілд.
Під час голосування за членів 14 комісій, рад та експертних груп, якими керує ЕКОСОР, росія була обрана до Комісії соціального розвитку шляхом акламації, від якої США та Велика Британія відмежувалися, заявивши, що вторгнення росії порушує міжнародне право та територіальну цілісність України.
росія також була обрана шляхом акламації до складу Міжурядової робочої групи експертів з міжнародних стандартів бухгалтерського обліку та звітності.
Голосування відбувалося після схвалення шести резолюцій проти росії Генеральною асамблеєю ООН, що складається з 193 членів. Остання була прийнята 23 лютого, напередодні першої річниці вторгнення, та закликала москву припинити бойові дії та вивести війська з України.