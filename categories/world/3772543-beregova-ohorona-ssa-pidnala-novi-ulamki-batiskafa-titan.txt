Берегова охорона США повідомила про виявлення і підняття нових уламків батискафа «Титан», що зазнав катастрофи в Атлантичному океані у червні, разом з «імовірними людськими останками».

Про це повідомляє Sky News, передає Укрінформ.
За словами інженерів з морської безпеки, нові докази зібрані з дна у північній частині Атлантичного океану через чотири місяці після катастрофи батискафа.
Зараз уламки аналізують медики, адже розслідування трагедії триває.
За словами експертів, докази свідчать про те, що вуглепластиковий корпус «Титана» був зруйнований - ті, хто був на борту, загинули миттєво.
Фото: US Coast Guard
Коли експерти визначать, що стало причиною несправності підводного апарата під час занурення на глибину 3800 м, відбудуться громадські слухання.
Як повідомлялося, 19 червня в Атлантичному океані зник підводний апарат, який використовувався для перевезення туристів до затонулого «Титаніка».
На борту батискафа перебували п'ятеро людей: британський бізнесмен і засновник компанії Action Group Геміш Гардінг, бізнесмен із Пакистану Шахзада Давуд з 19-річним сином Сулеманом, французький дослідник Поль-Анрі Наржоле та Стоктон Раш - генеральний директор компанії OceanGate, яка організувала занурення.
Після чотирьох днів пошуків уламки підводного апарата виявили на відстані близько 500 м від «Титаніка». Всі люди, які були на субмарині, загинули.
Перше фото з сайту Sky News