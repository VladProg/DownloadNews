Головний редактор "Новой газеты", лауреат Нобелівської премії миру 2021 року Дмитро Муратов подасть судовий позов проти мін'юсту РФ, який оголосив його "іноземним агентом". На час розгляду він піде з посади головного редактора газети.

Про це передає Укрінформ із посиланням на Телеграм-канал видання.
«1 вересня Мін'юст (Росії - ред.) визнав Дмитра Андрійовича «іноагентом», Муратов оскаржуватиме рішення у суді. На час судового розгляду він попросив редакційну колегію призупинити його повноваження (головного редактора - ред.)», - йдеться у повідомленні.
Тимчасово виконуючим обов’язки головного редактора "Новой газеты" призначено Сергія Соколова.
В окремій великій розсилці видання журналістам уточнюється, чому подібні дії стали необхідними. «Муратов оголошений „іноагентом“ як фізична особа, редакція „Нової газети“ продовжує працювати так само, як і працювала. Але за найменшої загрози ми фінансову співпрацю припинимо. А вже людському (спілкуванню - ред.) - продовжимо радіти», - йдеться у розсилці «Новой».


Як повідомлялося, Нобелівський комітет назвав включення Дмитра Муратова до реєстру «іноземних агентів» спробою російської влади змусити журналіста замовкнути.