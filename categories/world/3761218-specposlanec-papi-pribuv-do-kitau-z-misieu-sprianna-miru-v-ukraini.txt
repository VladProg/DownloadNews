Спеціальний посланець Папи Римського кардинал Маттео Дзуппі прибув із триденним візитом до Китаю в межах місії «сприяння миру в Україні».

Про це на брифінгу повідомила речниця МЗС КНР Мао Нін, передає кореспондент Укрінформу.
«Кардинал Маттео Дзуппі перебуває в Китаї як спеціальний посланець Папи Франциска з пошуку миру в Україні», - сказала Мао.
Вона повідомила, що з Дзуппі зустрінеться спеціальний представник уряду Китаю з питань Євразії Лі Хуей.
«В питанні України Китай завжди відданий сприянню мирним переговорам. Ми готові працювати з усіма сторонами та продовжуємо відігравати конструктивну роль у деескалації ситуації», - зазначила речниця.
Лі Хуей у травні здійснив поїздку до Києва, європейських столиць та Москви з аналогічною місією пошуку політичного врегулювання.
У липні Дзуппі відвідав також Вашингтон.
Як повідомляв Укрінформ, під час зустрічі з Папою Франциском 6 вересня у Ватикані владики Української греко-католицької церкви передали понтифіку особисті речі полонених отців-редемптористів і пошкоджену вогнем війни ікону.
Фото: Daniel Ibanez/CNA