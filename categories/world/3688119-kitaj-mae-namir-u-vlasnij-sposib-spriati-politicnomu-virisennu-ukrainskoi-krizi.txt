Китай виступає за політичне врегулювання «української кризи» і продовжуватиме у власний спосіб сприяти деескалації ситуації.

Про це 27 березня на брифінгу заявила речниця МЗС КНР Мао Нін, передає кореспондент Укрінформу.
«У питанні України ми виступаємо за політичне врегулювання кризи і сприяння переговорам про мир. Китай підтримує комунікацію з усіма сторонами і продовжуватиме у власний спосіб відігравати конструктивну роль, сприяючи деескалації ситуації», – сказала Мао, відповідаючи на запитання про те, як можна реалізувати будь-який мирний план в Україні, якщо такі великі держави, як США та Китай, навіть не обговорюють це.
За її словами, в Пекіні сподіваються, що «США також діятимуть відповідально, створюючи необхідне середовище та умови для мирних переговорів між зацікавленими сторонами, а не підливатимуть масла у вогонь».
Як повідомляв Укрінформ, раніше у МЗС Китаю, коментуючи рішення росії розмістити в білорусі тактичну ядерну зброю, заявили, що ядерна війна ніколи не має бути розв’язана, і закликали сторони російсько-української війни зосередитись на дипломатичному врегулюванні «української кризи».
Президент Володимир Зеленський заявив, що поки не бачив офіційних документів щодо так званого "мирного плану" Китаю і розраховує на підтримку української формули миру.
Зеленський висловив скептицизм щодо пропозиції Китаю з 12 пунктів, у яких містяться заклики до припинення вогню та мирних переговорів між рф та Україною, зазначивши, що на першому місці має бути "повага до суверенітету та територіальної цілісності".
МЗС Китаю у роковини нападу росії на Україну опублікувало свою "позицію щодо політичного врегулювання української кризи". Документ складається з 12 пунктів.
Фото: Getty Images