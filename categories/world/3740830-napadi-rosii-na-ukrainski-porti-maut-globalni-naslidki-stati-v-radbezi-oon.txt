Сполучені Штати закликали членів Ради Безпеки ООН спільними зусиллями натиснути на Росію, щоби вона не використовувала продовольство в якості зброї та припинила варварські атаки по українських портах, що тягне за собою глобальні наслідки.

З відповідною заявою виступила в середу на засіданні Радбезу постійна представниця США при ООН Лінда Томас-Грінфілд, передає власний кореспондент Укрінформу.
«Атаки Росії мають глобальні наслідки. Це – напади на глобальні продовольчі поставки, на всіх тих, хто відчуває голод, недоїдання й нестачу їжі, особливо в тих частинах світу, які найменше можуть собі це дозволити»,- наголосила представниця США.

Вона нагадала, що лише за останній тиждень росіяни обстріляли Одесу й інші портові міста України. Одна з атак знищила 60 тисяч тонн зерна, чого достатньо, щоби прогодувати 270 тисяч людей впродовж року. Протягом двох днів – 23 й 24 липня – Росія завдала ударів по українських портах на Дунаї, знищивши зернову інфраструктуру в порту Рені. Після нападу РФ на порт «Чорноморськ», який забезпечує майже 70% експорту української пшениці до країн, що розвиваються, потрібен буде щонайменше рік для відновлення інфраструктури, зауважила Томас-Грінфілд.
«Світ розплачується за варварські атаки Росії. Тож давайте не будемо говорити про «обидві сторони» в цьому питанні. Лише одна країна – одна країна – використовує продовольство в якості зброї»,- наголосила представниця США.
У цьому зв’язку вона закликала країни ООН спільно докласти зусиль, щоби спонукати РФ припинити атаки проти глобальної продовольчої безпеки, а також продовжити, розширити та повністю реалізувати Чорноморську зернову ініціативу.
«Ми повинні надалі притягувати Росію до відповідальності за її неспровоковану незаконну війну проти України», - додала постпред США.
Вона підкреслила, що Рада Безпеки не може мовчати, бо настав час діяти, оскільки це – нагальна проблема міжнародного миру й безпеки.
«Українському народу потрібен мир, світу потрібен мир. Президенте Путін, вашій зброї давно пора замовкнути. Відведіть свої війська й припиніть свою брутальну агресію»,- наголосила постійна представниця США при ООН.
Як повідомляв Укрінформ, у середу генеральний секретар НАТО Єнс Столтенберг заявив, що Альянс посилює підтримку України та підвищує пильність НАТО в регіоні Чорного моря у відповідь на ескалацію з боку Росії в цьому регіоні.