Парламент Швейцарії схвалив передачу Німеччині 25 танків Leopard 2 з власних запасів, але за умови, що вони не будуть надалі передані Україні.

Про це повідомляє Укрінформ з посиланням на Neue Zuericher Zeitung.
Нижня палата парламенту Швейцарії погодилася, що 25 списаних танків Leopard 2 зі складу швейцарської армії можуть бути продані німецькій компанії Rheinmetall, - інформує видання.
Умовою, однак є те, що бойові танки не передадуть Україні. Німеччина та інші члени НАТО планують поповнити свої запаси після передачі танків Києву.
Загалом влітку в Швейцарії було списано 96 основних бойових танків Leopard 2 із 134.
Міністр оборони країни Віола Амхерд сказала під час дебатів: «З точки зору закону про нейтралітет це можливо, а з точки зору політики нейтралітету, ...це в інтересах Швейцарії…Таким чином можна зробити внесок у безпеку Європи, а отже, і Швейцарії".
У лютому уряд Німеччини звернувся до Швейцарії з проханням про танки. Вони мають бути модернізовані та використані в країнах НАТО для заповнення прогалин, які виникли через поставки зброї в Україну. Німеччина запевнила Швейцарію, що танки не підуть в Україну.
Як повідомлялося,, Швейцарія, посилаючись на свій нейтральний статус, вже кілька разів блокувала передачу Україні навіть техніки третіх країн, в якій використовувалися швейцарські запчастини.
Фото: Peter Klaunzer / Keystone