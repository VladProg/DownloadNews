У НАТО закликають владу Косова до деескалації після заворушень на півночі країни та заявили про готовність забезпечити порядок.

Як передає Укрінформ, про це повідомила речниця генсека НАТО Оана Лунгеску в Твіттері.
"Ми закликаємо інституції у Косово до негайної деескалації та закликаємо усі сторони до врегулювання ситуації шляхом діалогу. Місія НАТО KFOR зберігає пильність та забезпечуватиме безпечне середовище", – йдеться у повідомленні.
Як повідомлялося, президент Сербії Александар Вучич привів армію країни у повну бойову готовність і наказав її підрозділам наблизитися до кордону з Косово. Такий наказ надійшов після зіткнень у муніципалітеті Звечан на півночі Косова, що відбулися із залученням поліції Косова та представниками сербської спільноти. Сутички розпочалися, коли новообраний мер, етнічний албанець, спробував дістатися власного офісу.
Серби, що становлять більшість населення цього регіону, бойкотували проміжні вибори.
Європейський Союз засудив зіткнення, що відбулися у Косово й призвели до значного зростання міжетнічної напруги, та закликав усі сторони здійснити негайні кроки до деескалації.
Фото: ua.depositphotos.com