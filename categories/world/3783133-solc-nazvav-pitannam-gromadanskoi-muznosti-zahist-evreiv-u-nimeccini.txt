У зв'язку з антисемітськими інцидентами, які почастішали в Німеччині, канцлер Олаф Шольц закликав усіх співгромадян до захисту євреїв, назвавши це питанням громадянської мужності.

Про це повідомляє DW, передає Укрінформ.
"Той, хто нападає на євреїв у Німеччині, нападає на всіх нас ", - заявив Шольц.
Він наголосив, що завдання держави – захист єврейських установ. "Ми не приймаємо антисемітизм. У нас є чіткі закони: спалювання ізраїльських прапорів - це кримінальний злочин. Радість через смерть невинних людей - це кримінальний злочин. Вигукування антисемітських гасел - це кримінальний злочин", - сказав глава уряду в інтерв'ю газеті Mannheimer Morgen.
Шольц зазначив, що правоохоронні органи зобов'язані карати за такі правопорушення: "Ми повинні боротися з антисемітизмом - і без будь-яких потурань".
При цьому він висловив довіру до поліції та судової системи. "У правоохоронних органів є необхідні інструменти, і вони мають їх послідовно використовувати. Я вважаю, що органи поліції та суди знають, що їм робити", - зауважив канцлер ФРН.
Як повідомлялося, Єврокомісія найрішучіше засудила сплеск антисемітських інцидентів на території ЄС та у світі за останні кілька тижнів у зв’язку з війною між Ізраїлем та ХАМАСом.
Фото: Bundesregierung/Kügeler