Президент Франції Еммануель Макрон заявив, що хоче перемоги України у війні, але не бажає, аби росія “була розчавлена”.

Про це повідомляє DW, передає Укрінформ.


"Я не думаю, як декотрі, що ми маємо прагнути цілковитої поразки росії, напасти на неї, на її території. Ці спостерігачі насамперед хочуть розчавити росію. Це ніколи не було позицією Франції - і ніколи не буде", - сказав Макрон.


Як зазначається, в інтерв'ю французьким ЗМІ він також висловив припущення, що жодна зі сторін конфлікту не здобуде великої переваги на полі бою.
"Я хочу, щоб Україна могла відстоювати свою позицію, але переконаний, що в остаточному підсумку це не закінчиться військовим шляхом", - наголосив президент Франції.
Нагадаємо, під час виступу на Мюнхенській безпековій конференції Макрон заявив, що західні демократії мають бути готовими надавати Україні достатню кількість зброї, аби не лише зупинити російську агресію, а й перейти у контрнаступ та згодом вести переговори про мир на своїх умовах.
Фото: ОП