Сполучені Штати взаємодіють на високому рівні із союзними країнами й міжнародними партнерами у питаннях, пов’язаних з витоком у мережу чутливої розвідувальної інформації Міністерства оборони США.

Про це заявив у понеділок під час брифінгу у Вашингтоні заступник речника Держдепартаменту США Ведант Пател, повідомляє власний кореспондент Укрінформу.
«Представники влади США в усіх міжвідомчих структурах взаємодіють із союзниками й партнерами на високому рівні з цього приводу, щоб запевнити їх у нашій прихильності до збереження розвідданих, а також у відданості нашим партнерським відносинам», - зауважив представник Держдепу.
Він нагадав, що Пентагон звернувся до Міністерства юстиції США, щоб відкрити кримінальне провадження стосовно витоку розвідувальних даних. Крім того, за його словами, у Пентагоні вжили негайних заходів для обмеження доступу до секретних файлів і наразі взаємодіють з іншими відомствами уряду США, пов’язаними з питаннями національної безпеки, для вивчення наслідків витоку інформації.
Як повідомляв Укрінформ, минулого тижня видання The New York Times повідомило, що Пентагон розслідує витік секретних документів у соцмережі, які стосуються планів США й НАТО щодо запланованого контрнаступу ЗСУ. Тим часом Група розслідувачів Bellingcat провела власне розслідування щодо пошуку першоджерел злитих документів Пентагону.