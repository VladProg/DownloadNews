Протестна акція під гаслом «Вірус російської пропаганди вбиває» пройшла в середу ввечері перед «Російським домом» у Берліні, після чого активісти перемістилися до будівлі Міністерства закордонних справ ФРН.

Про це повідомляє кореспондент Укрінформу.
«У серці Берліна причаїлася тиха загроза, яка захоплює наш розум і спотворює наше судження. Ця загроза ідеологічна - російський пропагандистський вірус. Ми сповнені рішучості врятувати Берлін від цієї загрози та захистити наші сім’ї, спільноти та цінності від того, щоб вони стали просто відлунням правди», - зазначили організатори зі спілки молодих українців у німецькій столиці «Віче».

Зазначається, що незважаючи на санкції та неспростовні докази свого прямого зв’язку з російським урядом, «Російський дім» у Берліні продовжує активну діяльність і безконтрольно поширює цей «токсичний вірус». Ба більше, гроші, які заробляє «Російський дім» та інші російські інституції в Берліні, ідуть на підтримку війни, причому не тільки в Україні, але також у Сирії, інших «гарячих точках».
«Жодного бізнесу з Росією», «Зупинить російську пропаганду» - скандували кілька десятків учасників акції, серед яких було чимало німців.






У Берліні протестували проти російської пропаганди / Фото: Ольга Танісійчук, Укрінформ


































Протестувальники влаштували своєрідний перформанс – до «Російського дому» поліція пропустила кілька людей у масках і білих балахонах, схожих на костюми хімзахисту.

Активісти з минулого року вимагають закриття в Берліні «Російського дому».
Від початку повномасштабної російської війни проти України Німеччина посилила боротьбу з російською дезінформацією і пропагандою.