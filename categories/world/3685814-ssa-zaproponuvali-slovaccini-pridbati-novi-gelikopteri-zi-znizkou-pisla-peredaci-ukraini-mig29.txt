Сполучені Штати запропонували Словаччині придбати 12 нових гелікоптерів Bell AH-1Z Viper зі знижкою після того, як Братислава погодила відправку Україні своїх винищувачів МІГ-29.

Про це повідомляє Reuters із посиланням на міністра оборони Словаччини Ярослава Надя, передає Укрінформ.
«Ця пропозиція є надзвичайно вигідною та значно підвищить оборонний потенціал Словаччини», — написав Надь у Фейсбуці.
За його словами, уряд Словаччини ще має схвалити угоду, згідно з якою країна заплатить $340 мільйонів протягом трьох-чотирьох років за пакет вартістю понад 1 мільярд доларів. Решта суми буде покрита в рамках програми США з іноземного військового фінансування.
Надь наголосив, що угода також включає деталі, навчання і понад 500 ракет AGM-114 Hellfire II.
Разом із пропозицією США Словаччина отримає 250 мільйонів євро (269 мільйонів доларів) компенсації від Європейського Союзу.
Як повідомляв Укрінформ, 17 березня уряд Словаччини схвалив відправку в Україну 13 винищувачів МіГ-29.