Канада розглядає можливість запровадження квоти на кількість іноземних студентів, аби пом’якшити ситуацію на ринку нерухомості.

Як повідомляє кореспондент Укрінформу, про це заявив міністр інфраструктури Канади Шон Фрейзер під час спілкування із журналістами.
“Думаю, що це один із варіантів, який нам слід розглянути”, - відповів Фрейзер на запитання про можливість запровадження такої квоти.
Водночас він наголосив, що остаточного рішення з цього приводу урядом ще ухвалено не було. “Над цим слід добре подумати”, - зазначив міністр.
Зауважимо, що Канада - популярний напрямок серед міжнародних студентів, зокрема й тому, що їм порівняно легко отримати тут дозвіл на роботу. Торік у країні перебували більше 800 тисяч людей на навчальній візі, водночас у 2012 таких було лише 275 тисяч.
Протягом останніх років на всій території Канади швидко зростають ціни на придбання та оренду нерухомості, що зробило обговорення вартості життя одним із головних політичних питань.
Фото: Posh&Rock Life