До міністерства закордонних справ росії викликали посла США Лінн Трейсі, де їй передали ноту протесту у зв’язку зі збільшенням підтримки України.

Про це повідомляє Укрінформ із посиланням на ТГ-канал мзс рф.
У переданій послу ноті протесту американську сторону звинувачують в «накачуванні ЗСУ озброєннями», а також «передачі цілевказівок для завдання ударів по об'єктах російської військової та цивільної інфраструктури». Після таких звинувачень москва заявляє, що США є стороною конфлікту. Відповідно вказано, що «озброєння, які постачаються Києву, як і обслуговуючий персонал, включаючи американських громадян, є законною ціллю».
мзс рф заявляє, що для деескалації відносин з росією США мають вжити кроків, що передбачають «виведення американсько-натівських військових і техніки та припинення ворожої антиросійської діяльності» (ймовірно, йдеться про виведення військових та техніки з країн Східної Європи, які не були членами НАТО до 1997 року, про що москва заявляла раніше).


Також росія вимагає пояснень щодо вибухів на двох гілках газопроводу «Північний потік» і «не заважати об’єктивному розслідуванню».
Зазначається, що обговорювалися також інші двосторонні питання.
Як повідомляв Укрінформ, 21 лютого президент рф володимир путін виступив із посланням до федеральних зборів, у якому, серед іншого, заявив про призупинення участі росії у Договорі СНО.
У понеділок, 20 лютого, президент США Джозеф Байден відвідав із візитом Україну. Байден оголосив, що CША виділяють новий пакет військової допомоги для України на суму 500 млн дол., в якому будуть, зокрема, ракети до системи HIMARS, протитанкові ракетні комплекси Javelin тощо.