Прокурор Міжнародного кримінального суду (МКС) Карім Хан оголосив про запуск розширеної платформи для надання доказів злочинів OTPLink.

Про це повідомляє Укрінформ з посиланням на Твіттер МКС.
“Прокурор МКС Карім Хан оголошує про запуск розширеної платформи для надання доказів: OTPLink”, - йдеться у повідомленні.

На сайті МКС зазначається, що OTPLink забезпечить чітку єдину точку доступу, замінивши різні системи та процеси, які раніше використовувалися для отримання інформації, включаючи подання відповідно до статті 15 Римського статуту.
OTPLink поєднує використання передових сучасних технологій і міжнародного права, надає користувачам бездоганний і безпечний метод подання потенційних доказів у режимі реального часу з будь-якого пристрою з підтримкою Інтернету”, зазначив Хан. Зокрема, можливе подання доказів онлайн та електронною поштою.
Також OTPLink спрощує традиційний процес перевірки вручну, дозволяючи офісу обробляти більші обсяги інформації за допомогою штучного інтелекту (AI) і машинного навчання (ML), щоб краще аналізувати отриману інформацію, значно скорочуючи час, необхідний для її перевірки та вжиття заходів.
Зауважується, що платформа відповідає міжнародним стандартам обробки і збереження цілісності доказів, є захищеною від несанкціонованого доступу.
“Я сподіваюся, що запуск OTPLink додатково розширить можливості всіх наших зацікавлених сторін, будь то постраждалі громади, громадянське суспільство чи національні органи, що дозволить вам простіше та безпечніше ділитися інформацією з моїм Офісом і зміцнить основу для нашої спільної роботи щодо здійснення правосуддя за злочини Римського статуту”, - зазначив Хан.
Як повідомляв Укрінформ у червні 2022 року, Офіс прокурора Міжнародного кримінального суду (МКС) у Гаазі, який розпочав розслідування воєнних злочинів в Україні, збирає їх через спеціальну платформу - загалом зібрані вже тисячі доказів. Ця платформа призначена для того, щоб допомогти Офісу прокурора зібрати усю можливу інформацію та докази, що стосуються розслідувань.