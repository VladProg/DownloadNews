Національне Агентство довкілля Грузії заявило, що у Тбілісі в ніч проти 30 серпня під час сильних злив випав рекордний обсяг опадів.

Як передає Укрінформ, про це повідомляє Новини-Грузія.
Гроза тривала три години.
В Агентстві заявили, що обсяг опадів виявився вдвічі вищим, ніж під час тбіліської повені у червні 2015 року.
Зазначається, що у Тбілісі цієї ночі було затоплено вулиці та будинки, підземні переходи, пошкоджено лінії електропередач, повалено дерева.

Зливу не витримали дахи деяких новобудов – дощ ішов просто у під'їздах та квартирах. Продірявились і вітражі тбіліського аеропорту. Вода стікала стінами вагонів метро, а пасажири багатьох автобусів опинилися по коліна у воді.


За даними мерії, постраждалих немає, але по всьому місту дуже багато пошкоджень. На гарячу лінію надійшло 367 дзвінків, аварійні служби працювали всю ніч.
Компанія Tbilservice Group, яка відповідає за благоустрій та чистоту столиці, пояснила затоплення тим, що дренажні системи Тбілісі були забиті сміттям.

Опозиція заявила, що місто не готове до стихійних лих, і звинуватило владу в тому, що цей потоп став результатом непродуманої забудови міста, порушеної інфраструктури та корупційних угод.
Як повідомляв Укрінформ, понад три тисячі осіб були евакуйовані через зливи у провінції Хунань в центральному Китаї.
Фото: RFE/RL