Через рекордно активний сезон лісових пожеж у Канаді вогнем знищено близько 180 тис. кв. км лісів, що більше за загальну площу Одеської, Дніпропетровської, Чернігівської, Харківської, Житомирської та Кіровоградської областей.

Як передає Укрінформ, про це повідомляє канадський суспільний мовник CBC News із посиланням на офіційні дані.
“Загальна вигоріла площа перевищує 18 млн га, що в два з половиною рази більше за попередній рекорд, встановлений у 1995-му році й понад ушестеро більше за середньорічний показник останніх десяти років”, - йдеться у матеріалі.
Читайте також: Канада залучила військових для боротьби з лісовими пожежами через брак пожежників
Зазначається, що основною причиною аномального сезону лісових пожеж стала спекотна й посушлива погода, яка панувала цього літа на більшості території країни.
Кількість пожеж цього року не суттєво відрізнялася від попередніх років, однак значно зросла тривалість й масштаб кожної.
Як повідомляв Укрінформ, через лісові пожежі сотням тисяч канадців цього року довелося тимчасово залишити власні домівки. Допомогу країні у гасінні надали понад десять держав, які надіслали близько 5000 вогнеборців.