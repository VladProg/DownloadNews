Сполучені Штати розглядають додаткові контрзаходи, спрямовані на повернення сторін до виконання договору про скорочення стратегічних наступальних озброєнь СНО-ІІІ.

Про це заявив у середу під час пресбрифінгу в Вашингтоні заступник речника Держдепартаменту США Ведант Пател, передає власний кореспондент Укрінформу.
«Ми вважаємо, що росія вже порушила договір СНО-ІІІ. Втім, у загальному контексті США продовжать оцінювати наступні кроки щодо невиконання рф договору та розглядатимуть додаткові контрзаходи», - підкреслив представник Держдепу.
Він уточнив, що нові кроки залежатимуть від впливу порушень з російського боку на національну безпеку США.
Пател також зазначив, що СНО-ІІІ має велике значення для Сполучених Штатів, оскільки посилює безпеку не лише США, але й усього світу, у тому числі, росії.
«Тож, ми продовжуємо робити все можливе, щоби повернути сторони до виконання вимог», - зауважив представник зовнішньополітичного відомства США.
Як повідомляв Укрінформ, напередодні офіційний Вашингтон заявив, що не надаватиме росії оновленої інформації про свою ядерну зброю згідно з умовами Договору СНО-ІІІ, оскільки москва грубо порушила цю угоду, призупинивши свою участь у ній.