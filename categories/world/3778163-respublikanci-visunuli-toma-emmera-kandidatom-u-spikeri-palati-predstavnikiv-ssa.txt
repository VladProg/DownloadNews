Представники Республіканської партії в нижній палаті Конгресу США висунули кандидатуру партійного організатора Тома Еммера на посаду спікера, якому ще належить зібрати щонайменше 217 голосів підтримки, щоби зайняти це крісло.

Таким чином, Еммер стане третім кандидатом від більшості, за якого голосуватиме Палата представників, передає власний кореспондент Укрінформу.
Республіканці обрали 62-річного Еммера з-поміж інших кандидатів, які змагалися за молоток спікера.
Еммер як партійний організатор наразі обіймає третю за рангом посаду всередині партії. Тепер його кандидатура буде винесена на загальне голосування Палати представників. Для того, щоби зайняти крісло спікера, йому знадобиться підтримка простої більшості – 217 конгресменів, у той час як республіканці мають 221 мандат.
Водночас усередині Республіканської партії висловлюються сумніви, що Том Еммер зможе заручитися необхідною кількістю голосів, адже щонайменше десятеро його однопартійців досі публічно не підтримують його кандидатури.
Як повідомляв Укрінформ, минулої п’ятниці Республіканська партія позбавила конгресмена Джима Джордана, який вважається ярим прихильником політики Дональда Трампа, статусу офіційного кандидата на крісло спікера Палати представників США.
Фото: Tom Williams/CQ-Roll Call