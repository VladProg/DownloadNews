Уряд Латвії оголосив про припинення із 16 жовтня роботи пунктів пропуску у Вієнтулі та Педедзе, розташованих на кордоні з Росією.

Відповідне рішення ухвалено на пропозицію МВС Латвії, передає Укрінформ із посиланням на LSM.

У заяві латвійського уряду вказано, що ці два пункти закриють 16 жовтня, щоб «не допустити порушення громадського порядку, загроз нацбезпеці та уникнути можливих негативних наслідків створеної РФ ситуації».

Йдеться про рішення Росії, згідно з яким КПП «Вієнтулі» з 16 жовтня мав стати єдиним прикордонним переходом, через який громадяни України могли б потрапити до РФ наземним транспортом.


За словами мера міста Балві Сергія Максимова, якби пункт «Вієнтулі» не закрили, то в кількох адміністративних краях довелося б оголошувати надзвичайну ситуацію, оскільки на КПП могла б утворитися черга з 500 осіб.
«Зараз для перетину кордону потрібна доба або півтори. Якщо ситуація буде погіршуватися - навіть дві-три доби. Ми можемо лише уявити емоційний стан цих людей», – зазначив Максимов.

Окрім цього, як зазначається, закриття двох пунктів пропуску вивільнить людські ресурси Прикордонної охорони Латвії, які можуть бути скеровані на охорону державного кордону в інших місцях.

Як повідомлялося, 26 вересня президент Латвії Едгарс Рінкевичс на зустрічі з міністром оборони Німеччини Борисом Пісторіусом заявив, що його країна готова закрити кордони з Росією та Білоруссю у разі виникнення потенційних загроз.