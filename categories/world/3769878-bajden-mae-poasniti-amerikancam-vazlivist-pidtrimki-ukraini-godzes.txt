Президент та члени Конгресу США мають пояснити усім американцям, що підтримка України та її перемоги над російським агресором належить до стратегічних інтересів Сполучених Штатів.

Як передає Укрінформ, про це екскомандувач Сухопутних військ США в Європі, генерал-лейтенант у відставці Бен Годжес сказав під час Варшавського безпекового форуму.
"Мій президент не впорався з критично важливим завданням – сказати, яка наша мета. Якщо ви не пояснюєте мету, то дуже важко впроваджувати осмислену політику і осмислену стратегію. Тому коли мій президент каже, що ми будемо з Україною стільки, скільки знадобиться, то це непогана заява, але вона не є змістовною. Що означає "стільки, скільки буде потрібно"? Я маю на увазі, чому ми це робимо?" - сказав він.
За його словами, президент США має пояснити американському народу, чому важливо підтримувати Україну. "Президент мав би сказати: дозвольте мені пояснити, чому це в наших інтересах, бо у наших стратегічних інтересах, щоб Росія була переможена, а не просто відкинута назад. Це – в наших інтересах. Це – в економічних інтересах людей в Айові, Каліфорнії, Техасі, Північній Дакоті, Флориді. Це – в наших інтересах", - зазначив Годжес.
Він додав, що члени Конгресу також мають говорити зі своїми виборцями, пояснюючи їм, чому підтримка України є в інтересах Сполучених Штатів.
"І тоді, я думаю, люди скажуть: "Ой, добре, і до речі, жодному американському солдату не зламали навіть нігтя, а наш найнебезпечніший ворог був знищений за копійки". Це – центристський погляд на проблему, але якщо ви намагаєтеся переконати мільйони виборців, що це важливо, ви повинні говорити про практичні речі", - сказав екскомандувач Сухопутних військ США в Європі.
За його словами, лише мужність українських воїнів "не надихне мільйони людей продовжувати підтримувати їх фінансово", а тому потрібно пояснювати ще людям "у практичний спосіб", чому це треба робити.
Поруч з цим американський генерал висловив здивування з приводу позиції багатьох республіканців щодо України. "Мені 65 років, тож я пережив цікаві періоди в американській історії, але такого я ще не бачив, й ніколи в житті не уявляв, що Республіканська партія буде використовувати тези Кремля… Але, незважаючи на це, більшість американців абсолютно підтримують Україну, опитування за опитуванням показують це", - заявив він.
Як повідомляв Укрінформ, 30 вересня Палата представників США схвалила законопроєкт про бюджетне фінансування терміном на 45 днів без урахування допомоги Україні - аби уникнути "шатдауну" 1 жовтня.