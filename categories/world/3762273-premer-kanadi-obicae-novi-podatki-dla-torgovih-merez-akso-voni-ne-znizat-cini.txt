Якщо найбільші роздрібні мережі Канади не знизять ціни найближчим часом, для них можуть запровадити нові податки.

Як повідомляє кореспондент Укрінформу, про це під час пресконференції заявив прем’єр-міністр Канади Джастін Трюдо.
За його словами, п’ять найбільших національних роздрібних мереж зобов’яжуть до 9 жовтня розробити план зниження цін на продукцію.
“Якщо їх план не дасть справжнього полегшення середньому класу та тим, хто хоче до нього приєднатися, то будуть подальші кроки. Ми не відкидаємо нічого, зокрема й податкових заходів”, - сказав Трюдо.
Він поінформував, що керівників п’яти роздрібних мереж, які контролюють близько 80% ринку Канади, викликали на зустріч із керівництвом держави наступного тижня.
“Незрозуміло, як у такій країні як Канада наші найбільші продовольчі мережі отримують рекордні прибутки, коли канадцям важко годувати родини”, - наголосив прем’єр-міністр.
Нагадаємо: вже більше року в Канаді фіксується рекордна інфляція. Ця тема посідає провідне місце у внутрішньополітичному дискурсі. Особливо відчутно останнім часом зросли ціни на продовольство.
Фото: ОП