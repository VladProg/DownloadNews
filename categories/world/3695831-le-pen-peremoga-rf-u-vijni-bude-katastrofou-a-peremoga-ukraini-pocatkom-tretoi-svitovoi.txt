Екскандидатка у президенти Франції Марін Ле Пен заявила, що якщо москва виграє війну, це буде катастрофа, а якщо Україна переможе, то це нібито означатиме «початок Третьої світової війни».

Як передає Укрінформ, про це вона сказала в інтерв’ю El Pais.
«Якщо росія виграє війну, це буде катастрофою, тому що усі країни з територіальними претензіями будуть думати, що вони можуть вирішити це з допомогою зброї. Якщо Україна переможе, це буде означати, що НАТО вступило у війну, тому що я переконана, що Україна без допомоги НАТО не може військово перемогти росію. А це означає, що Третю світову війну буде розв'язано», - заявила Ле Пен.
За її словами, якщо країни Заходу продовжать повільно постачати зброю Україні, то зіткнуться «з новою Сторічною війною» (тривалий середньовічний конфлікт між Англією та Францією - ред.), «що з огляду на людські втрати стане жахливою драмою».
Коли Ле Пен попросили уточнити, як вона завершила б війну, вона відповіла: «Я не збираюся давати вам мирний план прямо тут, на журнальному столику».
Як нагадує видання, Ле Пен багато років була французьким політиком, найбільш тісно пов’язаним з путінською росією. У 2014 році її партія отримала кредит у розмірі 9 мільйонів євро від російського банку, також вона заявляла, що поділяє «глобальне бачення путіна».
Після вторгнення російських військ в Україну у лютому 2022 року вона дистанціювалася і заявила: «Я вірю у суверенітет націй: якщо Україна хоче приєднатися до НАТО, якщо це їхня воля, я не бачу, хто може цьому протистояти».
На останніх президентських виборах минулого року Еммануель Макрон набрав у другому турі 58,5% голосів проти 41,5%, які здобула Ле Пен.