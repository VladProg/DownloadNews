У Брянській області (рф) на перегоні Розсуха-Унеча зійшов з рейок потяг із нафтопродуктами та пиломатеріалами через пошкодження колії.

Про це повідомляється на Телеграм-каналі Baza, передає Укрінформ.
«На перегоні Розсуха-Унеча залізничний потяг із 60 вагонами, завантажений нафтопродуктами та пиломатеріалами, зійшов з рейок через пошкодження полотна. Попередньо - незадовго до сходження поїзда стався підрив колії», - йдеться у повідомленні.
За інформацією видання, близько 8 вагонів перекинулися. Унаслідок аварії сталася пожежа, на місці працюють екстрені служби.
Крім того, сьогодні на території Сусанінського поселення у Гатчинському районі Ленінградської області підірвано опору лінії електропередачі. На іншій опорі ЛЕП було виявлено ще один вибуховий пристрій, який розмінували, повідомив голова регіону Олександр Дрозденко. За його інформацією, електропостачання населених пунктів не порушено.
Як повідомлялося, увечері 20 квітня у росії бойовий літак Су-34 скинув боєприпас на місто Бєлгород.
Фото з соцмереж