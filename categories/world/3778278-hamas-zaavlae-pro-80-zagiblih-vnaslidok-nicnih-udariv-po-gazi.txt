Терористичне угруповання ХАМАС стверджує, що внаслідок нічних авіаударів Ізраїлю по сектору Гази загинули близько 80 осіб.

Як передає Укрінформ, про це повідомляє The Times of Israel.
У заяві ХАМАСу йдеться, що понад 80 людей загинули та сотні зазнали поранень протягом останньої ночі.
Водночас кількість жертв неможливо перевірити, оскільки угруповання ХАМАС не враховує різницю між знищеними терористами та загиблими цивільними.
Армія оборони Ізраїлю заявляє, що завдає ударів по об’єктах ХАМАСу по всьому сектору Гази після нападу на Ізраїль 7 жовтня, у результаті якого в країні загинуло близько 1400 осіб.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
Фото ілюстративне