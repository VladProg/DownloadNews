Міністр оборони Польщі Маріуш Блащак заявив у середу, що країна планує розпочати програму закупівлі підводних човнів у 2023 році.

Про це він сказав на конференції Defence24 Day, передає Укрінформ із посиланням на Reuters.
«Ми починаємо реалізацію програми "Орка". Цього року плануємо запустити процедуру закупівлі підводних човнів разом із передачею необхідних технологій», - сказав Блащак.
За його словами, тендер буде оголошено найближчим часом. Він додав, що інформацію про кількість підводних човнів та їх оснащення невдовзі надасть Міністерство оборони Польщі.
Польща збільшила військові витрати після повномасштабного вторгнення Росії в Україну в лютому минулого року, при цьому уряд країни пообіцяв подвоїти чисельність армії та витратити 4% ВВП на оборону у 2023 році.
Як повідомляв Укрінформ, напередодні Блащак оголосив, що Варшава хоче придбати у Стокгольма літаки раннього попередження та контролю компанії Saab GlobalEye.


Фото: PAP/Marek Zakrzewski