У Парижі напередодні ввечері та вночі відбулися протести та заворушення після того, як поліція застрелила 17-річного хлопця, який не зупинився за наказом поліцейського.

Про це повідомляє BBC, передає Укрінформ.
На відео, яке поширюється у соціальних мережах, поліцейський наставляє пістолет на водія автомобіля, лунає постріл, після чого автомобіль зупиняється.
На іншому відео видно, як двоє поліцейських намагаються зупинити автомобіль. Один з них направляє зброю на водія через вікно та стріляє впритул.

За інформацією ЗМІ, поліція припустила, що водій направив машину на них.
Поранений водій-підліток помер від кульових поранень у грудну клітку. У машині перебувало ще двоє людей: один втік, а іншого, також неповнолітнього, затримала поліція.
Одного з офіцерів поліції затримали за обвинуваченням у вбивстві.
Ця стрілянина спричинила хвилю протестів у вівторок ввечері в Нантері, районі на захід від Парижа.
Під час вуличних протестів відбулися підпали автомобілів та сміттєвих баків, були зруйновані автобусні зупинки. Поліція застосувала сльозогінний газ для розгону протестувальників, деякі з яких споруджували барикади.
Влада Парижа повідомила про арешт 24 людей.
Заворушення також були зафіксовані в містечках Аньєр, Коломб, Сюрен, Обервільє, Кліші-су-Буа та Мант-ла-Жолі.
Фото: uzalendonews.co.ke