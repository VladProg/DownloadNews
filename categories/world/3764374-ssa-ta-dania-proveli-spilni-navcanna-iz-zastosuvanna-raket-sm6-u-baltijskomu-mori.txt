Військово-морські сили США в Європі та Збройні сили Данії провели спільні навчання із захисту конвоїв із використанням сучасної контейнерної пускової установки ракет SM-6 на острові Борнхольм у Балтійському морі.

Про це повідомляє Укрінформ із посиланням на допис 6-го флоту США у соцмережі Х.
«Цього тижня ВМС США в Європі провели навчання із захисту конвоїв за допомогою модульної контейнерної пускової установки SM-6 у Борнхольмі, Данія, з нашими данськими союзниками, збільшуючи наші можливості колективної оборони в регіоні», - йдеться у публікації.

Як повідомляв Укрінформ, ракетна система SM-6 має здатність перехоплювати загрози з повітря, включаючи балістичні ракети на кінцевій фазі польоту. Конструкція ракети подвійного призначення забезпечує високоточне ураження як стаціонарних наземних, так і рухомих морських цілей супротивника.
Контейнерна конфігурація пускової установки SM-6 підвищує оперативну гнучкість ВМС США, сприяючи швидкому розгортанню та використанню на різних театрах воєнних дій, тим самим підкреслюючи прихильність Сполучених Штатів до забезпечення інтересів своєї безпеки та союзників.
Фото: USNavyEurope