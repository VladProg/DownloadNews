Поліція Південної Кореї заарештувала 26-річну жінку, яка намагалася під час польоту відчинити аварійні двері літака, ймовірно перебуваючи під впливом наркотиків.

Про це повідомляє Korea Times, передає Укрінформ.
Інцидент стався на рейсі авіакомпанії Korean Air із Нью-Йорка до південнокорейського Інчхона.
Повідомляється, що жінка почала проявляти ознаки тривожності приблизно через 10 годин польоту і кілька разів намагалась відкрити аварійний вихід, бортпровідникам довелося її стримувати.
Відразу після прильоту в Інчхон поліцейські взяли порушницю під варту і провели їй реагентний тест на наркотики, який дав позитивний результат. Жінку заарештували.
У поліції розповіли, що жінка понад шість місяців перебувала в Нью-Йорку, жодних психічних захворювань у неї не діагностували. Судмедекспертиза має визначити точну кількість і тип наркотиків, які вона вживала.
Минулого місяця підлітка засудили до трьох років ув’язнення за спробу відкрити двері літака під час польоту у червні. Він перебував під дією метамфетаміну.
Як повідомляв Укрінформ, у Києві правоохоронці затримали організатора наркоугруповання з Кривого Рогу, яке щомісяця збувало наркотичні засоби та психотропні речовини на суму понад ₴11 мільйонів.
Фото: Vincenzo Pace | Simple Flying