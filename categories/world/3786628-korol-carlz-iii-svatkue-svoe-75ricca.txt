Сьогодні, 14 листопада, король Великої Британії Чарльз ІІІ відзначає свій 75-й день народження.

Як передає Укрінформ, про це повідомляє Reuters.
Зазначається, що монарх скористається цією нагодою, щоб запустити нову програму для боротьби з бідністю продовольства та скорочення відходів їжі.
Король, який вже понад п’ять десятиліть бореться з проблемами навколишнього середовища та є прихильником стійкої економіки, офіційно запустить «Коронаційний продовольчий проєкт». Його місія, спрямована на те, щоб люди не голодували.
«Потреба в їжі є такою ж реальною та гострою проблемою, як і харчові відходи, і якби можна було знайти спосіб подолати прірву між ними, то це вирішило б дві проблеми в одній», — написав Чарльз ІІІ у статті для журналу «Big Issue», який зазвичай продають безхатьки.
Зі своєю дружиною, королевою Каміллою, Чарльз ІІІ проведе свій день народження, зокрема, в центрі розподілу надлишків їжі.
Він зустрінеться з представниками великих британських супермаркетів, щоб обговорити як його проєкт може допомогти перерозподілити їжу, яка інакше піде у сміттєві баки.
За даними BBC, очікується, що принц Гаррі, який нині живе у США, зателефонує своєму батькові у вівторок, щоб привітати його з днем народження.
Як повідомляв Укрінформ, король Великої Британії Чарльз III, 7 листопада, відкрив у Вестмінстерському палаці парламентську сесію та згадав у своїй промові про допомогу Україні на тлі російської агресії.