Апеляційна палата Кишинева залишила під домашнім арештом віцеголову проросійської партії "Шор" Марину Таубер, відхиливши запит її адвокатів.

Про це повідомляє NewsMaker, передає Укрінформ.
Таубер обвинувачують у скоєнні трьох злочинів. Зокрема, йдеться про фальшування звіту про фінансування виборчої кампанії під час виборів мера міста Бєльці у 2021 році. Крім цього, Таубер обвинувачують у тому, що, будучи кандидатом у мери, вона свідомо прийняла фінансування від злочинного угруповання.
Третє обвинувачення пов'язане з тим, що Таубер дозволила незаконне фінансування партії «Шор» організованою злочинною групою, зокрема з 13 липня 2022 року до 1 травня 2023 року.
Сама вона не визнає провину та вважає те, що відбувається, політичним переслідуванням опозиції.

Фото: NewsMaker
1 травня Таубер затримали в аеропорту, коли вона намагалася вилетіти до Ізраїлю.
До цього, 28 квітня, прокурори направили до суду прохання про зміну депутатці запобіжного заходу, а 29 квітня її адвокати вимагали перенести дату розгляду цього прохання, щоб Таубер змогла полетіти до Ізраїлю.
Наразі депутат перебуває під домашнім арештом.
Парламент Молдови 26 травня проголосував за позбавлення Таубер депутатської недоторканності, щоб передати до суду її справу.
Як повідомляв Укрінформ, 13 квітня Апеляційна палата Кишинева засудила депутата-втікача, лідера партії «Шор» Ілана Шора до 15 років в’язниці із конфіскацією майна на 5 мільярдів леїв (понад 270 мільйонів доларів). Також суд заборонив Шору обіймати посади в банківській системі впродовж п'яти років та конфіскував його активи на користь держави.
У 2015 році Ілана Шора засудили у справі про «крадіжку мільярда» до 7,5 року ув'язнення за шахрайство та відмивання грошей. Справа перебувала на розгляді в Апеляційній палаті Кишинева. Слухання багаторазово відтерміновували.
У 2019 році Ілан Шор виїхав з Молдови. За деякими даними, він перебуває в Ізраїлі.
26 жовтня 2022 р. Міністерство фінансів США оголосило про запровадження санкцій проти дев'яти осіб та 12 організацій у Молдові, яких вважають учасниками «постійних кампаній зловмисного впливу кремля», а також причетними до системної корупції в республіці. Під санкції, зокрема, потрапили молдовські олігархи Володимир Плахотнюк та Ілан Шор.
Представники проросійської партії «Шор» неодноразово організовували антиурядові акції у Молдові з метою дестабілізувати ситуацію в країні.