Один з найактивніших вулканів у світі, який розташований на Гавайських островах, почав вивергатися після тримісячної паузи.

Як передає Укрінформ, про це повідомляє Sky News.
"За даними Гавайської вулканічної обсерваторії рано-вранці в середу з вершини Кілауеа було зафіксовано світіння, яке вказує на те, що в кратері Халемаумау відбувається виверження", - повідомила Геологічна служба США.

В обсерваторії повідомили, що знімки з вершини на Великому острові Гаваїв показали тріщини в основі кратера, які утворюють потоки лави на поверхні його дна.

"Зараз ми не бачимо жодних ознак активності в рифтових зонах. Немає жодних підстав очікувати, що це переросте у виверження рифту, яке б загрожувало будь-яким громадам на острові потоками лави або чимось подібним", - сказав геолог обсерваторії Майк Зеллер.

Зазначається, що наразі у регіоні оголошено червоний код небезпеки. Головне занепокоєння експертів викликає не лава, а вулканічний газ, який може спричинити загрозу здоров’ю людей і худоби та завдати шкоди посівам.
"Велика кількість вулканічного газу - головним чином водяної пари (H2O), вуглекислого газу (CO2) і діоксиду сірки (SO2) - постійно виділяється під час виверження вулкана Кілауеа", - йдеться в заяві Геологічної служби США.
Як повідомляв Укрінформ, землетрус магнітудою 4,9 стався на півдні Гаїті вранці у вівторок, забравши життя щонайменше трьох людей і завдавши поранень ще декільком особам.
Фото: Hawaiian Volcano Observatory