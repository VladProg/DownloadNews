Після відсутності на публіці самопроголошеного президента білорусі олександра лукашенка було опубліковано його фото, де він знову із перев'язаною рукою.

Про це повідомляє Укрінформ з посиланням на близький до білоруського диктатора Телеграм-канал "Пул Першого".
«Перший сьогодні працює у центральному командному пункті ВПС та військ ППО. Заслухає доповідь про організацію та виконання завдань бойового чергування з протиповітряної оборони», — йдеться у повідомленні.
Телеграм-канал також цитує такі слова, ніби сказані лукашенком: «Три доби після подій поряд з нами - я маю на увазі в Брянській області (росії - ред.), коли було збито чотири повітряні судна. Ми змушені реагувати. З того часу ми перебуваємо в підвищеній готовності, наші війська». При цьому відео самого виступу, як часто робить цей канал, не оприлюднено.
Як повідомляв Укрінформ, раніше, 14 травня, лукашенко пропустив у мінську урочистості до Дня прапора, герба та гімну білорусі. ЗМІ та соцмережі обговорювали нездоровий вигляд лукашенка та те, що 9 травня на параді в москві він був із перев’язаною руки та вилетів до мінська, не залишившись на обід керівників країн СНД.