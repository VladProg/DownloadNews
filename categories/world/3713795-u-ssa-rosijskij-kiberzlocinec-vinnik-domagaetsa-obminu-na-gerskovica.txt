Російський кіберзлочинець Олександр Винник, якого у США утримують під вартою за відмивання мільярдів доларів через незаконну криптовалютну біржу, домагається обміну на арештованих у Росії американців Евана Гершковича й Пола Вілана.

Як передає Укрінформ, про це повідомляє CBS News.
Винник був заарештований у Греції у 2017 році за запитом США. Пізніше його екстрадували до Франції, де він був визнаний винним у відмиванні грошей і засуджений до п'яти років позбавлення волі. Після відбуття покарання він повернувся до Греції, але потім був екстрадований до США.
Адвокати Винника намагаються активізувати зусилля щодо залучення його до будь-якого обміну ув'язненими між США і Росією. Водночас, за їхніми даними, Міністерство юстиції Сполучених Штатів виступає проти цього.
США домагаються звільнення Вілана, який відбуває в РФ 16-річний термін за звинуваченням у шпигунстві, і репортера Wall Street Journal Гершковича, який був затриманий у березні теж нібито за шпигунство.
Фото: NICOLAS ECONOMOU/NURPHOTO VIA GETTY IMAGES