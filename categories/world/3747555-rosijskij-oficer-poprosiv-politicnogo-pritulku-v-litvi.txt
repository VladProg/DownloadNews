Російський лейтенант Іван Корольов нелегально перетнув кордон Литви, доїхав до Вільнюса і був затриманий литовськими прикордонниками на столичному автовокзалі 10 серпня.

Як передає Укрінформ, про це Корольов повідомив російській службі ВВС.





«Із серпня я прийняв рішення покинути Російську Федерацію у зв’язку з тим, що не хотів брати участь в кровопролитній війні, яку розв’язала моя держава. На цей час я знаходжусь в Республіці Литва, де попросив політичного притулку», – сказав військовий під час інтерв’ю.
Розмова із кореспондентом BBC відбулася тоді, коли Корольова повернули на прикордонний КПП після затримання у Вільнюсі.
Лейтенант проходив службу у військовій частині 59313-39 – Об’єднаному стратегічному командуванні Східного військового округу. Зазвичай ця частина дислокується в селищі Тейсін Хабаровського краю, йдеться у повідомленні.
Корольов стверджує, що він не перебував в Україні на момент його участі у так званій СВО.
«Я брав участь в "СВО", але знаходився весь цей час на території Російської Федерації. На території України я не був», – сказав він.
За його словами, підрозділ, в якому він служив, займався забезпеченням російської армії боєприпасами та їх подальшим розподілом між бригадами окупантів, які перебували на території України.
Заява від офіцера-артилериста, який був заступником начальника складу обліково-операційного віддалення польового артилерійського складу, 11 серпня була прийнята до розгляду. Корольов перебуватиме у міграційному центрі в Пабраті, доки литовська влада розглядатиме його заяву щодо отримання політичного притулку.
Як повідомляв Укрінформ, Литва з 15 серпня 2023 року закриє два КПП на кордоні з Білоруссю - Шумскас і Тверячюс.