Берлін готовий надавати Тбілісі сприяння на шляху зближення Грузії із Європейським Союзом та закликав грузинський уряд проводити необхідні реформи для цього.

Як повідомляє Укрінформ, про це заявив речник німецького уряду Стефен Хебестрейт за підсумками зустрічі канцлера Німеччина Олафа Шольца і прем’єр-міністра Грузії Іраклі Гарібашвілі, пише Анадолу.

“Канцлер наголосив на тому, що Німеччина продовжує підтримувати Грузію на її шляху до Європейського Союзу та закликає грузинський уряд проводити необхідні реформи”, - сказав Хебестрейт.

Зазначається, що Шольц і Гарібашвілі безпосередньо обговорили заявку Грузії на членство у ЄС.
“Рекомендації Єврокомісії вказують шлях до статусу кандидата. Канцлер закликав уряд Грузії своєчасно і з максимальною рішучістю вжити необхідні заходи у найближчі тижні”, - розповів речник.

За його словами, далекосяжні наслідки війни Росії проти України також були серед тем обговорення.
“Стосовно безпекової ситуації, то канцлер звернув увагу, що Німеччина продовжує підтримувати суверенітет й територіальну цілісність Грузії у межах її міжнародно визнаних кордонів”, - запевнив Хебестрейт.

Нагадаємо: Грузія подала заявку на членство у ЄС в один день з Молдовою 3 березня 2022 року і за два дні після України.