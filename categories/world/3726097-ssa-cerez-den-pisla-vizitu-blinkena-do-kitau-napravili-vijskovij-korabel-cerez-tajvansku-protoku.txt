ВМС Сполучених Штатів через день після знакового візиту до Китаю держсекретаря Ентоні Блінкена направили корабель берегової охорони через Тайванську протоку.

Про це, як повідомляє Reuters, ідеться в заяві 7-го флоту США, до зони відповідальності якого входить західна частина Тихого та східна частина Індійського океанів, передає Укрінформ.
Протока, яка відокремлює Китай від Тайваню, залишається джерелом напруги, оскільки Пекін посилює свій політичний і військовий тиск, намагаючись змусити Тайвань прийняти суверенітет Китаю.
7-й флот ВМС США повідомив, що корабель берегової охорони USCGC Stratton у вівторок здійснив «звичайний» прохід Тайванською протокою через міжнародні води, де діє свобода судноплавства та польотів відповідно до міжнародного права.
«Транзит Stratton через Тайванську протоку демонструє прихильність Сполучених Штатів вільному та відкритому Індо-Тихому океану. Збройні сили Сполучених Штатів літають, плавають і проводять операції скрізь, де це дозволяє міжнародне право», - йдеться в заяві 7-го флоту США.
Місія, яку ані Китай, ані Тайвань ще не прокоментували, відбулася наступного дня після завершення візиту Блінкена до Пекіна, під час якого дві країни домовилися стабілізувати своє гостре суперництво, щоб воно не переросло у збройний конфлікт.
Військові кораблі США та їхніх союзників у рамках операцій зі свободи судноплавства регулярно проходять Тайванською протокою, що кожного разу викликає невдоволення і протести Китаю, який вважає такі місії провокаціями.
Натомість збройні сили Тайваню повідомляють про майже щоденні військові маневри Китаю в морському і повітряному просторі поблизу острова, а китайські військові літаки все частіше перетинають серединну лінію протоки, яка вважається неофіційним кордоном між КНР і Тайванем.
Як повідомляв Укрінформ, китайський військовий корабель Luyanh III двічі в безпосередній та небезпечній близькості здійснював небезпечні маневри поблизу американського есмінця Chung-Hoon у Тайванській протоці, ледь не зіштовхнувшись із ним.
Фото: news.uscg.mil