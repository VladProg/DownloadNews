У японському порту вперше за три роки пандемії пришвартувався іноземний круїзний лайнер - Amadea.

Про це повідомляє Kyodo News, передає Укрінформ.

"Іноземний круїзний лайнер пришвартувався в порту префектури Сідзуока у середу, ставши першим подібним судном, яке прибуло за майже три роки до Японії після послаблення заходів прикордонного контролю, запроваджених у зв'язку з COVID-19", - йдеться у повідомленні.
Зазначається, що лайнер Amadea пришвартувався у порту "Сімідзу" міста Сідзуока в центральній Японії і був першим з-поміж 212 суден, прибуття яких у країну заплановано у цьому році.
На борту лайнера, який експлуатується німецькою компанією Phoenix Reisen GmbH, перебувають 500 пасажирів та 300 членів екіпажу. Amadea вийшла із Сайпана на Північних Маріанських островах 25 лютого і має вирушити до Токіо сьогодні вночі.
Зазначається, що Японія прагне до 2025 року збільшити кількість портів, які приймають іноземні круїзні судна, до 100.
Як повідомлялося, Японія призупинила прийом іноземних круїзних лайнерів у березні 2020 року після масового спалаху коронавірусу на судні Diamond Princess у лютому. Тоді тисячі людей на судні були змушені перебувати на карантині у порту "Йокогама", 700 людей - як пасажирів, так і членів екіпажу - були інфіковані, 13 людей померли.
У жовтні 2022 року Японія скасувала більшість обмежень на в'їзд, запроваджені у зв'язку з пандемією коронавірусу.
Фото: Kyodo