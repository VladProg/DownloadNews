На півночі Бразилії, в озері Тефе, що входить до басейну Амазонки, через спеку та посуху загинули понад сто рідкісних амазонських річкових дельфінів, або іній, занесених до Міжнародної Червоної книги як уразливий вид

Про це повідомляє Guardian, передає Укрінформ.
Причиною масової загибелі дельфінів та риби місцеві науковці називають падіння рівня води до критичного мінімуму та її високу температуру. Останніми днями температура води в озері Тефе перевищує 39°C.
Бразилія, як і низка інших регіонів світу, останніми місяцями потерпає від екстремальних погодних умов, спричинених антропогенною зміною клімату та природним явищем Ель-Ніньйо – підвищенням екваторіальних вод Тихого океану.

На півдні країни зливи спричиняються до повеней, а північні регіони потерпають від спеки й посухи.
Рівень води в Амазонці, найбільшій річці світу, падає на 30 сантиметрів щодня, річкові канали пересихають.
Метеорологи попереджають, що екстремальні погодні умови в Бразилії можуть зберігатися і в жовтні.

Тефе є одним із районів, які найбільше постраждали від посухи. Кількість опадів тут у вересні не досягла й третини від середньої норми. Місцева влада звернулась до центрального уряду з проханням про допомогу.
Як повідомляв Укрінформ, група португальців віком від 11 до 24 років подали позов проти урядів 32 країн, звинувачуючи їх у недостатніх діях щодо боротьби зі змінами клімату та у порушенні прав людини.
Фото: André Kumark, Miguel Monteiro