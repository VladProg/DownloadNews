Правозахисні групи повідомили про те, що повстанці-екстремісти на сході Конго вбили щонайменше 18 людей у кількох селах.

Як передає Укрінформ, про це повідомляє Associated Press.
Бійці Об’єднаних демократичних сил здійснили напад на людей в селах Мутуєї, Бекембеле та Булесі на території провінції Ітурі минулих вихідних, повідомив у середу Крістоф Муньяндеру, координатор Конвенції з дотримання прав людини.
Він додав, що будинки в зазначених населених пунктах також були пограбовані.
Спочатку Об’єднані демократичні сили діяли у провінції Північне Ківу, але згодом група розширила вплив і на сусідню провінцію Ітурі. Спроби армії Конго та сил Уганди відтіснити повстанців виявилися безрезультатними.
Як повідомлялося, наприкінці травня щонайменше 17 людей були вбиті повстанцями-екстремістами у провінції Північне Ківу на сході Конго.
Вважається, що організація Об’єднаних демократичних сил пов’язана з угрупованням «Ісламська держава».
Конфлікт у східній частині Конго, де воюють понад 120 збройних груп, триває десятиліттями. Більшість змагаються за землю та контроль над шахтами з цінними мінералами, деякі групи намагаються захистити свої громади.
За даними ООН, з квітня минулого року у результаті нападів Об’єднаних демократичних сил у Конго загинули щонайменше 370 мирних жителів і кілька сотень людей були викрадені, зокрема, і велика кількість дітей.
У березні угруповання визнало свою причетність до вбивства понад 35 людей і поранення десятків осіб у провінції Північне Ківу.
Фото: Creative Lens/World Bank