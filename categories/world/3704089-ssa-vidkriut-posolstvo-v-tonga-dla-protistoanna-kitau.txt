США готуються до відкриття нового посольства в Тонга пізніше цього місяця, що є частиною зусиль щодо розширення дипломатичної присутності США в Тихоокеанському регіоні для протистояння Китаю.

Про це повідомив помічник держсекретаря США у справах Східної Азії та Тихого океану Деніел Крітенбрінк, передає Укрінформ з посиланням на Голос Америки.
Виступаючи в підкомітеті комітету Сенату з міжнародних відносин, Крітенбрінк заявив, що США також продовжують взаємодіяти з Вануату та Кірібаті щодо відкриття нових посольств у цих країнах.
Цього року США знову відкрили посольство на Соломонових островах після 30-річної відсутності.
Незважаючи на дипломатичний тиск, Соломонові Острови оголосили у березні про укладання багатомільйонного контракту з китайською державною компанією на модернізацію міжнародного порту в Хоніарі.
США та їхні регіональні союзники Австралія та Нова Зеландія стурбовані тим, що Китай має намір побудувати військово-морську базу в регіоні з того часу, як торік Соломонові Острови уклали договір у сфері безпеки з Пекіном.
Королівство Тонга — держава-архіпелаг у південно-західній частині Тихого океану, складається з понад 172 островів, з яких тільки 36 населені. Належить до карликових держав.