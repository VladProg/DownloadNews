14-річний учень, який відкрив стрілянину у школі у Белграді, заздалегідь спланував напад, склавши список осіб, яких він планував вбити.

Про це повідомила сербська поліція, передає Укрінформ з посиланням на АР.
Високопоставлений представник поліції Веселін Міліч зазначив, що стрілець на ім`я Коста Кечманович намалював ескізи класних кімнат і склав список дітей, яких він хотів «ліквідувати» під час нападу. Напад підліток планував протягом місяця.
Після стрілянини у середу Кечманович сам зателефонував до поліції, додав Міліч.
Батько однієї із учениць школи «Владислав Рібнікар» у центрі Белграда, де стався інцидент, розповів, що стрілець увійшов до класу його доньки, вистрілив в її вчительку, а потім і в однокласників, які сховалися під парти.
За словами місцевого чиновника, більшість учнів змогли втекти через чорний хід школи.
Як повідомляв Укрінформ, у середу о 8:40 за місцевим часом у початковій школі «Владислав Рібнікар» семикласник влаштував стрілянину.
Щонайменше вісім учнів і охоронець загинули, ще шестеро учнів і вчитель отримали поранення в результаті стрілянини і були доставлені в лікарню. Підозрюваний під час нападу застосував пістолет свого батька. Поліція заарештувала нападника. Розслідування триває.
Міністерство закордонних справ України висловило співчуття родинам загиблих у стрілянині в школі Белграда.
Фото: ЕРА