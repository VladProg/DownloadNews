У суботу відбулась телефонна розмова президента Казахстану Касима-Жомарта Токаєва з президентом Росії Володимиром Путіним, в ході якої російський диктатор поінформував колегу про ситуацію в країні.

Про це повідомляється на сайті президента Республіки Казахстан, передає Укрінформ.
Йдеться про те, що Токаєв зазначив, що нинішні події є внутрішньою справою Росії.
Зі свого боку очільник країни-агресора подякував Токаєву за виявлене розуміння Казахстаном актуальної ситуації в Росії.
Також самопроголошений президент Білорусі Олександр Лукашенко вранці переговорив з Путіним, повідомляє його пресслужба.
«Президент Росії зателефонував вранці 24 червня президенту Білорусі, відбулась телефонна розмова. Володимир Путін поінформував білоруського колегу про ситуацію в Росії», – йдеться в дописі.
Як повідомляв Укрінформ, ватажок ПВК «Вагнер» Євген Пригожин напередодні, 23 червня, оголосив демарш проти російського військового керівництва, зокрема і проти міністра оборони РФ Сергія Шойгу.
Джерело у російських спецслужбах повідомило, що російські заколотники ПВК «Вагнера» зайняли військові об'єкти у Воронежі.