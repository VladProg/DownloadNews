До Гельсінкі привезуть і виставлять на загальний огляд у центрі міста російський танк, підбитий українськими захисниками під Києвом на початку повномасштабного вторгнення.

Про це у своєму пресрелізі повідомляють проукраїнські організації Ukrainalaisten Yhdistys Suomessa ry та Your Finnish Friends, повідомляє Укрінформ із посиланням на Yle.
Як повідомляється, російський танк Т-72 привезуть з Естонії, де його вже виставляли як музейний експонат у військовому музеї.
Пошкоджений у березні 2022 року під Києвом танк можна буде побачити на Громадянській площі з 17 листопада до 7 грудня.
«Мета виставки – нагадати, що війна продовжується. Саме завдяки українським захисникам російські танки не з’являються на вулицях фінських міст, щоб нести смерть і руйнування», - йдеться у пресрелізі.
Як повідомляв Укрінформ, у липні в столиці Чехії відбулася виставка російської військової техніки, знищеної Збройними силами України. Аналогічні заходи протягом року пройшли у польській Познані, Нідерландах, Португалії та інших країнах Європи.
Фото: Viron sotamuseo / Lehtikuva