У центральній частині Італії, поблизу Флоренції, вранці у понеділок стався землетрус магнітудою 4,8.

Про це повідомляє Reuters, передає Укрінформ.
В Італійському інституті геофізики та вулканології зазначають, що епіцентр землетрусу був на глибині 8,4 кілометра і розташовувався неподалік від міста Марраді, що за 70 кілометрів від Флоренції.
Землетрус стався о 6:10 за київським часом і супроводжувався кількома афтершоками.
Регіональна влада заявила, що підземні поштовхи не завдали значних збитків.
«На цей час немає особливо критичних ситуацій після землетрусу з епіцентром у Марраді», – зазначив губернатор Тоскани Еудженіо Джані.
Він додав, що тривають перевірки щодо можливих структурних пошкоджень будівель.
Як повідомляв Укрінформ, на заході Франції 17 червня стався землетрус магнітудою від 5,2 до 5,8.