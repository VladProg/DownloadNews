Фінляндія повністю закриє кордон із Росією на період з 30 листопада до 13 грудня.

Про це заявив прем’єр-міністр Петтрі Орпо, передає Укрінформ із посиланням на Yle.
За словами Орпо, закриття кордону має тимчасовий характер і зумовлено безпековою ситуацією. У такий спосіб Фінляндія хоче взяти під контроль спроби гібридного впливу з боку РФ.
«Це організована діяльність. Росія стала причиною ситуації, що склалася, і вона може покласти їй край», – заявив фінський політик.
Своєю чергою міністр внутрішніх справ Фінляндії Марі Рантанен повідомила, що державна рада постановила тимчасово закрити усі пункти перетину східного кордону та зосередити прийом заяв про надання притулку у зазначений період в аеропортах і пунктах перетину кордону по воді.
Водночас рішення не стосуватиметься залізничного пункту Вайніккала, через який здійнюються вантажоперевезення.
Представники влади в обгрунтуванні закриття кордону із РФ посилаються на рішення конституційного комітету парламенту.
Як повідомлялося, 16 листопада стало відомо, що Фінляндія закриває чотири пункти пропуску на кордоні з РФ у відповідь на зростання кількості прохачів притулку.
22 листопада уряд Фінляндії ухвалив рішення закрити майже всі прикордонні переходи з РФ. Відкритим мав залишитися лише КПП у Раджа-Йосеппі, що на крайній півночі фінської Лапландії.