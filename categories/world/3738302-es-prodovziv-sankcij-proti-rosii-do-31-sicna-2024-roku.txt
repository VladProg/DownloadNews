Європейський Союз ухвалив рішення продовжити обмежувальні заходи проти Росії у зв’язку з її агресією проти України ще на пів року - до 31 січня 2024 року.

Про це повідомляється на сайті Європейської ради, передає Укрінформ.
«Рада ЄС сьогодні вирішила продовжити на шість місяців, до 31 січня 2024 року, обмежувальні заходи, спрямовані проти певних секторів економіки Російської Федерації. Ці санкції, вперше застосовані у 2014 році з огляду на дії Росії з дестабілізації ситуації в Україні, були значно розвинуті в період з лютого 2022 року у відповідь на російську неспровоковану та невиправдану військову агресію проти України», - йдеться у повідомленні.
Зазначається, що санкції охоплюють широкий перелік секторальних заходів, включаючи обмеження на торгівлю, фінансування, передачу технологій і товарів подвійного призначення, промислових товарів і предметів розкоші, а також транспортних засобів. Вони також передбачають заборону на імпорт або транзит через ЄС нафти та певних продуктів нафтопереробки з Росії, відключення від системи SWIFT кількох ключових російських банків, зупинення мовлення та ліцензій на діяльність низки пропагандистських ресурсів Кремля. Крім того, ці заходи були застосовані для посилення спроможностей ЄС у протидії зусиллям щодо обходу санкцій.
Як повідомлялося, від часу повномасштабного вторгнення РФ в Україну ЄС застосував щодо Росії 11 пакетів індивідуальних і секторальних санкцій, головною метою яких є обмеження доступу Росії до західних технологій та технологічної продукції, зменшення її економічної спроможності фінансувати «машину війни» та підірвати її здатність продовжувати агресію.
Окрім економічних санкцій ЄС запровадив проти країни-агресора кілька видів обмежувальних заходів, включаючи обмеження економічних зв’язків з тимчасово окупованими Кримом та містом Севастополем, а також з частинами Донецької та Луганської областей.
Крім того, ЄС застосував індивідуальні обмежувальні заходи проти російських фізичних осіб та установ, що передбачають заморожування фінансових активів, заборону на будь-яку фінансову діяльність у ЄС або за участю європейських компаній, а також заборону для підсанкційних осіб в’їзду або транзиту територією ЄС. На сьогодні санкції ЄС поширюються більш ніж на 1500 осіб та 240 установ Російської Федерації.