Влада заарештувала 25 осіб в Італії, Бельгії та Німеччині під час загальноєвропейських рейдів, пов’язаних зі злочинною групою, причетною до торгівлі наркотиками, якою керувала італійська мафіозна мережа Ндрангета.

Як передає Укрінформ, про це повідомляє агенція Reuters.
Зазначається, що злочинна організація діяла з італійської Калабрії, батьківщини мафії, але також мала осередок у Німеччині, оскільки ця група імпортувала велику кількість кокаїну, героїну та гашишу, повідомила Reuters італійська митна поліція.
Затриманих звинувачують у різних злочинах, зокрема у злочинній змові та торгівлі наркотиками, у них конфіскували активи на суму 3,8 мільйона євро, серед яких - нерухомість, земля та бізнес.
В окремій заяві федеральна прокуратура Бельгії повідомила, що вісім підозрюваних були заарештовані у Бельгії, а дев'ятий затриманий у Німеччині за бельгійським ордером на арешт.
Бельгійська влада заявила, що арешти були пов’язані з попередньою операцією, за допомогою якої у 2015 році викрили клан Ндрангета, що імпортував кокаїн з Південної Америки до південної Італії через Бельгію, маючи «логістичну» базу у Франкфурті, Німеччина.
Як повідомлялося, на початку травня у багатьох європейських країнах поліція здійснила рейди в межах розслідування справи проти італійського мафіозного угруповання «Ндрангета». Ндрангета, що базується в регіоні Калабрія на півдні Італії, вважається найпотужнішим мафіозним угрупованням в країні.
Фото: Getty Images