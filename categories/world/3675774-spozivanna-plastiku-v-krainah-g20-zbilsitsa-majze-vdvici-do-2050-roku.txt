Споживання пластику серед країн Групи 20 до 2050 року перевищить рівень 2019 року в 1,7 раза без нових заходів щодо скорочення його використання, посилюючи таким чином проблему забруднення морського середовища пластиком у світі.

Як передає Укрінформ, про це повідомляє Kyodo News із посиланням на дослідження аналітичного центру Economist Impact та японської організації The Nippon Foundation.
Згідно з результатами дослідження, використання пластику може сягнути 451 мільйона тонн у 2050-му році, порівняно з 261 мільйоном тонн у 2019 році, без вживання подальших кроків.
За словами експертів, навіть якщо буде досягнуто прогресу у вирішенні цієї проблеми, наприклад, через те, що більше країн запровадить заборону на деякі пластикові вироби або запровадить податки на використання пластику, споживання, за оцінками, досягне 325 мільйонів тонн.
Зазначається, що у березні 2022 року 175 країн підписали резолюцію про припинення забруднення пластиком на Асамблеї ООН з навколишнього середовища.
Конкретні заходи ще не прийняті, і міжурядовий комітет для переговорів має на меті завершити проєкт юридично обов’язкової угоди до кінця 2024 року.
Організація Об’єднаних Націй заявила, що близько 11 мільйонів тонн пластикових відходів потрапляє в океани щорічно, і, за прогнозами, кількість потенційно потроїться до 2040 року. Пластик також ставить під загрозу понад 800 морських і прибережних видів через такі небезпеки, як проковтування та заплутування.
Зі свого боку уряди G20 активізували зусилля щодо зменшення забруднення морського середовища пластиком. У 2019 році група погодилася створити міжнародну структуру для сприяння добровільним крокам для вирішення проблеми.
Як повідомляв Укрінформ, вінницька компанія «ПлазмаТек» розробила технологію переробки суміші, поліетилену та інших полімерів з відходів.
Фото: Kyodo