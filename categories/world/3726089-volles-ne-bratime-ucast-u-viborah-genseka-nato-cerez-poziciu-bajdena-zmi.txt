Міністр оборони Великої Британії Бен Воллес не братиме участі у виборах на посаду генерального секретаря НАТО, оскільки США, за його словами, хочуть продовжити повноваження чинного глави Альянсу Єнса Столтенберга до наступного року.

Про це передає Укрінформ з посиланням на Sky News.

Вважається, що кандидатуру Воллеса відстоював прем’єр-міністр Ріші Сунак під час зустрічі з президентом США Джо Байденом у Вашингтоні на початку червня.
Однак йому нібито не вдалося схилити Байдена на свій бік.
«Цього не станеться, – сказав Воллес у інтерв'ю журналу The Economist, опублікованому в середу, зазначивши, що, можливо, в НАТО хочуть бачити на цій посаді особу, яка раніше обіймала посаду глави уряду.
Відтак Воллес зрозумів, що його кандидатуру відхилено.
Союзники з НАТО понад 12 місяців ведуть закриті дискусії про те, хто змінить Столтенберга, головування якого продовжувалося вже тричі.
Ще одним імовірним кандидатом вважався прем'єр-міністр Нідерландів Марк Рютте, який нібито відмовився від цієї посади.
Також на цей пост претендує прем'єр-міністр Данії Метте Фредеріксен.
Дипломатичні джерела зазначають, що союзники сподівалися знайти кандидата, який раніше обіймав посаду глави держави чи уряду, можливо, жінку.
Як повідомляв Укрінформ, повноваження Столтенберга можуть бути продовжені після закінчення їхнього терміну восени цього року, поки країни не досягнуть консенсусу щодо його наступника. Пост генсека може бути використано для політичної боротьби довкола виборів на керівні посади в ЄС, які відбудуться в 2024 році.