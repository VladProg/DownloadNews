Нідерландський виробник пива Heineken оголосив про продаж своїх активів у Росії.

Про це повідомляється на сайті компанії, передає Укрінформ.
«Heineken оголошує про завершення угоди з продажу своєї діяльності в Росії Arnest Group. Угода отримала всі необхідні схвалення та завершує процес, який Heineken розпочав у березні 2022 року щодо виходу з Росії, зазнавши очікуваних загальних збитків у 300 мільйонів євро», - заявили у компанії.
Ціна купівлі 100% акцій Heineken у Росії склала 1 євро. Всі інші активи, включаючи сім пивоварень в Росії, перейдуть до нових власників. На них протягом шести місяців буде припинено виробництво пива під брендом Amstel (бренд Heineken було виведено з Росії у 2022 році).
Наголошується, що ніякі інші міжнародні бренди не будуть ліцензовані в Росії, за винятком 3-річної ліцензії для деяких невеликих регіональних брендів, які необхідні для забезпечення безперервності бізнесу та безпечного схвалення угод.
Heineken також не надаватиме підтримку бренду та не отримуватиме доходів, роялті чи дивіденти з Росії.
Угода також зобов'язує покупця погасити внутрішньогрупову заборгованість російського бізнесу перед Heineken у розмірі 100 млн євро.
Arnest Group взяла на себе відповідальність за 1800 співробітників Heineken в Росії, надавши гарантії працевлаштування на наступні три роки.
«Ми завершили наш вихід з Росії. Останні події демонструють значні проблеми, з якими стикаються великі виробничі компанії під час виходу з Росії. Хоча це зайняло набагато більше часу, ніж ми сподівалися, ця угода забезпечує засоби до існування наших співробітників і дозволяє нам залишити країну відповідальним чином», - заявив гендиректор Heineken Дольф ван ден Брінк.
Компанія працювала на ринку Росії з 2002 року, коли купила першу броварню в Санкт-Петербурзі. Heineken належить сім пивоварень у країні.
Як повідомляв Укрінформ, нідерландський пивоварний концерн Heineken визнав, що все ще працює в Росії і навіть представляє нові напої.
Дозвіл на запуск нових продуктів російському підрозділу видавався зі штаб-квартири Heineken. Це було необхідно для того, щоб знайти нового покупця та уникнути банкрутства.
У компанії заявляють, що сам бренд Heineken негайно прибрали з російського ринку. Але якби нові продукти не замінили його, це могло б означати кінець російського підрозділу і понад 1 700 співробітників залишилися би без роботи.
Крім того, існувала загроза притягнення до відповідальності для місцевих керівників, адже умисне доведення підприємства до банкрутства є кримінальним злочином.
Минулого року компанія Heineken Russia представила нові напої. Крім варіантів Amstel, були також і безалкогольні напої.
У попередній заяві Heineken говорилося, що рішення були ухвалені місцевими менеджерами в Росії, але тепер компанія визнає, що минулого року запустила нові продукти в Росії з дозволу голландського головного офісу.
Heineken пояснив запуск нових брендів у Росії необхідністю пошуку покупця бізнесу.