Інформаційний вплив Російської Федерації на світ зменшився.

Про це представник Головного управління розвідки Міністерства оборони України і Координаційного штабу з питань поводження з військовополоненими Андрій Юсов розповів в інтерв’ю Укрінформу.
За його словами, завдання російської пропаганди на міжнародній арені – підірвати віру в перемогу України. “Ми зараз спостерігаємо поширення наративів про те, що Україна нібито ніколи не переможе Росію, бо РФ дуже велика, а світ взагалі втомився допомагати українцям у цій війні”, – зазначив Юсов.
Проте він відзначив, що поширення таких наративів впливають на настрої іноземців значно менше, ніж росіяни хотіли б, а також менше, ніж до початку повномасштабної війни, коли поширювалися наративи про те, що Україна не вистоїть.
Однак представник ГУР МОУ підкреслив, що Росія залишається надзвичайно активною в цій сфері, продовжує витрачати серйозні ресурси і відкривати для себе нові напрями тиску на партнерів України. У цьому контексті Юсов згадав державні перевороти у країнах Африки. Він висловив переконання, що за ними також стоїть Російська Федерація і намагається використовувати як вплив на європейських партнерів України для зменшення їхньої підтримки.
“Це один із прикладів. І таких прикладів достатньо багато. Проте вплив РФ у світі став менший. Чисельні висилки так званих російських дипломатів з Європи, згортання мережі російських ЗМІ в світі підтверджують це”, – підсумував представник Головного управління розвідки Міністерства оборони України.
Як повідомляв Укрінформ, раніше представник Головного управління розвідки Міністерства оборони України Андрій Юсов заявив, що російська ІПСО в Україні активізувалася від моменту інтенсифікації дій українських Сил безпеки і оборони – продовження звільнення українських територій. За його словами, завдання російської пропаганди на нинішньому етапі війни – демотивувати і розколоти українців.