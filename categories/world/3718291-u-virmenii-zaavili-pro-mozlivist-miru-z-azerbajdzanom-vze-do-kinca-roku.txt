За умов активного продовження перемовин, Азербайджан й Вірменія можуть вже цього року укласти мирну угоду.

Як повідомляє Укрінформ, про це в ефірі місцевого телебачення заявив секретар Ради безпеки Вірменії Армен Григорян, зазначивши, що перемовини нині тривають дуже активно.

“Якщо ми зможемо зберегти таку інтенсивність (перемовин - ред.) й міжнародна спільнота надаватиме сильну підтримку досягненню прогресу, то є шанс на укладення до кінця року мирної угоди”, - сказав Григорян.

Як відомо, встановити мир між Вірменією та Азербайджаном, які за останні 30 років двічі воювали за контроль над Нагірним Карабахом, намагаються допомогти як ЄС, так і США. Після масштабного конфлікту в 2020-му році Баку та Єреван уклали перемир’я, у порушенні якого регулярно обвинувачують один одного.
Минулого тижня ЗМІ повідомили, що президент Азербайджану Ільхам Алієв, прем'єр Вірменії Нікол Пашинян та голова Європейської ради Чарльз Мішель особисто зустрінуться у липні.