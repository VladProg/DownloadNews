Сполучені Штати серйозно стурбовані ймовірністю нових нападів на свої військові бази в Сирії, Іраку й інших країнах Близького Сходу.

Про це заявив під час пресбрифінгу координатор Ради нацбезпеки Білого дому Джон Кірбі, передає власний кореспондент Укрінформу.
«Ми зберігаємо глибоке занепокоєння у зв’язку з потенційними атаками проти наших сил», - сказав представник Білого дому.
Він нагадав, що під час одного з недавніх таких нападів помер американський цивільний підрядник. Під час обстрілу бази США чоловік зазнав серцевого нападу.
«Отже, це потенційно небезпечне середовище, і ми сприймаємо це дуже й дуже серйозно. Наші командири на місцях мають право захищати себе та свої війська, тож можуть вживати відповідних заходів», - зазначив Кірбі.
Представник Білого дому нагадав, що за розпорядженням президента Байдена в регіон відправлені додаткові сили – не лише як потужний меседж про стримування ситуації, а й задля готовності США захищати себе та свої національні інтереси.
Як повідомляв Укрінформ, військові бази США в Сирії й Іраку періодично зазнають атак безпілотників, а також артилерійських обстрілів. Останніми тижнями такі напади посилилися.