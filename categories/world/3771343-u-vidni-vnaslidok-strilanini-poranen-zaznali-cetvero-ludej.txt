Австрійська поліція повідомила, що четверо людей були поранені в суботу ввечері внаслідок стрілянини на вулиці у столиці країни Відні.

Як передає Укрінформ, про це повідомляє Associated Press.
Стрілянина сталася в міському районі Флорідсдорф, поінформувала поліція Відня. Там додали, що внаслідок інциденту чотири людини зазнали вогнепальних поранень, стан постраждалих наразі невідомий. Нападники втекли з місця злочину на автомобілях, йдеться у повідомленні.
Громадський мовник Австрії повідомив, що пізніше поліція вилучила дві машини та заарештувала чотирьох підозрюваних, які є громадянами Боснії.
За інформацією новинного сайту Kronen, стрілянина може бути пов’язана із ворожнечею між злочинними угрупованнями.
Поліція не оприлюднила жодної інформації щодо мотивів злочинців, зазначається в матеріалі.
Як повідомляв Укрінформ, двоє людей загинули, ще двоє зазнали поранень унаслідок стрілянини 21 вересня в пабі міста Сандвікен у центральній Швеції.
Фото: Wikipedia