Російська ФСБ отримала завдання ліквідувати ватажка ПВК «Вагнер» Євгена Пригожина після невдалого заколоту на минулих вихідних.

Як передає Укрінформ, про це в інтерв’ю The War Zone сказав начальник Головного управління розвідки Міністерства оборони України Кирило Буданов.
«Ми знаємо, що його (Пригожина – ред.) вбивство було доручено ФСБ. Чи досягнуть вони успіху в цьому? З часом побачимо. У будь-якому разі всі такі потенційні замахи не будуть швидкими. Їм знадобиться деякий час (на підготовку і проведення операції - ред.). Але ще раз хочу підкреслити, що це відкрите питання. Чи вдасться їм це виконати? Чи наважаться вони?» - сказав Буданов.
За його словами, якби Пригожин реалізував свій початковий план із заколотом, Росія вже була б розділена принаймні на дві частини.
«Бо якби Пригожин того дня зайшов у Кремль, то показав би, що він порожній. Міністрів немає. Справжніх високопосадовців немає. Вони всі втекли. А він би продемонстрував, що зараз в Росії немає влади. Але з іншого боку, деякі чиновники з Санкт-Петербурга чи деінде почали б стверджувати, що вони є легітимною владою, це б створило в країні ситуацію двовладдя. Враховуючи той факт, що їм вдалося домовитися, було виграно трохи часу для російського керівництва, для російської влади. Але їхня позиція всеконтрольованої опори влади була підірвана діями Пригожина і ніколи вже не буде такою, як раніше», - додав він.
Як повідомляв Укрінформ, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
У результаті наступу колона ПВК «Вагнер» дісталася Липецької області Росії, що за 420 кілометрів від Москви.
Самопроголошений президент Білорусі Олександр Лукашенко провів переговори із засновником ПВК «Вагнер» Євгеном Пригожиним, після чого той заявив, що бійці угруповання повертаються до польових таборів.
Фото: ГУР Міноборони