У столиці Нідерландів Амстердамі близько 70 тисяч людей взяли участь у кліматичному марші.

Як передає Укрінформ, про це повідомляє NOS.
“В Амстердамі десятки тисяч людей беруть участь у великому кліматичному марші. За словами організаторів, на Марші за клімат і справедливість присутні 70 тисяч осіб”, - йдеться у повідомленні.
Зазначається, що кількість учасників перевершує кліматичну демонстрацію дворічної давнини, коли в ній взяли участь 40 000 осіб.
Демонстранти проходять маршрутом від площі Дам до площі Музеумплейн. Там вони можуть послухати промови, дебати між партійними лідерами і виступи артистів.
Серед демонстрантів – шведська кліматична активістка Грета Тунберг. Вона теж виступить із промовою.
Демонстранти несуть транспаранти, прапори, вигукують різні гасла.
Марш організували дев'ять організацій, об'єднаних під назвою Коаліція з кліматичної кризи, включно з Oxfam Novib, Extinction Rebellion, Greenpeace і FNV. Мета маршу - дати можливість “новому політичному вітру” подути в Нідерландах.
За словами організаторів, їхній меседж у тому, що настав час для справедливої ​​політики.
Організації-учасниці вказують, що кризи накопичуються і є взаємопов'язаними: житлова криза, криза бідності, кліматична криза. На їхню думку, в основі цього лежить політичний вибір.
Серед кліматичних тем, які висвітлюються, – поступове припинення субсидій на викопне паливо та обов'язковий кліматичний план для компаній-забруднювачів.
Як повідомляв Укрінформ, у Гаазі кліматичні активісти з Extinction Rebellion, знову перекривали автомагістраль A12.
Фото: ANP