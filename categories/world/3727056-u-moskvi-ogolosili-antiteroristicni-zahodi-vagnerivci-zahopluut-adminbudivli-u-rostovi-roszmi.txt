Мер Москви Сергій Собянін заявив, що у зв’язку з діями ПВК «Вагнер» на території Росії в місті проводяться «антитерористичні заходи», запроваджено додатковий контроль на дорогах.

Як передає Укрінформ, про це повідомляють російські пропагандистські ресурси, зокрема ТАСС.
За словами президентського речника Дмитра Пєскова, силовики цілодобово доповідають президентові РФ Володимиру Путіну про заходи, які вони вживають у зв'язку діями «вагнерівців»
"Спеціальні служби, силові відомства, а саме Міністерство оборони, ФСБ, МВС, Росгвардія, у режимі цілодобової роботи постійно доповідають президенту про заходи, яких вживають, у контексті виконання раніше наданих ним доручень", – цитує видання слова Пєскова.
Тим часом ФСБшна "соціальна" мережа «ВКонтакте» заблокувала одну із заяв ватажка ПВК «Вагнер» Євгена Пригожина. Також деякі матеріали, пов'язані з ним, блокує «Яндекс».
Російські провайдери, ймовірно, розпочали блокування новин у Google. Доступ до ресурсу є лише у 25% користувачів, повідомляють "Важные истории".

У російських Телеграм-каналах поширюються відео про захоплення «вагнерівцями» адміністративних будівель та військових будівель у Ростові, які були здані без бою.

Повідомляється про рух колон ПВК до Воронежа.
Як повідомляв Укрінформ, ФСБ Росії відкрило кримінальну справу проти керівника ПВК «Вагнер» Пригожина через заклик до збройного заколоту.
Напередодні Пригожин заявив, що регулярні війська російської армії, підпорядковані Міноборони РФ, вдарили по місцю дислокації «вагнерівців». У Міноборони це заперечили.
Згодом у Кремлі заявили, що Путін в курсі ситуації, вживаються "всі необхідні заходи".