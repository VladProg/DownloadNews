Американське видання The American Conservative опублікувало статтю, в якій звинувачує США у початку повномасштабного вторгнення Росії в Україну.

Про це повідомляє Центр протидії дезінформації, передає Укрінформ.
У статті видання The American Conservative йдеться, що причиною війни в Україні є нерозважливе цькування Росії Києвом, який розпочав "антитерористичну кампанію проти своїх російськомовних громадян".
Цікаво, що американське видання звинувачує і США, які за їхньою версією несерйозно ставились до численних протестів Путіна проти розширення НАТО.
Американські пропагандисти також написали про "створення "напівбожеств" з українських олігархів як корумпованого інструменту США" та "змішування інтересів етнонаціоналістичних ультраправих угруповань у Києві та Львові з національними інтересами США".
"Метою дезінформації є дискредитація США шляхом перекладання на неї вини за розвʼязання війни та відбілювання репутації Росії – країни-агресора", - пише ЦПД.
Нагадаємо: 14 червня пропагандистські телеграм-канали поширювали фейкову обкладинку німецького видання Titanic під назвою випуску "Успішний контрнаступ собі в штани", а учора німецьке видання Stern спростувало чергову російську пропагандистську вигадку щодо поранення Буданова, яка була представлена російськими пропагандистами як матеріал самого Stern.