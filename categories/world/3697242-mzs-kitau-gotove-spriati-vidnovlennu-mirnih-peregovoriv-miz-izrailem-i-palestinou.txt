Китай готовий відігравати активну роль у стабілізації ситуації на Близькому Сході та відновленні мирних переговорів між Ізраїлем і Палестиною.

Про це заявив міністр закордонних справ КНР Цінь Ган під час телефонних розмов зі своїми ізраїльським і палестинським колегами Елі Коеном та Ріядом Аль-Малікі, передає Укрінформ із посиланням на Xinhua.
За словами Ціня, Китай стурбований нинішньою напруженістю між Ізраїлем і Палестиною і переконаний, що наразі пріоритетом є взяти ситуацію під контроль та запобігти ескалації протистояння.
На думку китайського міністра, фундаментальним виходом із кризи є відновлення мирних переговорів та впровадження раніше досягнутих домовленостей.
«Китай не має егоїстичних інтересів у ізраїльсько-палестинському питанні і лише сподівається, що Ізраїль та Палестина зможуть мирно співіснувати й захищати регіональний мир і стабільність», - сказав Цінь.
Він нагадав про нещодавнє рішення Саудівської Аравії та Ірану відновили дипломатичні відносини, прийняте за посередництва Китаю, і запропонував скористатися цим прикладом подолання розбіжностей шляхом діалогу.
«Китай рішуче засуджує слова та вчинки, які порушують відповідні резолюції ООН, підтримує якнайшвидше відновлення мирних переговорів між Палестиною та Ізраїлем на основі «рішення про створення двох держав» і готовий відігравати активну роль у цьому відношенні», - заявив очільник МЗС Китаю.
Як повідомляв Укрінформ, прем’єр-міністр Ізраїлю Біньямін Нетаньягу розпорядився мобілізувати поліцейські та армійські резерви після того, як унаслідок нападів на Західному березі Йордану та в Тель-Авіві загинули троє людей, у тому числі італійський турист.