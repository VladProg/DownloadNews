Бельгійські профспілки транспортників закликали своїх членів відмовитися транспортувати військову техніку, яку відправляють до Ізраїлю для боротьби з бойовиками угруповання ХАМАС.

Про це повідомляє Reuters, передає Укрінформ.
Як зазначається, профспілки ACV Puls, BTB, BBTK та ACV-Transcom стверджують, що у Палестині "відбувається геноцид", а працівники аеропортів Бельгії нібито бачили "постачання зброї в напрямку зони бойових дій".
Профспілки заявили, що завантаження або розвантаження цієї зброї означатиме внесок у забезпечення організацій, які "вбивають невинних людей".
"Ми, декілька профспілок, які займаються наземним матеріально-технічним забезпеченням, закликаємо наших членів не обслуговувати жодних рейсів, які доставляють військове обладнання до Палестини/Ізраїлю", — заявили в організаціях, додавши, що "на початку війни між РФ та Україною існували чіткі домовленості та правила".
Профспілки також закликали до негайного припинення вогню та закликали уряд не толерувати поставки зброї через бельгійські аеропорти.
"Ми як профспілки стоїмо з тими, хто бореться за мир", – йдеться у заяві.
Представник бельгійського уряду відмовився коментувати, чи постачалася зброя до цього регіону через Бельгію.
Ізраїль заявляв, що націлений на військові об'єкти ХАМАСу, а не на цивільне населення в секторі Гази.
Як повідомляв Укрінформ, прем’єр-міністр Бельгії Александр Де Кроо раніше заявляв, що "Ізраїль має право захищати себе". Водночас він наголосив на необхідності забезпечити "прямий та сталий гуманітарний доступ до Гази".
Вранці 7 жовтня палестинське ісламістське угруповання ХАМАС розпочало напад на Ізраїль. Бойовики із сектору Газа прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення та захопленням заручників.

Ізраїль офіційно оголосив стан війни, мобілізував 300 тисяч резервістів і почав знищувати військові об’єкти, а також ватажків терористів.

ЦАХАЛ зараз проводить наземну операцію у секторі Гази.
Фото: Wikipedia