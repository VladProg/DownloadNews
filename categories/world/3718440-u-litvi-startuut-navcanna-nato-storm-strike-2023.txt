У понеділок Військово-морські сили Литовської армії разом із союзниками по НАТО розпочинають масштабні навчання «Штормовий удар / Storm Strike 2023».

Як передає Укрінформ, про це повідомляє національний мовник LRT.
Навчання пройдуть у Балтійському морі, в акваторії Клайпедського порту, на Куршській косі, на пляжі Немірсета міста Паланга. Вони частково будуть пов'язані з найбільшими міжнародними навчаннями НАТО року в Балтійському морі Baltops 2023.
Навчання завершаться в неділю, останнім днем яких стане висадка італійських, польських та румунських морських піхотинців на пляж Немірсета. Морські піхотинці висадяться з десантного корабля ВМС Італії San Marco та десантного корабля ВМС Польщі Torun.
У навчаннях «Штормовий удар 2023» візьмуть участь військовослужбовці литовської армії та союзників з НАТО – Італії, Польщі, Португалії, Румунії – з кораблями, авіацією та іншою військовою технікою. У навчаннях також візьмуть участь члени Литовської асоціації стрільців, представники Служби охорони держкордону Литви, Департаменту мобілізації та цивільного опору та дирекції Клайпедського державного морського порту.
Основну увагу в ході навчань буде приділено протимінним діям, операціям з перехоплення на морі, боротьбі з асиметричними, повітряними, надводними та підводними загрозами, десантним операціям, а також охороні та обороні портів.
Як повідомляв Укрінформ, у суботу в Таллінні розпочалися навчання в Балтійському морі Baltops 2023, у яких беруть участь 50 бойових кораблів НАТО. На них відпрацьовують взаємодію сухопутні, повітряні та військово-морські сили 20 країн. Завершаться Baltops 2023 16 червня в Німеччині.
Фото: Lietuvos kariuomenės nuotr