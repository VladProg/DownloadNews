У Литві слідом за Польщею пропонують відмовитися від використання російської назви міста Калінінград та однойменної області.

Про це повідомляє LRT, передає Укрінформ.
Як зазначається, депутати Вілюс Семешка та Пауле Кузьміцкене звернулися до Державної комісії з литовської мови з пропозицією замість назви Калінінград використовувати Караляучус.
За їхніми словами, нинішня назва є частиною російського наративу.
«Радянська область названа на честь старого більшовика-революціонера Михайла Калініна. Після смерті Калініна кілька міст були названі його іменем. Одне з них – Кенігсберг (тепер Калінінград) – зберігає таку назву досі», – йдеться у повідомленні.
За словами Кузьміцкене, русифікація топонімів регіону мала на меті показати його приналежність до москви.
«Нам давно пора відмовитися від радянської спадщини та припинити забруднювати нашу державну мову іноземними назвами. Ми солідарні з нашими сусідами-поляками та закликаємо більше не використовувати нав’язані нам штучні назви в литовській мові», – сказав Семешка.
Як повідомлялося, польська комісія зі стандартизації географічних назв за межами РП рекомендує відмовитися від використання в публічному просторі назви міста Калінінград і замінити його на польську назву Крулевець.
Фото: J. Jankevičius/LRT