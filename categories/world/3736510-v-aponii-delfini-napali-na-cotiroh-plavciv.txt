У центральній Японії у неділю постраждали четверо плавців у результаті нападу дельфінів.

Як передає Укрінформ, про це повідомляє BBC.
За словами місцевих чиновників, вранці в неділю дельфін протаранив 60-річного чоловіка за кілька метрів від пляжу Суйшохама в місті Міхама, префектура Фукуї, внаслідок чого він отримав перелом ребра та укуси рук.
Ще один чоловік, віком 40 років, отримав укуси руки в іншому випадку атаки дельфінів на популярному пляжі того ж ранку.
Пізніше того ж дня ссавці завдали шкоди ще двом плавцям.
За словами поліцейських, цього року на Фукуї зафіксовано вже шість схожих атак.
На пляжі були встановлені знаки, які закликають плавців уникати наближення до ссавців і не торкатися їх.
Вчені припускають, що дикі дельфіни-афаліни вважають плавання поруч з людьми «неймовірним стресом», і вони знайшли докази того, що це порушує їхню поведінку.
В Ірландії впродовж десяти днів у 2013 році один і той же дельфін поранив двох жінок, одна з яких отримала перелом ребра. Через рік п’ятьох плавців довелося рятувати біля узбережжя Ірландії, коли дельфін агресивно почав плавати навколо них.
Як повідомляв Укрінформ, унаслідок нападу акули біля узбережжя острова Сен-Мартен, що на Карибах, загинула 40-річна жінка.
Фото ілюстративне