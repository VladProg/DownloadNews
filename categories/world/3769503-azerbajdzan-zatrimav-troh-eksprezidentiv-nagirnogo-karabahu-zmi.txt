У Нагірному Карабаху служба державної безпеки Азербайджану затримала колишніх президентів невизнаної республіки та доправила їх до Баку.

Про це передає Укрінформ із посиланням на Еспресо.
Служба державної безпеки Азербайджану затримала експрезидентів невизнаної республіки Нагірний Карабах Аркадія Гукасяна, який перебував на посту у період з 1997 по 2007 рік, Бако Саакяна (2007-2020), Араїка Арутюняна (2020-2023) і колишнього спікера парламенту республіки Давида Ішханяна.
Азербайджанські джерела повідомляють, що затриманих експрезидентів доставлено до Баку та порушено проти них кримінальні справи за сепаратизм.
Як повідомлялося, Міністерство оборони Азербайджану 19 вересня оголосило про початок "антитерористичних заходів локального характеру в Карабаху". Баку зажадав виведення вірменських військ з Азербайджану та розпуску режиму сепаратистів.
МЗС Вірменії згодом звинуватило Азербайджан у вчиненні "етнічної чистки".
У Нагірному Карабаху було досягнуто домовленості про повне припинення бойових дій з 13:00 20 вересня. Азербайджан оголосив, що повернув регіон під свій контроль.