Дональд Туск, який у середині грудня може стати прем’єром Польщі, оцінюючи ситуацію з блокуванням кордону з Україною, звинуватив чинний уряд Матеуша Моравецького “в бездіяльності, яку не можна пробачити”.

Про це Туск заявив журналістам у Сеймі, передає Укрінформ.
“Це бездіяльність, яку не можна пробачити. Таким чином ми ставимо під загрозу польсько-українські відносини і не захищаємо польських інтересів”, - сказав політик.
За його словами, чинний уряд Польщі ставить усіх у дуже складну ситуацію: “Право і Справедливість“, Моравецький і Качинський жахливо, дуже по-дилетантському, непрофесійно і дуже цинічно розіграли українську карту”.
Лідер Громадянської коаліції підкреслив, що спочатку, коли це було доречно, Варшава демонструвала радикально проукраїнську позицію “повністю забуваючи про польські інтереси”. За його словами, “Польща повинна жити в дружбі і підтримувати Україну, водночас не нехтуючи власними інтересами”.
“Вони повністю знехтували цим, а коли зрозуміли, що це дратує людей, почали розігрувати антиукраїнську карту, а потім відвернулися від проблеми на кордоні”,- констатував Туск.
При цьому він зазначив, що вивчає цю проблему і проводить зустрічі з політиками й експертами, які займатимуться питанням кордону.
Як повідомлялося, 15 жовтня у Польщі відбулися парламентські вибори. 27 листопада, президент Анджей Дуда призначив Матеуша Моравецького на посаду прем'єр-міністра і прийняв присягу у нового складу Ради міністрів. Якщо уряд Моравецького протягом двох тижнів не отримає вотум довіри у Сеймі, то наступним право формувати новий кабінет матиме Дональд Туск, за яким стоїть владна більшість у Сеймі. Туск уже визначився зі складом майбутнього уряду, але прізвища кандидатів іще офіційно не озвучувалися.
Нагадаємо, польські перевізники розпочали безстроковий протест на кордоні 6 листопада. Серед основних вимог до уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
Страйк призвів до повної зупинки руху на трьох прикордонних пунктах пропуску між Польщею і Україною: "Дорогуськ - Ягодин", "Корчова - Краківець", "Гребенне - Рава-Руська". На кордоні утворилися черги українських вантажівок на кількадесят кілометрів, час очікування сягає до 10 днів.
23 листопада польські аграрії долучилися до протесту перевізників та розпочали блокаду руху вантажного транспорту на пункті пропуску "Медика – Шегині" поблизу Перемишля.