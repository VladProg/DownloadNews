Компанія Baykar оголосила про готовність пожертвувати $10 млн на гумдопомогу Газі та закликає міжнародне співтовариство діяти для відновлення миру і справедливості.

Про це повідомляє Укрінформ з посиланням на повідомлення голови ради директорів компанії Baykar Сельчука Байрактара у соцмережі Х.
“У Газі продовжує розгортатися одна з найстрашніших трагедій в історії”, - зазначив Байрактар.
Він звинуватив Ізраїль у військових злочинах.
“Міжнародне співтовариство має діяти зараз, щоб відновити мир і справедливість. Наразі BAYKAR готовий пожертвувати 10 мільйонів доларів на гуманітарну допомогу Газі. Ми закликаємо все людство вжити заходів і припинити масові вбивства в Газі. Мовчання – це співучасть”, - наголосив Байрактар.
Як повідомляв Укрінформ, Туреччина вже відправила в Єгипет три літаки з гуманітарною допомогою для Гази. Також Збройні сили Туреччини готові до участі в наданні гуманітарної допомоги Палестині, а також в евакуації населення.
Всесвітня організація охорони здоров'я заявила вчора, що п'ять вантажівок із медикаментами стоять на кордоні між сектором Гази і Єгиптом і готові до відправки.