Міжнародний кримінальний суд, який видав ордер на арешт російського диктатора Володимира Путіна, відреагував на оголошення РФ у розшук його прокурора.

Як передає Укрінформ, про це повідомляється на сайті МКС
У заяві МКС сказано, що установа усвідомлює та глибоко стурбована необґрунтованими та невиправданими примусовими заходами, які, як повідомляється, вжито проти посадових осіб МКС, зокрема, прокурора Суду та суддів Палати попереднього провадження II владою Російської Федерації.
Зазначається, що МКС вважає такі заходи неприйнятними, тому Суд і надалі буде «неухильно виконувати свій законний мандат із забезпечення відповідальності за найтяжчі злочини, що викликають занепокоєння міжнародної спільноти загалом».
МКС твердо підтримує свій персонал та посадових осіб, і, згідно з заявою, оприлюдненою раніше сьогодні президентством Асамблеї держав-учасниць суду, закликає всі держави-учасниці та зацікавлені сторони Римського статуту активізувати свої зусилля для захисту Суду та його персоналу, а також забезпечити його спроможність надалі виконувати свій незалежний мандат, підкреслюється в заяві.
Як повідомлялося, міністерство внутрішніх справ РФ оголосило в розшук прокурора Міжнародного кримінального суду Каріма Хана, який видав ордер на арешт президента Росії Володимира Путіна та російського дитячого омбудсмена Марії Львової-Бєлової через викрадення дітей з України.
17 березня Палата попереднього провадження МКС видала ордери на арешт Путіна та Львової-Бєлової.
Президента РФ та уповноважену президента РФ у справах дитини підозрюють у воєнних злочинах - незаконних депортації та переміщенні населення, зокрема дітей, з тимчасово окупованої території України щонайменше з 24 лютого 2022 року.