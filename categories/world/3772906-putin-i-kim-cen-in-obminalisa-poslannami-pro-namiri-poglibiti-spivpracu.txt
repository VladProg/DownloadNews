Президент РФ у посланні лідеру КНДР з нагоди 75-ї річниці встановлення дипвідносин заявив про готовність поглиблювати співробітництво двох країн.

Як передає Укрінформ, про це з посиланням на північнокорейське державне інформагентство KCNA повідомляє Yonhap.
У листі Путін згадав про «славні традиції минулого» у відносинах Росії з КНДР, запевнивши Кіма в готовності поглиблювати співпрацю «для підвищення добробуту народів двох країн та безпеки і стабільності на Корейському півострові та в Північно-Східній Азії».
Зазначається, що Кім у відповідь висловив Путіну тверде переконання, що відносини між Північною Кореєю та Росією будуть стабільно розвиватися і в майбутньому вийдуть на новий, вищий рівень.
Лідер КНДР також укотре висловив підтримку російської агресії проти України, зазначивши в посланні, що сподівається на перемогу Москви у боротьбі за «розрив наполегливої гегемоністської політики імперіалістів».
У вересні Кім, який практично не виїжджає з країни, здійснив поїздку на російський Далекий Схід, де зустрівся з Путіним та обговорив поглиблення військового співробітництва з міністром оборони РФ Шойгу.
Це викликало підозри, що Росія і Північна Корея уклали угоду про зброю, за якою Пхеньян передасть Москві артилерійські снаряди та протитанкові ракети для війни проти України в обмін на російські передові технології для супутників і атомних підводних човнів.
Москва і Пхеньян заперечують будь-які домовленості про продаж зброї.
12 жовтня 1948 року Радянський Союз, спадкоємицею якого себе вважає Росія, встановив дипломатичні відносини з КНДР, першим у світі визнавши її незалежною державою.
Як повідомляв Укрінформ, впродовж останніх днів на прикордонній залізничній станції між Північною Кореєю і Росією різко зросла активність.