У росії фсб заарештувала мешканку москви за звинуваченням "у державній зраді" через фінансову допомогу українській армії.



Як передає Укрінформ, про це повідомляє Інтерфакс з посиланням на спецлужбу.

Там розповіли, що жінку затримали у москві "при спробі виїзду з російської федерації". Лефортівський суд москви обрав їй запобіжний захід у вигляді арешту строком на два місяці. За статтею 275 Кримінального кодексу їй може загрожувати від 12 до 20 років позбавлення волі.
Як пише російське правозахисне об'єднання "Перший відділ", це перший відомий випадок, коли фінансова допомога Україні стає підставою для порушення справи про держзраду.
За даними "Першого відділу", у 2022 році за підозрою у держзраді було затримано як мінімум 20 осіб, за цією статтею винесено 11 вироків. Справи про держзраду засекречені та розглядаються у закритому режимі. Найчастіше про факт такої справи стає відомо лише після ухвалення вироку.