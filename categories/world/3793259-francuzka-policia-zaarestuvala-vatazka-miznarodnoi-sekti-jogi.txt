Поліція Франції ліквідувала сектантську мережу федерації йоги «Атман» та взяла під варту 41 особу, в тому числі її духовного лідера Грегоріана Біволару, якого підозрюють у зґвалтуваннях та торгівлі людьми.

Про це повідомляє Укрінформ із посиланням на Le Monde
«Вчення секти зосереджувалося на практиці йоги, заснованої на індуїстських традиціях, зокрема, тантра-йоги, що дозволяє пробудити духовність через сексуальність, збагаченої парапсихологією та астрологією», - повідомило журналістам джерело в поліції.
До операції залучили 175 поліцейських у Парижі, Приморських Альпах та ще кількох регіонах. Під час арешту гуру Біволару з будинку, де він зупинився, забрали 26 жінок, яких утримували в тісноті й антисанітарних умовах. Ще кілька будинків у Парижі та столичному регіоні використовувалися як житло під назвою "ашрам" або "вілуца". Там до жінок застосовували методи психічної маніпуляції, аби схилити їх до сексуальних стосунків з ватажком групи.
Як повідомляється, духовний лідер федерації йоги «Атман» Грегоріан Біволару раніше був засуджений у себе на батьківщині, в Румунії, за зґвалтування неповнолітньої. Окрім того, його розшукував Інтерпол за торгівлю жінками.
Кілька місяців тому до Центрального управління боротьби з насильством над людьми надійшли скарги від трьох жінок, які розповіли, що їх примушували до певних сексуальних практик. У липні прокуратура Парижа розпочала судове розслідування.
Відомо, що федерація «Атман» присутня приблизно в тридцяти країнах, більшість з яких - європейські. У Франції вона мала філії у трьох великих містах.
Нагадаємо, СБУ заблокувала діяльність 20 осередків секти «АллатРа», яка діяла на користь спецслужб РФ. Вона розповсюджувала ідеї Кремля через мережу медіа- та інтернет-ресурсів. Члени секти публікували пропагандистські дописи та відео, просуваючи прокремлівські наративи через ідеї так званого «благотворчого суспільства».