У російських військово-морських навчаннях "Океанський щит - 2023" у Балтійському морі за участю понад 30 бойових кораблів і катерів буде перевірена готовність сил флоту «до захисту національних інтересів в оперативно важливому районі».

Як передає Укрінформ, про це повідомляється в Телеграм-каналі міноборони РФ.
За даними військового відомства, до навчання залучається понад 30 бойових кораблів і катерів, 20 суден забезпечення, 30 літальних апаратів морської авіації та повітряно-космічних сил Росії, близько 6 тис. військовослужбовців.
Зазначається, що під час навчання «в оперативно важливому районі» буде перевірена «злагодженість роботи штабів різного рівня з управління силами (військами)», відпрацьовані заходи щодо захисту морських комунікацій, перевезення військ та військових вантажів, а також щодо оборони морського узбережжя. Усього планується виконати понад 200 бойових вправ, у тому числі із практичним застосуванням зброї.
«Після закінчення навчання кораблі здійснять міжфлотські переходи до пунктів постійного базування, а авіація повернеться на свої аеродроми», - заявили в міноборони РФ.
Як повідомлялося, після вступу до НАТО Фінляндії, а також очікуваного вступу Швеції, в Балтійському морі принципово міняється стратегічна ситуація для Росії, яка там має лише частину узбережжя Ленінградської області, а також ексклаву РФ - Калінінградської області. Натомість все інше узбережжя Балтики належатиме країнам НАТО.