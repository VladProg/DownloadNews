Високопоставлені члени Конгресу США зберуться на брифінг у вівторок, під час якого заслухають доповіді у справах, пов’язаних із виявленням неповернутих секретних документів, знайдених у резиденціях Джо Байдена, Дональда Трампа і Майка Пенса.

Про це йдеться в повідомленні Bloomberg із посиланням на офіційних посадовців, ознайомлених із питанням, передає Укрінформ.
«Обрана група лідерів Конгресу в вівторок заслухає представників адміністрації щодо (неповернутих – ред.) секретних документів, знайдених у президента Джо Байдена, експрезидента Дональда Трампа й колишнього віцепрезидента Майка Пенса»,- зазначається в повідомленні.
До проведення цього брифінгу закликали члени обох партій. Очікується, що засідання відбудеться в вівторок о 16-й за місцевим часом, на якому будуть присутні лідер демократичної більшості в Сенаті Чак Шумер, спікер Палати представників Кевін Маккарті, а також провідні демократи й республіканці в розвідувальних комітетах обох палат. Ці законодавці мають найвищий доступ секретності, щоби обговорювати ці питання. Вони заслухають спеціальних прокурорів, призначених Мінюстом для розслідування того, як грифовані файли опинилися в приватних резиденціях Байдена, Трампа й Пенса.
Тим часом у середу відбудуться слухання в Палаті представників генерального прокурора Мерріка Гарленда. Очікується, що йому також будуть поставлені запитання про виявлені секретні документи.
Як повідомляв Укрінформ, спочатку в приватній резиденції Дональда Трампа були виявлені неповернуті секретні документи з часів його перебування в Білому домі. Пізніше чинний президент США Джо Байден наказав своїм юристам перевірити його резиденцію в Делавері, а також інші місця, де були виявлені неповернуті секретні файли з часів його перебування в Сенаті та на посаді віцепрезидента. Крім того, грифовані документи були знайдені у Майка Пенса в його резиденції у штаті Індіана.