Спікер Палати представників Конгресу США республіканець Кевін Маккарті розпорядився, аби профільні комітети почали розслідування щодо імпічменту президента Джо Байдена.

Про це повідомляє The Washington Post, передає Укрінформ.
«Розслідування зосереджуватиметься серед іншого на тому, чи отримував Байден вигоду від ділових угод свого сина, Гантера Байдена», - наводить видання слова спікера.
Водночас зауважується, що рішення ініціювати розслідування стосовно імпічменту президента було реалізоване в односторонньому порядку, без голосування в Палаті представників.
Тим часом, зазначає газета, республіканці в палаті не надали жодних прямих доказів, пов’язаних зі звинуваченнями. Вони лише висловили твердження, що міністерство юстиції перешкоджало розслідуванню фінансових операцій Гантера Байдена, а також дали свідчення про його схильність рекламувати сімейний бренд для залучення клієнтів.
Сам спікер Маккарті звинуватив Байдена, начебто президент брехав американському народу щодо інформації про закордонні ділові операції його сім’ї.
Видання вказує, що такого розвитку подій домагалися ультраправі республіканці, які стверджували, що цього буде достатньо для імпічменту Байдена. Проте багато консервативних республіканців заявляли, що ще належить встановити прямий зв’язок, який довів би тяжкість правопорушень, котрі підлягають імпічменту.
Тим часом у Білому домі назвали крок Маккарті «екстремальною політикою в її найгіршому вигляді».
«Президент не зробив нічого поганого, і розслідування республіканців Палати представників за останні дев’ять місяців це довели», - наголосив Ян Семс, речник кампанії Джо Байдена.
Як повідомляв Укрінформ, у вівторок Палата представників офіційно поновила свою роботу після літньої перерви.
Фото: Ting Shen/Bloomberg/Getty Images