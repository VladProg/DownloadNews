Десять країн Північної Європи погодилися розгорнути військові кораблі та літаки в регіоні Балтійського моря для захисту критично важливої підводної інфраструктури.

Про це повідомляє Bloomberg, із посиланням на заяву глав оборонних відомств країн регіону, передає Укрінформ.
«Міністри оборони Об’єднаних експедиційних сил погодилися вперше активувати «варіант відповіді». Країни використовуватимуть певні морські та повітряні можливості для гарантування безпеки в регіоні, де з осені 2022 року було пошкоджено два підводні газопроводи», - зазначається в повідомленні.
При цьому підкреслюється, що такий крок забезпечить «відчутну демонстрацію» з боку Об’єднаних сил як надійного гаранта безпеки в Північній Європі. Крім того, як очікується, це надішле потужний меседж про військову спроможність та стримування гібридних загроз.
Як повідомлялося, Фінляндія, Естонія й Швеція продовжують розслідувати як диверсії інциденти на підводному газопроводі та двох кабелях зв’язку у Фінській затоці. При чому, підозри падають на судна, зареєстровані в Гонконзі й Росії.
Організація Північноатлантичного договору також пообіцяла зреагувати, якщо виявиться, що мала місце умисна атака на критично важливу інфраструктуру.
Фото: Finnish MoD