Сторони збройного конфлікту в Судані домовилися продовжити перемир'я ще на 72 години.

Про це повідомляє Sky News, передає Укрінформ.
Дія перемир'я мала закінчитися опівночі в неділю, 30 квітня. Спецпризначенці RSF заявили про його продовження ще на три дні.
За інформацією ВВС, в останній день квітня у Судан прибув перший великий рейс із медичною допомогою. Міжнародний комітет Червоного Хреста заявив, що в Порт-Судані приземлився літак із 8 тоннами допомоги, включно з наборами для лікарень.
Понад 70% медичних закладів у столиці Судану були змушені закритися внаслідок бойових дій.
Як повідомляв Укрінформ, 15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Унаслідок бойових дій у країні загинули сотні людей, у тому числі щонайменше 400 цивільних осіб.
Бойові дії в країні тривають, низка європейських країн докладають зусиль для евакуації своїх громадян із Судану.