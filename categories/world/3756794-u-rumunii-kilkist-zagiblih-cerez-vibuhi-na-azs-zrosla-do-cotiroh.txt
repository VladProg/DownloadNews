Кількість загиблих унаслідок двох вибухів на станції LPG зі зрідженим газом у Румунії в окрузі Креведія наприкінці серпня зросла до чотирьох осіб.

Як передає Укрінформ, про це повідомляє Romania-Insider.
Міністерство охорони здоров'я Румунії оголосило у понеділок, 4 вересня, що четверта людина з опіками понад 95% тіла померла в лікарні в Бухаресті.
Зазначається, що два вибухи сталися на заправній станції зрідженого газу 26 серпня, вбивши двох і поранивши майже 60 осіб. Більшість із постраждалих– пожежники чи поліцейські, які приїхали на виклик після першого вибуху.
Через кілька днів у лікарні від важких травм помер третій чоловік.
Будинки поблизу також серйозно постраждали після вибухів.
Більшість поранених лікуються в місцевих лікарнях, але Румунія також активувала Європейський механізм цивільного захисту для переведення 12 постраждалих до медичних закладів за кордоном. Румунські пацієнти з опіками від 10% до 80% тіла зараз отримують лікування в Бельгії, Італії, Австрії, Німеччині та Норвегії.
Попереднє розслідування вибухів показало, що на АЗС працівники здійснювали перекачування газу, хоча станція вже не мала дозволу на роботу.
Як повідомляв Укрінформ, унаслідок двох вибухів на станції LPG зі зрідженим газом у Румунії в окрузі Креведія, що у повіті Дамбовіца, постраждало 58 осіб, серед яких дві людини загинули.
Фото: Sabin Cirstoveanu