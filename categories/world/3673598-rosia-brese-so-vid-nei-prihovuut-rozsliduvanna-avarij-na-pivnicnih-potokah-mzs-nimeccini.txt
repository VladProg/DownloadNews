росія говорить неправду, коли стверджує, що Німеччина та інші начебто приховують від неї результати розслідування вибухів на газопроводах проєктів «Північний потік 1» і «Північний потік 2» в Балтійському морі.

Про стан справ розповів на брифінгу в середу речник МЗС ФРН Крістіан Вагнер, передає кореспондент Укрінформу.
«Німеччина разом з Данією і Швецією передали листа членам СБ ООН щодо стану розслідування аварії на трудопроводах «Північного потоку». Цей документ можна знайти у відкритих джерелах, зокрема, в Твіттері представництва ФРН в ООН», - сказав Вагнер.
За його словами, всі партнери подякували німецькій стороні за прозорість у цьому питанні. Отже, твердження росії, що вона на відміну від усіх решти не була поінформована, не відповідає дійсності.
Вчорашнє засідання Ради Безпеки, сказав дипломат, показало, що висновки та заяви москви щодо винних в саботажі «ґрунтуються на одних лише спекуляціях і припущеннях». Тим важливіше, з точки зору ФРН, продовжувати розслідування, яким опікується федеральна прокуратура Німеччини, додав Вагнер.
Він також нагадав, що Рада Безпеки, членом якої є і росія, вже обговорювала стан розслідування у вересні минулого року.
На прохання рф Рада Безпеки ООН винесла питання про вибухи на обговорення вівторка. Заступник посла рф в ООН полянський на засіданні РБ заявив, що Німеччина, Данія і Швеція відхиляли або ігнорували будь-які спроби отримати інформацію. російський проєкт резолюції закликає до проведення міжнародного розслідування під керівництвом генерального секретаря ООН Антоніу Гутерреша.
Як повідомлялося, вибухи на трьох із чотирьох гілок газогону сталися у вересні 2022 року, вони були кваліфіковані як диверсія або саботаж. кремль звинуватив США. Днями американський журналіст Сеймур Герш з посиланням на єдине анонімне джерело написав, що відповідальні за вибухи водолази ВМС США, за що в москві відразу вчепилися. У Білому домі рішуче відкинули ці закиди.