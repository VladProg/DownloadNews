Президент Франції Емманюель Макрон закликає націю повстати проти відродження антисемітизму, щоб не потрапити в пастку розколу, до якої штовхають терористи, а натомість об’єднатись навколо своїх універсальних цінностей.

Про це йдеться у повному тексті листа, який є в розпорядженні Укрінформу.
«Франція, якої бояться наші єврейські співгромадяни, - це не Франція. Франція, де французи бояться через свою релігію чи походження, - це не Франція. Ось чому, від імені французького народу, наші сили внутрішньої безпеки і наші судді мобілізовані, щоб надати силу закону. Щоб повернути антисемітизм туди, де йому належить бути – у суди та за ґрати», - наголосив глава держави.
За його словами, у суспільстві не повинно бути жодної толерантності до антисемітизму, «релігійний, соціальний, заснований на ідентичності чи расовій приналежності, антисемітизм завжди залишається таким, яким його уявляв Еміль Золя: одіозним».
Макрон підкреслив, що теракт, який вчинив ХАМАС в Ізраїлі 7 жовтня не має кордонів. Зокрема, сорок французьких громадян стали його жертвами, а восьмеро вважаються зниклими безвісти.
Президент повторив, що Ізраїль має право захищати себе, однак «заручники в Газі не повинні платити своїми життями за кровожерливе божевілля терористів.» Саме тому Франція бере участь у створенні гуманітарної коаліції, перша зустріч якої відбулася в четвер у Парижі.
Як повідомлялося, в деяких антисемітських актах у Франції було виявлено російський слід. Влада країни також заявила, що саме російські боти розганяли в мережі фото графіті із зірками Давида.