На острові Майотта поблизу східного узбережжя Африки останні чотири місяці жителі стикаються із дефіцитом питної води, спричиненим найсильнішою з 1997 року посухою.

Як передає Укрінформ, про це повідомляє CNN.
Об’єм води у двох водосховищах острова досяг «критичного рівня спаду» - згідно з останніми оцінками, води в одному з них лишилося 7%, а в іншому – 6%, і вони знаходяться на межі висихання.
Така ситуація призвела до різких відключень: місцеві жителі мають доступ до води лише 18 годин кожні пару днів. Зазначається, що часто вода забруднена та непридатна для пиття, що призводить до спалахів гастроентериту влітку.
Найсильніша посуха за 26 років обумовлена кліматичною кризою, спричиненою діяльністю людини, а також хронічною нестачею інвестицій у систему водопостачання острова.
Майотта, яка знаходиться за 5000 миль від материкової Франції, є французьким департаментом із 2011 року і має аналогічний до інших департаментів материкової Франції правовий статус.
Французький уряд відреагував на кризу, відправивши на острів у вересні 600 тисяч літрів бутильованої води для найбільш вразливих груп населення, а також направив солдатів і держслужбовців для надання допомоги в її розподілі. Окрім цього, уряд Франції призупинив оплату рахунків за воду для усіх мешканців.
Як повідомляв Укрінформ, у травні в Уругваї було зафіксовано найсильніший за останні 74 роки дефіцит води на тлі рекордної посухи.