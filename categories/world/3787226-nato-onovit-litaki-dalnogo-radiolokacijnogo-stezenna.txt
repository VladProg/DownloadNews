НАТО оновить парк літаків дальнього радіолокаційного стеження (AWACS), в яких завершується термін експлуатації.

Про це передає Укрінформ з посиланням на сайт Альянсу.
Контракт на закупівлю літаків буде одним з найдорожчих для НАТО. Зазначається, що виробництво шести нових літаків Boeing E-7A Wedgetail має розпочатися найближчими роками. Перші літаки будуть готові до виконання бойових завдань до 2031 року.
«Літаки спостереження та управління мають вирішальне значення для колективної оборони НАТО, тому я вітаю зобов’язання членів Альянсу інвестувати кошти у висококласні засоби», – сказав генеральний секретар НАТО Єнс Столтенберг.
За його словами, об'єднавши ресурси, члени Альянсу можуть спільно купувати і експлуатувати важливі засоби, придбання яких окремими країнами було б надто дорогим.
«Ці інвестиції в найсучасніші технології демонструють силу трансатлантичної оборонної співпраці в той час, коли ми продовжуємо адаптуватися до більш нестабільного світу», – сказав генсек НАТО.
E-7 Wedgetail — це вдосконалений літак раннього попередження та управління, який забезпечує ситуаційну обізнаність та функції командування та контролю. Він оснащений потужним радаром, може виявляти ворожі літаки, ракети і кораблі на великих відстанях і спрямовувати винищувачі НАТО до їхніх цілей.
НАТО експлуатує парк літаків далекого радіолокаційного виявлення та управління (ДРЛО) E-3A з 1980-х років. Базуючись на авіабазі Гайленкірхен у Німеччині, системи AWACS брали участь у всіх великих операціях НАТО, включаючи боротьбу з ІДІЛ, а також на східному фланзі НАТО після вторгнення Росії в Україну.
Очікується, що E-7 матиме основну базу в Гайленкірхені та зможе діяти з кількох передових баз по всій Європі. Літаки стануть частиною майбутнього проєкту спостереження та контролю Альянсу, в рамках якого з середини 2030-х років будуть впроваджені системи спостереження НАТО наступного покоління.
Як повідомлялося, НАТО посилює патрулювання Балтійського моря через пошкодження підводної інфраструктури. До Естонії вже мали прибути два тральщики альянсу. Нові заходи включають додаткові спостережні та розвідувальні польоти, у тому числі патрульних літаків, літаків AWACS та безпілотників. Крім того, у Балтійському морі буде розгорнуто флотилію з чотирьох тральщиків НАТО.
Фото: nato.int