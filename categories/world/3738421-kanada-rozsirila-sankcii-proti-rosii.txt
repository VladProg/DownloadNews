Канада оголосила про новий раунд антиросійських санкцій, запровадивши обмежувальні заходи проти 39 фізичних та 25 юридичних осіб.

Як повідомляє кореспондент Укрінформу, про це оголосило Міністерство закордонних справ Канади.
“Канада запроваджує санкції проти 20 фізичних та 21 юридичної особи, пов’язаної із російським військово-промисловим комплексом, а також проти 19 фізичних та 4 юридичних осіб з секторів культури й освіти Росії”, - йдеться у повідомленні.
Зазначається, що під нові санкції потрапили особи, “пов’язані із приватними військовими компаніями й так званими організаціями добровольців, які підтримують російську агресивну війну проти України”. “Зокрема йдеться про членів ВПК “Вагнер”, які діяли як в Україні, так і в Африці, в тому числі про Івана Маслова, главу підрозділу “вагнерівців”, який брав участь у масовому вбивстві цивільних у Мурі в Малі у березні 2022 року”, - заявили у МЗС.
Окрім цього, Канада запроваджує санкції проти очільників російського атомного сектору, аби збільшити тиск за безвідповідальні дії Кремля в Україні, які суттєво підвищують ризик ядерної аварії, особливо на ЗАЕС. “Санкції також стосуються кількох росіян, залучених до розробки, виробництва та постачання БПЛА “Орлан-10”, - поінформували у відомстві.
Канада також додала до санкційного переліку осіб, “які підтримують зусилля Кремля із русифікації культури України”. “Санкції направлені проти співаків, акторів та кіномитців, а також установ та високопосадовців культурного сектору Росії, таких як: міністр культури та очільники великих музеїв. Ці санкції - пряма відповідь на нав’язування російської культури й освіти у тимчасово окупованих регіонах України”, - підсумували у міністерстві.
Як повідомлялося, загалом з початку 2014-го року Канада запровадила санкції проти 2600 фізичних та юридичних осіб у Росії, Білорусі, Україні та Молдові, причетних до порушення українського суверенітету й територіальної цілісності.