У п'ятницю російські правоохоронці затримали терориста Ігоря Гіркіна (Стрєлкова).

Як передає Укрінформ, про це повідомляє РБК.
Співробітники правоохоронних органів забрали Стрєлкова з дому близько полудня. У його квартирі працівники Слідчого комітету проводять обшук.
За попередніми даними, затримання проводилося за заявою колишнього співробітника ПВК «Вагнер».
За словами його дружини Мирослави Регінської, Гіркіну висунуто звинувачення за статтею 282 КК РФ (екстремізм).
Слід зазначити, що у своїх останніх публікаціях в Телеграмі, особливо після заколоту в червні, він жорстко критикував «вагнерівців».
Ігор Гіркін (Стрєлков) – колишній офіцер фсб, колишній "міністр оборони днр". Він є обвинуваченим у справі про збиття літака рейсу MH17 і оголошений у міжнародний розшук.
Гіркін, якого також називають Стрєлков, неодноразово визнавав, що брав активну участь у процесі окупації Криму Росією.
Правоохоронні органи України відкрили проти Гіркіна справи за тероризм, порушення суверенітету та територіальної цілісності України, тортури та навмисні вбивства, порушення законів і звичаїв війни.
Головне управління розвідки Міністерства оборони України гарантує виплату 100 тисяч доларів за передачу Ігоря Гіркіна (Стрєлкова) в український полон.