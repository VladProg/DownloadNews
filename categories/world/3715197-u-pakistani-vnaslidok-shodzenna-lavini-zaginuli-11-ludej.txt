На півночі Пакистану щонайменше одинадцять людей загинули внаслідок сходження лавини і 13 постраждали.

Про це повідомляє Reuters із посиланням на Пакистанське агентство боротьби зі стихійними лихами, передає Укрінформ.
Як зазначається, трагедія сталася, коли кочове плем'я перетинало гірську місцевість. Лавина накрила групу сімей на перевалі Шаунтер-Топ у п’ятницю ввечері. Цей перевал розташований на висоті 4420 метрів над рівнем моря і з’єднує район Асторе регіону Гілгіт-Балтистан з прикордонною долиною Кашмір.
Серед постраждалих унаслідок сходження лавини є дитина. Травмованих доправили у лікарню у критичному стані.
Зазначається, що складні погодні умови завадили проведенню рятувальної операції та ускладнили доступ до віддалених місць.
Прем’єр-міністр Шахбаз Шариф зазначив, що подібні інциденти у Пакистані стаються дедалі частіше, що пов'язано з кліматичними змінами.
Пакистан, який останніми роками потерпає від рекордних мусонних дощів і танення льодовиків у північних горах, є однією з 10 країн із найбільшим ризиком стихійних лих через зміну и клімату.
Як повідомляв Укрінформ, унаслідок сходження лавини на заході Канади загинула людина, двом вдалося врятуватися.
Фото: Gilgit-Baltistan Information Department