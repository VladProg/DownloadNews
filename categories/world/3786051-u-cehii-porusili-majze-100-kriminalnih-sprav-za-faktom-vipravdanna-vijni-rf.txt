У Чехії почастішали кримінальні переслідування через схвалення російського вторгнення в Україну та пропаганду терористичних організацій.



Про це повідомляє радіо iRozhlas, передає Укрінформ.
З початку російського вторгнення в Україну поліція вже розглянула майже чотири сотні таких справ і висунула обвинувачення майже ста людям, йдеться у матеріалі.
Ще на початку року обвинувачених у цих справах було на третину менше.
За словами речника поліції Ондржея Моравчика, з початку війни поліція розслідувала сотні скарг й у 384 випадках порушила кримінальну справу.
«384 справи - це все, з чим ми мали справу. Деякі з них потім дійшли до звинувачення конкретної особи, це 99 справ… 121 справа стосується схвалення та інших форм сприяння рухам чи терористичним організаціям», - зазначив Моравчик.


Як повідомив незабаром після початку повномасштабної головний прокурор Чехії Ігор Стржиж, ці справи можуть бути переслідувані за двома статтями Кримінального кодексу - «схвалення злочину» та «заперечення, сумнів, схвалення та виправдання геноциду».
У заяві генпрокурора від 26 лютого 2022 року, через два дні після початку вторгнення, наголошувалося: «Якщо хтось публічно - в тому числі на демонстраціях, в Інтернеті чи соцмережах - висловлює схвалення нападу Російської Федерації на Україну або в цьому контексті висловлює підтримку чи вихваляє чільних представників Російської Федерації, це також може загрожувати за певних умов кримінальною відповідальністю».
Як повідомляв Укрінформ, раніше президент Чеської Республіки Петр Павел заявив, що Чехія залишається вірною підтримці суверенітету України, усвідомлюючи надзвичайну важливість такої позиції.