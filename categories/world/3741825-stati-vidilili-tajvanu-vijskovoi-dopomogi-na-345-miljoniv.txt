Уряд Сполучених Штатів у п’ятницю виділив для Тайваню військову допомогу на суму $345 мільйонів доларів, що стало першим крупним пакетом, який забезпечуватиметься із власних запасів США, щоб допомогти острову протистояти експансії КНР.

Як повідомляє кореспондент Укрінформу, про це пише Reuters.

“Упродовж останніх тижнів чотири співрозмовника розповіли Reuters, що до пакета мають увійти чотири неозброєні розвідувальні дрони MQ-9A. Вони відзначили, однак, що їх врешті можуть не включити, оскільки наразі з дронів знімається деяке сучасне обладнання, доступ до якого дозволено мати лише ВМС США”, - йдеться у матеріалі.

Як передає The Washington Post, пакет також включатиме витрати на оборону, навчання та тренування тайванців. Сполучені Штати надішлють в Тайвань ПЗРК, засоби розвідки та спостереження, вогнепальну зброю та ракети.
Рішення адміністрації прийняте після тривалого тиску законодавців у Конгресі на Пентагон і Білий дім з вимогою прискорити передачу озброєнь Тайваню.
Хоча США не розкрили деталей свого чергового пакета оборонної допомоги, Китай все одно, вірогідно, обурить підтримка Штатами Тайваню, оскільки Пекін вважає цю острівну державу своєю суверенною територією. У Китаї ніколи не відмовлялися від використання сили для повернення Тайваню під свій контроль.
Як повідомлялося, раніше США схвалили продаж Тайваню літаків F-16 та інших основних систем озброєнь на загальну суму до $19 мільярдів. Водночас, передачі зброї перешкоджають проблеми з ланцюгами постачань, які виникли під час пандемії COVID-19 та посилилися після вторгнення Росії в Україну.