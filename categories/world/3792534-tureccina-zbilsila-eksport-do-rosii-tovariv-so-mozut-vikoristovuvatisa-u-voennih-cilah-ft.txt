На Заході занепокоєні обсягами постачання Туреччиною в РФ товарів цивільного призначення, які можуть використовуватися з військовою метою, зокрема йдеться про мікрочіпи, комунікаційне обладнання та телескопічні приціли.

Про це йдеться в матеріалі Financial Times, повідомляє Укрінформ.
“Зростаюча торгівля та відповідне зростання імпорту до Туреччини 45 цивільних товарів, які використовуються російськими військовими, підірвали спроби США та Європи стримати здатність Москви озброювати свої збройні сили, посилюючи напруженість між Анкарою та її партнерами по НАТО”, - йдеться в повідомленні.
У зв'язку із ситуацією, що склалася, заступник міністра фінансів США з питань тероризму та фінансової розвідки Браян Нельсон цього тижня відвідає Стамбул і Анкару.
Зазначається, що він збирається обговорити “зусилля щодо запобігання, припинення та розслідування торговельної та фінансової діяльності, яка приносить користь зусиллям Росії у її війні проти України”.
Це буде друга поїздка Нельсона до Туреччини цього року, яка відбувається на тлі ознак того, що деякі запчастини подвійного призначення, визначені США та їхніми союзниками як такі, що мають важливе значення для ведення війни, транспортуються безпосередньо до Росії, навіть якщо вони були позначені як такі, що їдуть в іншу країну.
“За перші дев'ять місяців 2023 року Туреччина повідомила про експорт 45 товарів, які США вважають «високопріоритетними», на 158 мільйонів доларів до Росії та п'яти колишніх радянських країн, підозрюваних у тому, що вони виступають посередниками для Москви. Це втричі більше, ніж за аналогічний період 2022 року, коли почалася війна в Україні”, - повідомляє видання.
При цьому, згідно з аналізом Financial Times даних митної бази даних Trade Data Monitor, середня цифра за 2015-21 роки становила 28 мільйонів доларів.
Зазначені 45 категорій товарів включають мікрочіпи, комунікаційне обладнання та окремі деталі, такі як телескопічні приціли, що підпадають під експортний контроль США, ЄС, Японії та Великої Британії, спрямований на запобігання їх потраплянню в Росію.
“Але їх можна обійти компаніями, які використовують структури посередників, щоб приховати свої кінцеві пункти призначення”, - зазначає FT.
Окрім того, імпорт Туреччиною товарів високого пріоритету з країн G7 цього року зріс більш ніж на 60 відсотків порівняно з тими ж періодами між 2015 і 2021 роками до майже 500 мільйонів доларів.
"З деякими третіми країнами, такими як Туреччина, у нас дійсно слабші позиції у сфері правозастосування, ніж ми того хотіли б… Нам дійсно потрібно наполягати на тому, щоб ці країни вжили примусових заходів у їхній власній юрисдикції, щоб дістатися до конкретних організацій, які сприяють постачанню”, - прокоментувала ситуацію FT Емілі Кілкріз, колишня заступниця помічника торгового представника США.
Також вказується з посиланням на неназваного європейський чиновник із санкцій, що Туреччина разом з Об’єднаними Арабськими Еміратами часто слугує проміжним пунктом призначення для російських компаній, які прагнуть використовувати багатоетапні маршрути імпорту, щоб обійти контроль.
Згідно з оцінками США та ЄС, Росія використовує товари високого пріоритету у своїх крилатих ракетах, безпілотниках і вертольотах.
Туреччина та Росія планують довести рівень обсягу двосторонньої торгівлі до 100 мільярдів доларів, що зафіксовано у підписаному в Анкарі спільному протоколі, повідомляє а Hurriyet Daily News.
“Протокол, який є дорожньою картою, що визначає маршрут, за яким економічні відносини Туреччини та Росії будуть рухатися у найближчі роки в сферах торгівлі, митниці, енергетики, сільського господарства, промисловості, транспорту, туризму та контрактів, переведе наші двосторонні відносини на наступний рівень», — сказав міністр торгівлі Туреччини Омер Болат після підписання протоколу про поглиблення торгових відносин з віцепрем’єр-міністром Росії Олександром Новаком в Анкарі 25 листопада.
Турецький міністр зазначив, що обсяг торгівлі між двома країнами зріс з $33 млрд у 2013 році до $68 млрд наприкінці 2022 року.
Як повідомляв Укрінформ, банки Об’єднаних Арабських Еміратів (ОАЕ) посилили контроль над російськими компаніями, які базуються в країні, через тиск з боку США щодо боротьби з ухиленням від санкцій.