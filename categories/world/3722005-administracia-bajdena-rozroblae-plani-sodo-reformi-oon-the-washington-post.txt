Адміністрація президента Джо Байдена розробляє плани щодо реформування Ради Безпеки ООН, США пропонують включити до Радбезу ООН додатково шість постійних членів, які не матимуть права вето.

Як передає Укрінформ, про це повідомляє The Washington Post.
Пропозиція США, як очікується, передбачатиме додавання до Радбезу шести постійних членів без надання цим країнам права вето, що відображає бажання президента Байдена визнати зростаючий вплив країн, що розвиваються та усунути загальне розчарування чинними членами, через неспроможність зупинити глобальні конфлікти, зокрема війну в Україні.
Як зазначається, постійний представник США при ООН Лінда Томас-Грінфілд вже проводить консультації з цього приводу з дипломатами всіх країн-членів ООН.
За словами очільника Міжнародної кризової групи ООН Річарда Гоуена, Рада Безпеки ООН не виправдала довіреного мандату.
"Чим нижче падатиме авторитет ООН, тим більш роздробленим, більш регіоналізованим та конкурентнішим ставатиме світ", - зазначив Гоуен.
Про яких саме нових постійних членів Ради Безпеки ООН йдеться, поки що невідомо. Але раніше у США натякали, що не проти того, щоб до організації приєдналася на постійній основі Німеччина, Японія та Індія. Франція та Велика Британія, окрім цих трьох країн, підтримують членство Бразилії і хоча б однієї африканської країни.
Як повідомляв Укрінформ, Генеральна Асамблея ООН у вівторок, 6 червня, провела вибори нових непостійних членів Ради Безпеки на період 2024-2025 років.
Від африканських країн на два місця, які досі займали Габон та Гана, обрані Алжир та Сьєрра-Леоне, від Тихоокеанського регіону на місце ОАЕ — Південна Корея, від Латинської Америки замість Бразилії — Гаяна, від Східної Європи замість Албанії — Словенія.
Раніше радник керівника Офісу Президента України Подоляк завив, що відновлення довіри до ООН має починатися з беззаперечного виключення Росії з Ради Безпеки організації.