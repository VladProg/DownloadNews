Ізраїльські військові звинуватили Іран в організації нападів Хезболли на кордоні з Ліваном.

Як передає Укрінформ, про це заявив головний військовий речник країни контрадмірал Даніель Хагарі, повідомляє Sky News.
Хезболла атакувала пости ізраїльської армії та прикордонне село Штула вчора, перш ніж Ізраїль відповів ударами у відповідь.
"Хезболла здійснила низку обстрілів, щоб відвернути увагу від наших військових зусиль на півдні (поблизу Гази – ред.), за вказівками Ірану та за підтримки (Ірану – ред.)", – сказав Хагарі.
Він додав, що Ізраїль готовий вести війну на два або більше фронтів.
Як зазначається, Іранська революційна гвардія заснувала Хезболлу у 1982 році для боротьби з ізраїльськими силами, які вторглися до Лівану. Іран надає Хезболлі зброю та кошти. За оцінками США, Іран виділяв групі сотні мільйонів доларів щорічно упродовж останніх років.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тис. резервістів для відповіді на терористичну атаку та вторгнення ХАМАС і почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 млн людей. Наразі виїзд людей з цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.