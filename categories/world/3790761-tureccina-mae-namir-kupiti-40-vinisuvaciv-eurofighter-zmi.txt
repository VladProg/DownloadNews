Туреччина веде перемовини з європейськими країнами щодо придбання 40 багатоцільових винищувачів Eurofighter.

Про це повідомляє Укрінформ з посиланням на TRT Haber.
“Поки процес закупівель і модернізації F-16 триває, єдиним літаком, на якому ми зосереджуємося, є Eurofighter. Над цим і працюємо”, - сказало джерело в Міноборони Туреччини.
Зазначається, що питання постачання винищувачів Eurofighter вирішується через Велику Британію.
“У Великій Британії заявляють, що допоможуть зняти заперечення Німеччини з цього питання. Як Туреччина, ми висловили бажання придбати 40 літаків - 20 на першому етапі і 20 пізніше. Літаки, які ми будемо купувати, точно не секондхенд. Це була заявка на купівлю топової моделі”, - пояснили в Міноборони.
Як повідомлялося, Туреччина ще в грудні 2021 року запросила у США можливість придбати нові винищувачі F-16 Lockheed Martin Corp і майже 80 комплектів модернізації за 20 мільярдів доларів. Але американський уряд блокує програму модернізації та закупівлю нових винищувачів F-16.
Eurofighter Typhoon — багатоцільовий винищувач 4-го покоління. Виробляється спільно Німеччиною, Британією та Іспанією.
Фото: АА