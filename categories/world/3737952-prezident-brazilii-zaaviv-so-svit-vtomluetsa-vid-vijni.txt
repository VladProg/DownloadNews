Президент Бразилії Луїс Інасіу Лула да Сілва заявив, що світ «втомився» від війни РФ проти України.

Про це повідомляє Bloomberg, передає Укрінформ.
«Світ починає втомлюватися. Країни починають втомлюватися. Тож настане момент, коли прийде мир. І тоді має бути група країн, здатних розмовляти з Росією та розмовляти з Україною», - сказав Лула журналістам у Брюсселі після саміту лідерів країн Латинської Америки та ЄС.
Він також розкритикував президента Чилі Габріеля Борича за його позицію щодо Москви. Борич закликав латиноамериканських лідерів чітко засудити війну, стверджуючи, що Росія порушила міжнародне право та і що на місці України в майбутньому може опинитися будь-хто.
На саміті не змогли погодити спільну заяву через розбіжності щодо згадки про вторгнення РФ в Україну. Підписати заяву, в якій засуджуються дії РФ, відмовилася, зокрема, Нікарагуа.
Президент Бразилії також уникав називати РФ головним винуватцем конфлікту.
Небажання бразильського лідера прийняти будь-яку жорстку мову щодо дій РФ розчарувало країни ЄС на саміті та зміцнило позиції країн Латинської Америки, зокрема Куби та Венесуели, які виступали проти рішучої позиції, зазначає видання.
Як повідомлялося, президент Бразилії Луїс Інасіу Лула да Сілва розкритикував вторгнення Росії в Україну, але сказав, що намагається залишатися «нейтральним», щоб мати можливість виступити посередником у потенційних мирних переговорах.
Президент України Володимир Зеленський в інтерв'ю латиноамериканським ЗМІ наголосив, що зацікавлений у зустрічі з президентом Бразилії для обговорення ситуації, що склалася.
Він також заявляв, що вважає нечесною позицію лідерів деяких держав про "втому від війни". "Не можна дивитися, як хтось сильно бореться, і втомлюватися від цього”, - сказав український лідер.