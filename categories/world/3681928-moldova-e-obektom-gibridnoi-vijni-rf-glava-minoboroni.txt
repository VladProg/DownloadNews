Молдова зараз не відчуває безпосередню військову небезпеку, але є об’єктом гібридної війни, створеної росією у спробі повалити державну владу.

Про це заявив міністр оборони Молдови Анатолій Носатий в інтерв`ю AFP, передає Укрінформ.
«Безпосередньої військової небезпеки для Молдови зараз немає, але існують інші типи небезпек, які впливають на безпеку країни, – гібридна війна», – сказав Носатий після того, як у Кишиневі на вихідних пройшли антиурядрві протести.
За його словами, генеруючи «дезінформацію, напругу в нашому суспільстві», росія намагалася «змінити політичний порядок, дестабілізувати та повалити державну владу».
«Найбільшим викликом зараз є низка провокацій, які російська федерація намагається використати для дестабілізації ситуації», - заявив Носатий.
Проєвропейська Молдова неодноразово звинувачувала москву в змові з метою насильницького повалення її уряду за допомогою диверсантів, замаскованих під антиурядових протестувальників, росія заперечувала ці звинувачення, пише видання.
Як повідомляв Укрінформ, у п'ятницю США звинуватили росію в спробі дестабілізувати Республіку Молдова, серед іншого шляхом штучного розпалювання протестів. Речник Ради національної безпеки США Джон Кірбі заявив, що росія хоче послабити уряд країни і розпалити "повстання" проти нього.
У Молдові правоохоронці заявили про розкриття контрольованої росією агентурної мережі, яка намагалася послабити прозахідний уряд країни.
У неділю, 12 березня, у центрі Кишинева пройшов протест «Руху для народу» та партії «Шор». Напередодні правоохоронці заявили, що на акції планувалися масові заворушення.
Поліція Кишинева заарештувала 54 осіб, які планували взяти участь у проросійському протесті, серед затриманих 12 неповнолітніх.
Спікер парламенту Молдови Ігор Гросу прокоментував недільний протест партії «Шор» заявивши, що акцію було організовано для того, щоб «росія могла використати Молдову у війні проти України».
Фото: agora.md