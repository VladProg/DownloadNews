Прем’єр-міністр Польщі Матеуш Моравєцький та міністр національної оборони Маріуш Блащак відвідали місто Кринки, де зустрілися з військовими, які охороняють кордон із Білоруссю.

Як передає Укрінформ, про це повідомляє Польське радіо.

У ході зустрічі Блащак наголосив, що інвестування в прикордонні загорожу - це правильні та потрібні рішення. Він нагадав, що восени 2021 року були спроби гібридних атак з боку груп іммігрантів з білоруського боку. Результатом стала постійна загорожа, оснащена телеметрією.

Він уточнив, що подібні рішення діють і на півночі країни, на кордоні з Калінінградською областю РФ.

«Ми дбаємо, щоб кордон був безпечним та щільним. Ми свідомі того, що загрози не зникли. Польщу атакували, щоб Росія могла відновити свою імперію», - сказав очільник Міноборони.

Як зазначається, Блащак додав, що внаслідок вчорашніх подій у Росії, пов’язаних із заколотом Пригожина, він провів консультації з міністрами оборони США та Великої Британії.
Нагадаємо, на початку червня Польща завершила спорудження електронного бар’єра на кордоні з Білоруссю.
Фото: РАР