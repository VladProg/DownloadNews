Глава Міністерства закордонних справ Німеччини Анналена Бербок закликала країни ООН об’єднати зусилля й примусити Росію повернути українським батькам їхніх дітей, вивезених проти волі до РФ під час війни в Україні.

Про це вона заявила під час виступу в понеділок на засіданні Ради Безпеки ООН, передає власний кореспондент Укрінформу.
«Хочу закликати всіх вас об’єднати зусилля з міжнародними організаціями, українською владою та неурядовими організаціями, щоби розслідувати депортації з Росії та разом знайти способи повернути цих дітей додому», - наголосила очільниця німецької дипломатії.
Вона підкреслила, що попри всі розбіжності у поглядах в міжнародному співтоваристві, це питання не повинно стати предметом обговорення.
«Депортовані діти належать своїм батькам. Їх треба повертати додому, в Україну, зараз»,- підкреслила Бербок.
Під час виступу в Радбезі вона також звернулася напряму до Росії: «Ви можете дурити себе, але не можна обдурити світ». Вона наголосила, що за 500 днів світ побачив на власні очі звірства росіян у Бучі, Ірпіні, Харкові, а також почув історії матерів, чиїх дітей украв російський уряд.
Однак, за її словами, це лише верхівка айсберга в порівнянні з усіма масштабами війни РФ проти України.
Як повідомляв Укрінформ, у понеділок в Нью-Йорку відбулося засідання Ради Безпеки ООН на рівні глав зовнішньополітичних відомств з питань підтримання миру в Україні.