Лідери країн G7 у Хіросімі вперше разом відвідали музей, де зберігаються свідчення жахливих наслідків вибуху атомної бомби, яку американські військові скинули на це місто в 1945 році наприкінці Другої світової війни.

Як повідомляє Kyodo, захід, до якого приєдналися лідери ядерних держав, зокрема президент США Джо Байден і президент Франції Еммануель Макрон, ознаменував початок триденного саміту G7, передає Укрінформ.
Прем’єр-міністр Японії Фуміо Кішіда, який головує на зустрічі та представляє округ Хіросіми, обрав ядерне роззброєння ключовим пунктом порядку денного саміту на тлі ядерного шантажу Росії у війні в Україні та швидкого нарощування ядерних сил Китаєм.
Він підкреслив необхідність того, щоб лідери уважно придивилися до «реальності» використання атомної бомби, назвавши це «відправною точкою» для всіх зусиль з ядерного роззброєння.
Байден є другим чинним президентом США, який побував у Хіросімі. Першим, хто зробив це, був Барак Обама, який відвідав місто в 2016 році після тогорічного саміту G7 у Японії, але такі високопоставлені візити залишаються делікатними у Сполучених Штатах, де багато хто вважає скинуті на Японію дві атомні бомби необхідними, щоб швидко покласти край Другій світовій.
Сполучені Штати скинули першу атомну бомбу на Хіросіму 6 серпня 1945 року, а другу – на Нагасакі через три дні. За оцінками, в результаті нападів до кінця 1945 року загинуло близько 210 000 людей, переважно мирних жителів. Японія капітулювала 15 серпня того ж року, поклавши кінець Другій світовій війні.
Японія залишається єдиною країною у світі, яка зазнала атомного бомбардування. Але, прагнучи позбавити світ від ядерної зброї, ця азіатська країна, оточена непередбачуваними Китаєм, Росією та Північною Кореєю, для захисту покладається на ядерну парасольку США.
Колекція музею Хіросіми зберігає близько 100 000 реліквій, фотографій та інших предметів, включаючи обгорілий і пошарпаний одяг, обвуглені коробки для обіду та людське волосся, яке випало через радіаційне опромінення.
У 2016 році Кішіда, тодішній міністр закордонних справ, організував переговори міністрів закордонних справ G7 у Хіросімі та привів своїх колег до музею. Також поклали вінки до кенотафу жертвам атомного бомбардування у міському Меморіальному парку Миру, де розташований музей.
Проте, ще не було випадків, щоб лідери G7 разом відвідували музей.
Як повідомляв Укрінформ, в Японії у місті Хіросіма сьогодні розпочинається 49-й саміт лідерів «Групи семи» високорозвинених країн світу (G7), до якої входять Велика Британія, Канада, Німеччина, Франція, Сполучені Штати і Японія та Європейський Союз.
Фото: Kyodo