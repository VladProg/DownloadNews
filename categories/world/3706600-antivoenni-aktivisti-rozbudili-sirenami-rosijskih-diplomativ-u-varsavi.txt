Активісти громадської ініціативи “Євромайдан-Варшава” сьогодні о 6:00 розбудили російських дипломатів у Варшаві звуками сирен і бомбардувань.

Про це повідомляє Укрінформ із посиланням на повідомлення варшавського Євромайдану.
Як зазначається, антивоєнні активісти прийшли з самого ранку під будинок за адресою вул. Бетховена, 3 у Варшаві, де проживають російські дипломати та їхні сім'ї, і влаштували росіянам несподіванку. Замість будильників дипломати країни-терориста прокидались під звуки повітряних тривог, обстрілів та вибухів.
“Ми хочемо, щоб сьогодні ці сучасні фашисти прокинулись від наслідків власних дій. Нехай послухають звуки, якими вони будять українців впродовж дев'яти років. Ми не хочемо промовляти до їхньої совісті, нам не потрібні жодні слова чи дії від дипломатів, які представляють терористичний режим. Ми хочемо одного: щоб їх врешті видалили з Польщі, оскільки вони не мають нічого спільного з цивілізованим світом” – підкреслила активістка ініціативи Євромайдан-Варшава Вікторія Погребняк.
Активісти наголошували, що звуки, які чують російські дипломати сьогодні, це крапля в морі порівняно з тим, що переживають українці та українки щодня. Вони підкреслили, що для багатьох українців повітряна тривога стала останнім звуком в їхньому житті.

Антивоєнні активісти зауважили, що дата 9 травня була обрана не випадково. Цей день російські політики та дипломати традиційно використовують з метою пропаганди, аби показати образ росії, яка боролась і нібито далі бореться з фашизмом, забуваючи про те, що саме росія і відродила фашизм у XXI столітті, і що власне ідеологія “русского міра” сьогодні є головною загрозою для цілого світу.
Як відомо, у росії 9 травня відзначають як день перемоги у так званій Великій вітчизняній війні.