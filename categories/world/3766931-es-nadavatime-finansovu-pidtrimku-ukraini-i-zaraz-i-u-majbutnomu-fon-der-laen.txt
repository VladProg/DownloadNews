Європейський Союз надаватиме фінансову підтримку Україні і зараз, і у майбутньому, коли країна вирішуватиме завдання з відбудови, реформ та підготовки до членства в ЄС.

Про це заявила президент Європейської комісії Урсула фон дер Ляєн у Брюсселі перед переговорами із новопризначеним прем’єр-міністром Латвії Евікою Сіліня, повідомляє кореспондент Укрінформу.
«Європейська фінансова підтримка залишається, безумовно, лінією життя для цієї країни (України - ред.), яка так хоробро б’ється за свою свободу та майбутнє. І саме тому Європейська комісія запропонувала під час перегляду бюджету ЄС створити новий фонд для України в обсязі 50 мільярдів євро до 2027 року для її підтримки», - сказала президент Єврокомісії.
Вона подякувала уряду Латвії за послідовну та непохитну підтримку України, а також реалізацію європейських санкцій проти Росії. Фон дер Ляєн зауважила, що в ЄС розпочалася дискусія щодо перегляду багаторічного бюджету ЄС, та подякувала за конструктивну роль, яку уряд Латвії відіграє у цьому процесі.
«Це гроші, яких Україна потребує зараз. І вона буде потребувати їх у майбутньому - для відбудови та відновлення, наприклад, а також – для реформ на шляху до Європейського Союзу», - наголосила фон дер Ляєн.
Водночас вона наголосила, що розширення Євросоюзу - це «не лише поклик історії, а й геополітична необхідність».
«Ми маємо сформувати бачення для успішного розширення. Єврокомісія розпочала опрацьовувати цілу серію напрямків з перегляду політики ЄС перед розширенням. Йдеться головно про те, як працюватимуть наші інституції, наш бюджет та гарантії з безпеки», - зазначила президент ЄК.
За її словами, Латвія є яскравим прикладом успішної європейської інтеграції і продовжує її поглиблювати навіть зараз, через 20 років після вступу до ЄС. У цьому контексті фон дер Ляєн привітала намір Латвії протягом року провести синхронізацію електромереж із європейською континентальною енергетичною системою.
«Це відокремить вас від Росії і Білорусі, що добре для вашої енергетичної безпеки. Це також сприятиме розвитку у вас відновлюваної енергетики, щоб поставити «зелену трансформацію» на повний хід у Латвії», - додала президент ЄК.
У свою чергу Евіка Сіліня, яка здійснює перший візит до Брюсселя на посаді прем’єр-міністра Латвії, запевнила, що її уряд буде незмінно підтримувати ЄС та його політику, оскільки Латвія може бути сильною і заможною, наскільки сильним є Європейський Союз. Такий підхід, за її словами, підтримує переважна більшість населення країни.
«Війна в Європі триває, Росія атакує незалежну Україну. Мій уряд залишатиметься на вістрі потужної підтримки, яку ЄС надає Україні, так довго, як це буде необхідно», - заявила латвійський політик.
Вона подякувала фон дер Ляєн за лідерство у підтримці України та має намір обговорити шляхи подальшого поглиблення цієї допомоги, фінансової та військової, а також у зусиллях України на шляху інтеграції до ЄС. Ще однією актуальною темою є посилення санкцій проти РФ та притягнення її до відповідальності за агресію проти України.
Як повідомлялося, Єврокомісія передала на розгляд країн ЄС пропозицію щодо перегляду багаторічного бюджету ЄС на 2024-2027 роки, які, зокрема, передбачають створення спеціалізованого Українського фонду в обсязі 50 мільярдів євро для його використання в інтересах повоєнного відновлення країни та її реформ на шляху до членства в ЄС.