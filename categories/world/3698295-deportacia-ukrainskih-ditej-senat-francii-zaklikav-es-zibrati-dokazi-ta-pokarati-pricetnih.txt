Сенат Франції закликав інституції та країни Євросоюзу зібрати докази насильницького вивезення українських дітей до росії та накласти санкції на російських чиновників, причетних до цих злочинів.

Про це йдеться у резолюції, ухваленій верхньою палатою парламенту Франції, передає Укрінформ з посиланням на Euractiv.
Як зазначається, резолюція засуджує «депортацію українських дітей російською федерацією» і дії російського режиму, який «в адміністративному порядку і масово здійснює натуралізацію, зміну імен та встановлення родинних зв'язків дітей, переміщених на його територію».
Французький сенатор Андре Гаттолен, який ініціював резолюцію, пояснив, що він виступив з цією ініціативою влітку 2022 року, щоб пролити світло на злочини москви, які на той час були далеко поза увагою.
З того часу Міжнародний кримінальний суд 17 березня видав ордер на арешт президента рф володимира путіна та його уповноваженої з прав дитини марії льової-бєлової, яка організовує ці масові переміщення українських дітей до росії.
Гаттолен висловив сподівання, що позиція Сенату посилить спільну ініціативу, оголошену Єврокомісією та Польщею в лютому, метою якої є збір доказів, пошук дітей та притягнення до відповідальності осіб, відповідальних за ці злочини.
Він також сподівається, що будуть розширені санкції проти осіб, відповідальних за викрадення дітей. Перша хвиля санкцій щодо цього питання вже міститься в 10-му пакеті санкцій ЄС, ухваленому наприкінці лютого.
«Мета резолюції також полягає в тому, щоб попросити Європейський Союз і країни-члени якомога більше сприяти збору інформації та розвідданих. Ми можемо ідентифікувати потоки населення до росії за допомогою супутникових знімків, перевірити Інтернет чи телефонне з’єднання», – пояснив сенатор, додавши, що також необхідно приступити до точної ідентифікації кожної дитини, яка, ймовірно, була примусово перевезена до росії.
Очікується, що нижня палата французького парламенту, Національні збори, послідує прикладу Сенату в найближчі тижні або місяці.
Гаттолен сказав, що він надіслав текст своєї резолюції англійською та французькою мовами колегам з інших палат парламентів у Європі, сподіваючись, що ініціатива пошириться.
Як повідомляв Укрінформ, Парламентська асамблея Ради Європи (ПАРЄ) впродовж своєї весняної сесії з 24 по 28 квітня, проведе термінові дебати про депортацію українських дітей окупантами до росії.
Фото: Shutterstock/Victor Velter