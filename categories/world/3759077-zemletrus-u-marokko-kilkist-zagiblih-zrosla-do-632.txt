Кількість жертв унаслідок потужного землетрусу у Марокко зросла до 632 осіб, ще 329 дістали травми.

Про це повідомляє Reuters із посиланням на місцеве державне телебачення та владу, передає Укрінформ.
Міністерство внутрішніх справ зазначає, що багато людей перебувають під завалами пошкоджених будівель.
Землетрус стався в провінціях Аль-Хауз, Уарзазат, Марракеш, Азілал, Чічауа і Тарудант.
Найближчим великим містом до епіцентру землетрусу був Марракеш, історичний центр якого внесено до Списку Всесвітньої спадщини ЮНЕСКО. За словами місцевих мешканців, унаслідок підземних поштовхів у місті впали кілька будівель.
Геофізичний центр Марокко повідомив, що землетрус стався в районі Ігхіл у Високому Атласі магнітудою 7,2. Водночас Геологічна служба США оцінила силу землетрусу у 6,8 бала.
Цей землетрус став найбільшим за кількістю жертв у Марокко.
Організація Об’єднаних Націй заявила, що готова допомогти марокканському уряду та постраждалому населенню.
Раніше повідомлялося про щонайменше 296 загиблих і 153 поранених осіб унаслідок землетрусу в Марокко.