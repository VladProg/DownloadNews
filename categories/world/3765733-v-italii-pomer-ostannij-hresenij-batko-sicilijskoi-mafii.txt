У лікарні італійського міста Л'Аквіла помер 61-річний глава мафіозного угрупування «Коза ностра» Маттео Мессіна Денаро, якого правоохоронці лише у січні цього року затримали після його 30-річного перебування у бігах.

Як передає Укрінформ, про це повідомляє The Guardian.

Денаро, «останній хрещений батько» сицилійської мафії, якого звинувачували в організації деяких з найжахливіших злочинів, скоєних «Коза ностра», помер після тривалої хвороби.

У січні 61-річний Денаро, який переховувався з 1993 року, був затриманий у приватній клініці Палермо, де він періодично проходив лікування від пухлини під псевдонімом Андреа Бонафеде.
У серпні його перевели з в’язниці суворого режиму в Л’Аквілі та госпіталізували до міської лікарні Сан-Сальваторе, оскільки його здоров’я погіршилося та було «несумісним» із суворим режимом ув’язнення, в якому він перебував.
З вечора п’ятниці Денаро перебував у «незворотній комі».
Зазначається, що у 2002 році його заочно засудили до довічного ув'язнення за те, що він особисто вбив або замовив убивство десятків людей.
Як повідомляв Укрінформ, минулого тижня італійські правоохоронці затримали ще понад 50 осіб під час нової масштабної спеціальної операції проти мафіозного угруповання «Ндрангета».
Фото: Carabinieri / agi.it