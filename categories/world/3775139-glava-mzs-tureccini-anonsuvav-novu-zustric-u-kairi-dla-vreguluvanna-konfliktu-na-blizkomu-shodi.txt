У Джидді відбудеться надзвичайна зустріч міністрів закордонних справ Організації ісламського співробітництва (ОІС), у суботу на запрошення Єгипту в Каїрі відбудеться саміт на рівні лідерів щодо шляхів розв'язання палестино-ізраїльського конфлікту.

Про це міністр закордонних справ Туреччини Хакан Фідан сказав на спільній пресконференції після зустрічі з міністром закордонних справ та імміграції Лівану Абдаллою Бухабібом у Бейруті, повідомляє Укрінформ із посиланням на NTV.
“Завтра у Джидді відбудеться надзвичайна зустріч міністрів закордонних справ Організації ісламського співробітництва. У суботу на запрошення Єгипту в Каїрі відбудеться саміт на рівні лідерів”, - повідомив Хакан Фідан.
Міністр закордонних справ Туреччини висловив сподівання щодо можливості встановлення миру.
“Хоча з цієї війни (між Ізраїлем та Палестиною - ред.) можуть виникнути більші війни, також може виникнути історичний мир. Наш президент вірить, що історичний мир можливий”, - сказав Фідан.
Турецький міністр також заявив про те, що настав час для міжнародної спільноти зробити серйозний крок до створення дводержавної палестинської держави зі столицею в Єрусалимі, заснованої на кордонах 1967 року,.
Хакан Фідан також висловився щодо можливого посередництва Туреччини між Ізраїлем і Палестиною.
«У результаті звернень, які надійшли до нас як до Туреччини, наш президент має принципове рішення виконувати всілякі сприятливі та гуманітарні ролі, і ми демонструємо це в усіх кризах. Наразі ми отримали запити від різних країн, особливо щодо звільнення їхніх громадян. Як результат, ми почали обговорювати ці питання, особливо з політичним крилом ХАМАС. Наші зусилля, особливо щодо звільнення іноземців, цивільних осіб і дітей, тривають, і ми продовжуватимемо наші зусилля для забезпечення тривалого миру”, - сказав міністр.
Як повідомляв Укрінформ, Управління ООН з прав людини заявило у вівторок, що облога Ізраїлем Гази і наказ про евакуацію людей із анклаву можуть бути прирівняні до насильницького переміщення цивільного населення і є порушенням міжнародного права.
Фото: tv.com.tr