У провінції Ганьсу на північному заході Китаю внаслідок сходження селевого потоку двоє людей загинули і п’ятеро вважаються зниклими безвісти.

Про це з посиланням на місцеву владу повідомляє China Daily, передає Укрінформ.
Викликаний тривалими проливними дощами масштабний зсув ґрунту близько 3 години ночі четверга обрушився на містечко Гуонін, накривши понад 460 домогосподарствам із більш ніж 2600 жителями.
Тоді стало відомо про сімох зниклих безвісти та трьох поранених, яких доправили до лікарні.
На ранок п’ятниці рятувальники повідомили, що знайшли тіла двох загиблих. Пошуки решти п’ятьох зниклих безвісти тривають.
Селевий потік завдав значної шкоди будинкам місцевих жителів, перекрив дороги та пошкодив комунікаційну інфраструктуру й електропостачання в районі.
Як повідомляв Укрінформ, у провінції Фуцзянь на південному сході Китаю внаслідок сильних повеней, спричинених тайфуном «Хайкуй», загинули двоє людей, ще одна вважається зниклою безвісти.
Найбільше від негоди постраждало місто Фучжоу, адміністративний центр і найбільше місто провінції, з населенням понад 8,3 мільйона. В деяких його районах впродовж минулої доби випало понад 300 мм опадів, а штормовий вітер зі швидкістю близько 20 метрів на секунду перетворив високу воду в руйнівні потоки, що зносили припарковані на вулицях автомобілі й підтоплювали будівлі.
Фото: chinadaily.com.cn