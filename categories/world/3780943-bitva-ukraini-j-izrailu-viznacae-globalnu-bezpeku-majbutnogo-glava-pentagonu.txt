Міністр оборони США Ллойд Остін наголосив, що перемога України й Ізраїлю в протистоянні збройній агресії Росії й тероризму ХАМАС визначатиме безпеку у світі, в якому житимуть наступні покоління.

Про це він заявив у вівторок під час виступу на слуханнях в Сенаті США щодо масштабного пакету реагування на виклики національній безпеці країни, передає власний кореспондент Укрінформу.
«І в Ізраїлі, і в Україні демократії борються з жорстокими ворогами, які прагнуть їх знищити. Ми не дозволимо ХАМАС чи Путіну перемогти», - наголосив глава американського оборонного відомства.
Він підкреслив, що ця битва проти агресії й тероризму «визначатиме глобальну безпеку на довгі роки». Тож, за його словами, продовження твердого лідерства США допоможе гарантувати, що тирани, головорізи й терористи по всьому світу не схилятимуться до ще більшої агресії та звірств.
«Отже, те, як ми діятимемо сьогодні, сформує світ, який успадкують наші діти та онуки», - підкреслив глава Пентагону.
У цьому контексті він виступив на підтримку термінового запиту з додатковими асигнуваннями на потреби національної безпеки Америки, а також підтримки партнерів США та інвестицій в оборонну промислову базу.
Як повідомляв Укрінформ, державний секретар США Ентоні Блінкен під час слухань у Сенаті США вказав на чіткий зв’язок між війною РФ проти України й масштабними терористичними нападами ХАМАС на Ізраїль.+