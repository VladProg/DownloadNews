Велика Британія здійснить розвідувальні польоти над Східним Середземномор'ям, зокрема над Ізраїлем та сектором Гази, щоб допомогти з пошуком та порятунком заручників, яких викрав ХАМАС.

Про це повідомляється на сайті британського уряду, передає Укрінформ.
Зазначається, що після терористичних нападів ХАМАС на Ізраїль 7 жовтня уряд Великої Британії співпрацює з партнерами по всьому регіону, щоб забезпечити звільнення викрадених заручників, у тому числі британських громадян.
«На підтримку поточної діяльності з порятунку заручників Міністерство оборони Великої Британії здійснюватиме спостережні польоти над Східним Середземномор’ям, у тому числі в повітряному просторі над Ізраїлем і Газою», - йдеться у пресрелізі.
Зазначається, що літаки-розвідники не будуть озброєні та не виконуватимуть бойової ролі, їхнім завданням буде виключно пошук заручників.
У заяві наголошується, що лише інформація, яка стосується порятунку заручників, буде передана до відповідних органів, відповідальних за порятунок заручників.
Як повідомляв Укрінформ, 7 жовтня ХАМАС вторгся до Ізраїлю і почав вбивати та викрадати як військових, так і цивільних. Ізраїль оголосив операцію "Залізні мечі" та став обстрілювати місця базування терористів у секторі Гази.
Семиденна перерва у бойових діях призвела до звільнення близько сотні заручників, утримуваних ХАМАС, в обмін на звільнення 240 палестинських в'язнів в Ізраїлі, а також полегшила доступ гуманітарної допомоги до сектора Гази.
Армія Ізраїлю «відновила бойові дії на повну силу» після порушення угрупуванням ХАМАС угоди про припинення вогню.
Фото: Getty Images