Влада Нью-Йорка ідентифікувала ще дві жертви терористичних нападів на Всесвітній торговий центр 11 вересня 2001 року.

Про це заявила мерія Нью-Йорка, повідомляє Укрінформ із посиланням на CNN.
Упізнані чоловік і жінка є 1648-ю та 1649-ою жертвами, ідентифіковані Управлінням головної судово-медичної експертизи.
У мерії заявили, що не розголошують імена двох нових жертв на прохання їхніх родин. Зазначається, що це перші ідентифікації з вересня 2021 року.
Чоловіка ідентифікували за допомогою поглибленого аналізу ДНК останків, виявлених у 2001 році, а жінку — за допомогою аналізу ДНК останків, виявлених у 2001, 2006 та 2013 роках. Для цього процесу використали технологію секвенування наступного покоління — більш чутливу і швидку, ніж традиційні методи ДНК.
Незважаючи на ці досягнення в технології ДНК, приблизно 40% жертв, або близько 1100 людей, які, як вважають, загинули в результаті катастрофи, залишаються невідомими.
Загалом 2753 людини вважаються зниклими безвісти в Нижньому Мангеттені після нападів на Всесвітній торговий центр. На них видали свідоцтва про смерть, хоча робота із зіставлення імен жертв з останками з місця події триває.
Як повідомляв Укрінформ, 11 вересня 2001 року у США сталась низка терористичних атак ісламістської організації «Аль-Каїда», під час яких терористи-смертники на захоплених літаках атакували вежі Всесвітнього торгового центру у Нью-Йорку та будівлю Пентагону у Вашингтоні.
Тодішній лідер «Аль-Каїди» Усама бен Ладен спершу заперечував будь-яку причетність до теракту, однак у 2004 році він взяв на себе відповідальність за атаки. У травні 2011 року силами американських спецпризначенців Усаму бен Ладена було виявлено і вбито в Афганістані.
Головного підозрюваного в організації нападів - Халіда Шейха Мохаммеда та чотирьох його спільників було заарештовано в Пакистані у 2002-2003 роках. Наразі вони знаходяться на військовій базі Гуантанамо на Кубі.