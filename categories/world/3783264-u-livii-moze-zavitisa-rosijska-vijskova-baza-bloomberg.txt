Росія планує створити військову базу на території Лівії, дві країни ведуть про це переговори з кінця вересня - одразу ж після візиту до Москви і зустрічі з президентом РФ Володимиром Путіним головнокомандувача Лівійської національної армії Халіфи Хафтара.

Про це повідомляє Bloomberg, передає Укрінформ.
Російські військові кораблі зможуть отримати право постійного знаходитись в лівійському порту, найімовірніше, в Тобруку, розташованому за кілька сотень кілометрів через Середземне море від Греції та Італії. Проте це може трапитись нескоро, оскільки порт вимагає значної модернізації.
Лівія наразі розділена на західну частину із керівництвом у Триполі, і на східну, де керує Хафтар. Він контролює багато основних нафтових об'єктів у Лівії, через що, за інформацією джерел видання, шукає системи ППО, щоб захиститися від суперників в Триполі. За словами джерел, він також хоче тренувати своїх пілотів ВПС і спецназ. Натомість кілька авіабаз, які зараз зайняті "вагнерівцями", будуть модернізовані для розміщення російських військ.
Адміністрація США сприймає цю загрозу "дуже серйозно", заявив Джонатан Вінер, колишній спеціальний посланник США в Лівії.
"Тримати Росію подалі від Середземномор'я було ключовою стратегічною метою - якщо Росія отримає там порти, це дасть їй можливість шпигувати за всім Європейським Союзом", - заявив він.
За тиждень до переговорів з Путіним командувач силами США в Африці генерал Майкл Ленглі і нинішній спецпосланець США в Лівії Річард Норланд зустрілися з Хафтаром у Бенгазі. За словами командувача американськими військами в Африці, вони вимагали від нього вивести іноземні війська.
Лівія повинна мати можливість "вибирати з-поміж партнерів по співпраці у сфері безпеки", - заявив Норланд журналістам. Він засудив російську військову роль в Лівії як "дестабілізуючу".
За словами Джонатана Вайнера, колишнього посла США, проблема Штатів полягає в тому, що Росія пропонує військову допомогу, яку США не можуть надати через невдалу спробу Хафтара повалити міжнародно визнаний уряд в Триполі в 2019-2020 роках. Водночас, за його словами, США не готові обговорювати санкції, тому для Хафтара немає очевидних втрат від звернення до Путіна.
Росія вже кілька років приховано присутня в північноафриканському експортері нафти через групу "Вагнер", яка прибула в країну після громадянської війни в 2011 році. Підготовча робота, проведена "Вагнером" для просування інтересів Кремля в Африці та на Близькому Сході, дозволила Москві швидко наростити свої закордонні військові активи. Росія також прагне створити військово-морську базу на Червоному морі в Судані, що дало б їй постійний доступ до Суецького каналу, Індійського океану і Аравійського півострова, хоча громадянський конфлікт у цій країні може відкинути ці плани.
Росія поки що має лише одну військово-морську базу в Середземному морі, в сирійському Тартусі.
Як повідомляв Укрінформ, Туреччина на 99 років орендувала порт Хомс на середземноморському узбережжі Лівії та має намір створити там військову базу.