Міністр закордонних справ Китаю Ван Ї заявив, що його країна підтримує мусульманські країни у зміцненні єдності та координації з палестинського питання.

Про це, як повідомляє МЗС КНР, він сказав у телефонній розмові з міністром закордонних справ Ірану Хусейном Амір-Абдуллахіаном, передає Укрінформ.
«Китай підтримує ісламські країни у зміцненні єдності й координації з палестинського питання та у висловленні єдиної консолідованої позиції», - заявив Ван.
За його словами, міжнародне співтовариство повинно вживати більше заходів проти будь-якого заподіяння шкоди цивільним особам будь-якою стороною, для чого Організація Об’єднаних Націй і Рада безпеки ООН мають ефективно виконувати свої обов’язки.
На переконання китайського міністра, фундаментальна причина конфлікту між Палестиною та Ізраїлем полягає в тому, що право палестинського народу на державність «тривалий час відкладалося в довгий ящик», право на засоби до існування не реалізовувалось, а право на повернення на свої землі ігнорувалося.
«Цю історичну несправедливість слід припинити якомога швидше», - сказав Ван.
Він додав, що Китай і надалі буде виступати на боці миру та підтримувати «справедливу справу палестинського народу з захисту його власних національних прав».
Абдуллахіан, своєю чергою, застеріг від розширення збройного конфлікту на Близькому Сході та закликав якомога швидше вжити заходів для припинення нападів на цивільне населення в Газі й полегшення там гуманітарної ситуації.
«Іранська сторона сподівається врегулювати проблему політичними засобами і готова зміцнювати координацію з Китаєм у цьому відношенні», - цитує очільника іранського МЗС дипломатичне відомство Китаю.
Із повідомлення китайського МЗС слідує, що Пекін і Тегеран абсолютно не переймаються через жертви і біль ізраїльтян, постраждалих від терористичних атак бойовиків ХАМАС, через які, власне, Ізраїль і розпочав масштабну антитерористичну операцію в Газі.
Як повідомляв Укрінформ, міністр закордонних справ Китаю Ван Ї заявив, що дії Ізраїлю вийшли за рамки самооборони і він має припинити «колективне покарання народу Гази».