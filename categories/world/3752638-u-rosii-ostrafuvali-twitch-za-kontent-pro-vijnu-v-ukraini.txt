Мировий суд у Москві вчергове оштрафував американський сервіс відеостримінгу Twitch - на 3 млн рублів - через відмову видалити кілька відео про війну РФ в Україні, серед яких - ролик про підрив Каховської ГЕС.

Про це повідомляє Укрінформ із посиланням на DW.
Суддя судової дільниці №422 Таганського району Москви Тимур Вахрамєєв оштрафував американську платформу для відеотрансляцій на 3 млн рублів.
Рішення було винесено за відсутності представників Twitch. У матеріалах справи зазначається, що Twitch відмовилася видалити кілька стримів про війну РФ проти України, у тому числі відео про підрив Каховської ГЕС російськими військовими, яке було названо недостовірним.
Це вже не перший штраф, накладений у Росії проти Twitch, дочірньої компанії Amazon, після початку повномасштабного вторгнення в Україну. За даними російських ЗМІ, у РФ Twitch оштрафували загалом на 37 млн рублів (по нинішньому зростаючому курсу приблизно 390 тис доларів).
Як повідомлялося, влітку 2022 року Twitch звинувачували у Держдумі РФ в інформаційній війні проти Росії.