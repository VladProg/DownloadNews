Китай наказав чиновникам центральних урядових відомств і установ не використовувати iPhone та інші пристрої Apple для роботи й не приносити їх в офіси.

Як передає Укрінформ, про це з посиланням на власні джерела повідомляють західні ЗМІ.
Зазначається, що такі вказівки працівники держустанов почали отримувати від свого керівництва останніми тижнями. Наразі точно не відомо, коли було ухвалене рішення про заборону, ким та якої категорії держслужбовців це стосується.
Заборона введена напередодні презентації Apple у середині вересня наступної лінійки смартфонів iPhone та інших гаджетів і може посилити занепокоєння серед іноземних компаній, які працюють у Китаї, зростанням напруженості між Китаєм і Сполученими Штатами.
У повідомленнях не згадується, чи стосується заборона інших виробників телефонів, окрім Apple. В Інформаційному офісі Держради Китаю, який обробляє запити ЗМІ від імені китайського уряду, не відповіли на прохання про коментарі.
Понад десять років Китай намагається зменшити залежність від іноземних технологій, закликаючи державні афілійовані компанії, такі як банки, перейти на місцеве програмне забезпечення та сприяти внутрішньому виробництву мікросхем.
Пекін активізував цю кампанію в 2020 році, коли його лідери запропонували так звану модель зростання «подвійної циркуляції», щоб зменшити залежність від закордонних ринків і технологій.
У травні, на тлі посилення розбіжностей зі Сполученими Штатами, Китай закликав великі державні корпорації і підприємства активізувати зусилля для досягнення самостійності в технологіях.
Напруженість між Китаєм і США різко зросла після останніх кроків Вашингтона і його союзників із блокування доступу Китаю до критично важливого обладнання, необхідного для підтримки конкурентоспроможності його індустрії напівпровідників. У відповідь Пекін обмежив закупівлі продукції відомих американських компаній, включаючи Boeing і виробника чіпів Micron Technology.
Введені Китаєм обмеження на продукцію Apple відображають подібні заборони, встановлені в Сполучених Штатах проти китайського виробника смартфонів Huawei Technologies і платформи коротких відео TikTok, що належить китайській ByteDance.
Китай є одним із найбільших ринків Apple, на який припадає майже п’ята частина її доходу.
Як повідомляв Укрінформ, прем’єр-міністр Китаю Лі Цян під час виступу на зустрічі китайсько-індонезійського ділового співтовариства у Джакарті заявив, що Китай посилюватиме відкритість і доступ іноземних компаній на свій ринок і докладатиме більше зусиль для захисту прав інтелектуальної власності.
Фото: ЕРА