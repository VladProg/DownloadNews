У Міжнародному суді ООН 12 жовтня проходять слухання за позовом Вірменії проти Азербайджану щодо порушення Конвенції про ліквідацію всіх форм расової дискримінації щодо вірменського населення Нагірного Карабаху.

Про це повідомляє кореспондент Укрінформу.
Першим виступав представник Вірменії Єгіше Кіракосян, який заявив: “Сьогодні в Нагірному Карабаху практично не залишилося етнічних вірмен. Якщо це не етнічні чистки, то я не знаю, що може називатися етнічними чистками”.
Він стверджує, що відповідні кроки Азербайджан робив з вересня 2020 року, і така поведінка суперечить міжнародним законам.
Кіракосян також зазначив, що вірменська сторона звернулася до суду із проханням запровадити проміжні заходи.
“За цих обставин тільки цілеспрямовані, чіткі проміжні заходи, що захищають права етнічних вірмен у Нагірному Карабаху, зможуть запобігти продовженню етнічних чисток”, - заявив представник Вірменії.
Суд оголосив перерву після представлення позиції Вірменії. О 16.00 за місцевим часом почнуть заслуховувати представників Азербайджану.
Як повідомляв Укрінформ, Вірменія подала до Міжнародного суду ООН позов проти Азербайджану щодо порушення Конвенції про ліквідацію всіх форм расової дискримінації, звинувачуючи Баку в утисках прав вірмен у Нагірному Карабаху.
Вірменія закликає Суд підтвердити зобов'язання Азербайджану щодо відмови від вчинення будь-яких дій, прямо чи опосередковано спрямованих на витіснення етнічних вірмен із Нагірного Карабаху.
Також ідеться про можливість безперешкодно залишити Нагірний Карабах усім охочим, надати доступ співробітників ООН та Міжнародного комітету Червоного Хреста до вірменського населення регіону, відновлення комунальної системи.
Серед іншого, від Баку вимагають вивести весь військовий і правоохоронний персонал з усіх цивільних установ у Нагірному Карабаху. Також Вірменія наполягає, щоб Азербайджан зобов’язали “утриматися від каральних заходів проти чинних чи колишніх політичних представників або військовослужбовців Нагірного Карабаху”.
Окрім того, Єреван наполягає на забороні знесення та зміни пам'яток вірменської культурної спадщини в регіоні, у тому числі меморіалів пам'яті жертв геноциду 1915 року.
Фото: Ірина Драбок