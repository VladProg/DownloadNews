Литовський парламент ухвалив нові обмежувальні заходи щодо громадян росії та білорусі. За проголосували 76 депутатів Сейму, проти – 13, утрималися 34.

Про це повідомляє Укрінформ з посиланням на Delfi.
Зокрема, у прийнятих правових актах передбачається обмеження прав громадян росії на придбання нерухомості у Литві. Винятки торкнуться лише росіян, які мають постійну посвідку на проживання або отримують нерухомість у країні в порядку спадкування.
Передбачаються обмеження, пов'язані із наданням статусу електронного резидента, після прийняття поправок до закону буде анульовано дію електронної ідентифікації та електронного підпису громадян росії та білорусі. Винятки діятимуть лише стосовно осіб, які мають постійний дозвіл на проживання в Литві. Також запроваджуються обмежувальні заходи на ввезення та вивезення українських гривень із країни.
Термін дії цих обмежувальних заходів – один рік з дня набуття чинності законом, тобто з 3 травня 2023 р. до 2 травня 2024 р. Проте уряд матиме право продовжити терміни, якщо виникне необхідність у такому рішенні. Деякі з цих національних санкцій у Литві діють і зараз, але ціль полягає в тому, щоб перенести їх в окремий закон і не пов'язувати виключно з надзвичайним станом.
У попередніх варіантах закону йшлося про більш жорсткі обмежувальні заходи щодо видачі дозволів на постійне або тимчасове проживання, та у зв’язку з прийомом громадян росії і білорусі до громадянства Литви. Однак після обговорень Сейм вирішив відмовитись від низки запропонованих положень і залишити існуючі норми.
Фото: ELTA / Marius Morkevičius