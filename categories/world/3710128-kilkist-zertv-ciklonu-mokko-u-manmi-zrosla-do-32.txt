Кількість загиблих у постраждалій від циклону "Мокко" М’янмі зросла до 32 осіб.

Як передає Укрінформ, про це повідомляє BBC.
"Потужний циклон, який вразив М'янму в неділю, вже забрав життя щонайменше 32 людей", - повідомили BBC місцеві жителі.

Кількість жертв може ще зрости.
Циклон «Мокко» став одним з найсильніших штормів, які досягли регіону в цьому столітті, зі швидкістю вітру близько 209 км/год.

Випадки загибелі внаслідок негоди зафіксовані в штаті Ракхайн, де люди живуть у низинних прибережних районах, та в районі Магвей у центральній М’янмі.
Сотні будинків в регіоні зруйновані.
Згідно з непідтвердженими даними, кількість загиблих значно вища, особливо в таборах, де проживають представники етнічної меншини Рохінджа. Вважається, що ці втрати не враховує військова хунта, яка захопила владу у М'янмі в результаті державного перевороту 2021 року.
Військові повідомили, що по всій країні зафіксовано 21 смерть внаслідок негоди.
У місті Сіттве, столиці штату Ракхайн, автошляхи заблоковані вирваними деревами та поваленими опорами електропередач.
Як повідомлялося, військове керівництво М'янми оголосило штат Ракхайн зоною стихійного лиха після того, як унаслідок циклону "Мокко" загинуло щонайменше шестеро людей. Через потужний шторм, що наблизився до узбережжя Бангладеш та М'янми в неділю, евакуювали сотні тисяч людей у безпечніші місця.
Фото: GETTY IMAGES / WIN KYAW THU / BBC BURMESE