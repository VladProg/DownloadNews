Фермери Молдови пригрозили відновити протести з 14 серпня, якщо влада не піде на виконання їхніх вимог.

Як передає Укрінформ, про це повідомляє NewsMaker.
Асоціація «Сила фермерів» поскаржилася на «катастрофічне» становище у сільському господарстві, низькі ціни на продукцію нового врожаю та тиск кредиторів. Аграрії пригрозили з 14 серпня відновити протести, якщо влада не виконає їхні вимоги.
Зазначається, що 10 серпня відбулося засідання Ради асоціації, яке з глибоким занепокоєнням констатувало, що «жодна наша вимога, висунута до припинення акцій протесту у червні, не виконана». «Уряд ігнорує наші прохання про діалог, і це робить ситуацію ще більш напруженою», - заявили в асоціації.
Фермери вимагали негайної зустрічі з прем'єр-міністром, а також виділити компенсації виробникам зерна та розподілити дизельне пальне, передане Румунією.
Окрім цього, аграрії зажадали запровадити до кінця року мораторій на нарахування пені за боргами фермерів, заборонити блокувати їхні рахунки або ініціювати проти них справи про банкрутство та створити спеціальні митні коридори для експорту зернових та олійних культур.
«Якщо наші вимоги знову проігнорують, з 14 серпня ми відновимо акції протесту», - заявили в асоціації «Сила фермерів».
Як повідомляв Укрінформ, раніше президент Республіки Молдова Мая Санду заявила про підготовку Росією держперевороту в її країні. За словами Санду, Кремль планує організувати протести опозиції із залученням громадян РФ, Білорусі, Сербії та Чорногорії. План включає захоплення урядових будівель та зміну влади у країні.