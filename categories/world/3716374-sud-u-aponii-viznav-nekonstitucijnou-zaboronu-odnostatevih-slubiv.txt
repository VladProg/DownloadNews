В Японії суд у вівторок постановив, що відсутність юридичного визнання одностатевих шлюбів в національному законодавстві є неконституційною.

Як передає Укрінформ, про це повідомляє Kyodo.
Як зазначається, це ймовірно, посилить тиск на уряд, щоб він почав робити більше для захисту прав сексуальних меншин.
Окружний суд Нагої, виносячи рішення за позовом, поданим парою з префектури Айті, відхилив їхні вимоги, щоб держава виплатила їм по 1 мільйону єн (7100 доларів США) компенсації. Двоє чоловіків подали позов у лютому 2019 року після того, як їх спроба офіційно зареєструвати шлюб не була прийнята.
Цивільне законодавство Японії та положення закону про реєстрацію сім’ї засновані на тому, що шлюб укладається, між чоловіком та жінкою, і привілеї, що випливають з реєстрації шлюбу, права успадкування, податкові пільги та спільна опіка над дітьми, надаються лише гетеросексуальним парам.
Чинні закони в Японії «навіть не забезпечують рамок для захисту шлюбів одностатевих пар», тим самим порушуючи статтю 14 конституції країни, яка забезпечує право на рівність та статтю 24, що гарантує свободу шлюбу, йдеться в рішенні суду.
Як повідомлялося, парламент Словенії прийняв поправку, яка дозволяє одностатевим парам одружуватися та усиновлювати дітей.
Фото: Kyodo