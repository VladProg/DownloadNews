Кубинська влада погодилась надати Китаю дозвіл побудувати на острові шпигунський центр, який дозволить китайським спецслужбам прослуховувати електронні комунікації на південному сході Сполучених Штатів.

Про це CNN повідомили двоє співрозмовників у американській розвідці, передає Укрінформ.
Перший повідомив, що США дізналися про такі плани кілька тижнів тому, проте наразі не мають точних даних, чи Китай уже почав будівництво об’єкта спостереження.
Другий співрозмовник розповів CNN, що американська розвідка знає про укладену угоду, однак жодних рухів щодо будівництва об’єкта ще не було.
Як зазначає видання, це не перший випадок, коли Китай намагається шпигувати за засобами електронного зв’язку США. Зокрема, припускається, що китайська повітряна куля-шпигун, яка пролітала над територією Штатів у лютому, була здатна збирати розвідувальні сигнали і, як вважають, передавала дані до Пекіна майже в реальному часі.
В тому випадку США вжили заходів для захисту конфіденційних об’єктів і контролю радіосигналів перед тим, як збити повітряну кулю. Однак незрозуміло, що американці можуть зробити, аби зупинити будівництво китайського шпигунського центру на Кубі.
Голова комітету Сенату США з розвідки Марк Уорнер, демократ, і віце-голова Марко Рубіо, республіканець, опублікували заяву, в якій висловили стурбованість цими повідомленнями.
«Ми глибоко стурбовані повідомленнями про те, що Гавана і Пекін співпрацюють проти Сполучених Штатів і нашого народу. Сполучені Штати повинні відповісти на триваючі зухвалі атаки Китаю на безпеку нашої країни. Ми повинні чітко розуміти, що для Китаю було б неприйнятно створити розвідувальну базу в межах 100 миль від Флориди та Сполучених Штатів, у районі, де також є ключові військові об’єкти та інтенсивне морське сполучення. Ми закликаємо адміністрацію Байдена вжити заходів для запобігання цій серйозній загрозі нашій національній безпеці та суверенітету», - заявили Рубіо та Ворнер.
CNN звернулись по коментарі до ЦРУ та посольств Китаю і Куби у Вашингтоні, проте в розвідці відмовились коментувати, а в китайське й кубинські посольства не відповіли на звернення.
Водночас, речник Ради нацбезпеки США Джон Кірбі спростував повідомлення ЗМІ, заявивши, що вони «не є точними».
За його словами, у Сполучених Штатів були реальні занепокоєння щодо відносин Китаю з Кубою і Адміністрація президента Джо Байдена з першого дня своєї роботи приділяє велику увагу діяльності Китаю не лише в західній півкулі, а й у всьому світі.
«Ми уважно стежимо за цим і вживаємо заходів для протидії. Ми як і раніше впевнені, що зможемо виконати всі наші зобов’язання щодо безпеки вдома та в регіоні», - сказав Кірбі.
Заступник міністра закордонних справ Куби Карлос Фернандес де Коссіо також спростував повідомлення про шпигунський центр Китаю на острові і назвав їх «повною неправдою» і «наклепами».
«Подібні наклепи часто фабрикуються офіційними особами США», – сказав де Коссіо, додавши, що такі повідомлення використовується лише для узаконення несправедливих санкцій Сполучених Штатів проти Куби.
«Ця неправда поширюється зі злим наміром виправдати безпрецедентне посилення економічної блокади, дестабілізацію та агресію проти Куби і ввести в оману громадську думку в Сполучених Штатах і в усьому світі», - зазначив кубинський дипломат.
Як повідомляв Укрінформ, міністр оборони КНР Лі Шанфу заявив, що Китаю і Сполученим Штатам потрібно знайти точки дотику і стабілізувати відносини, аби вберегти стабільність у світі.
Фото: Frédéric Soltan/Corbis via Getty Images