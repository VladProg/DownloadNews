Міністерство закордонних справ Ірану викликало посла Данії Єспера Вара для висловлення засудження нещодавніми випадками “наруги” над Кораном.

Як повідомляє Укрінформ, про це із посиланням на іранські ЗМІ пише Сіньхуа.



“Маджід Нілі Ахмадабаді, глава департаменту Західної Європи у МЗС Ірану під час зустрічі із Варом засудив будь-які “образи” ісламських святинь, зазначивши, що спалювання Корану у Європі є “найбільшою загрозою” для свободи думки”, - йдеться у матеріалі.

Нагадаємо: напередодні примірник Корану було спалено ісламофобською групою “Danske Patrioter” навпроти посольства Іраку в Копенгагені. Члени групи також тримали образливі для мусульман плакати, а також потопталися по прапору Іраку та Корану.

За їх словами, цю акцію було проведено на знак протесту проти дій іракців в посольстві Швеції у Багдаді.

Як повідомляв Укрінформ, сотні протестувальників 20 липня рано-вранці увірвалися в посольство Швеції в центрі Багдада та підпалили його на знак протесту проти очікуваного спалення Корану в Стокгольмі. Усі співробітники шведського посольства в Багдаді були у безпеці.