Сенат США слідом за Палатою представників ухвалив резолюцію про тимчасове продовження фінансування уряду, аби уникнути шатдауну після 17 листопада, та передав її на підпис президенту Байдену.

Про це повідомляє власний кореспондент Укрінформу.
Законопроєкт підтримали 87 сенаторів, проти висловилися 11.
Резолюція дозволяє продовжити виділення фінансів федеральним установам за двоетапною моделлю: частина міністерств і відомств отримуватимуть кошти до 19 січня, решта – до 2 лютого наступного року.
Ініціативу, яку наприкінці минулого тижня висунув спікер Палати представників Майк Джонсон, одразу розкритикували демократи в Сенаті. Голосувати за неї відмовлялися навіть окремі республіканці в Палаті представників. А в Білому домі її назвали спробою посіяти хаос із шатдауном.
Проте після переговорів між партійними керівниками резолюція здобула схвальне ставлення серед демократів – насамперед, через те, що не вимагає радикального скорочення видатків, на чому наполягали ультраправі республіканці.
Як повідомляв Укрінформ, у вівторок Палата представників США ухвалила резолюцію щодо уникнення шатдауну.. Документ передбачає класичну форму тимчасового продовження фінансування урядових структур США у розмірах попереднього фінансового року, без статей щодо зовнішньої допомоги.