Міжнародна спільнота має докласти спільних зусиль, аби підтримати Україну та зупинити російську агресію зараз, інакше ціна для цивілізованого світу потім буде набагато вищою, а наслідки – болючішими.

Про це у Вашингтоні під час спільної пресконференції з держсекретарем США Ентоні Блінкеном заявив глава МЗС Британії Джеймс Клеверлі, передає власний кореспондент Укрінформу.
«Ми повинні визнати, якщо ми не відновимо принципи Статуту ООН – фундаментальної основи миру в епоху після Другої світової війни – щоби більші країни не могли безкарно вторгатися до своїх сусідів, то світ стане небезпечнішим, дорожчим, складнішим», - сказав глава британської дипломатії.
За його словами, війна росії зачіпає не лише Україну, хоча, звісно, українці дуже постраждали. У цьому зв’язку він нагадав, що розв’язана кремлем війна впливає на глобальну економіку, і це відчули люди і в США, і в Британії. Це не побічний продукт вторгнення рф в Україну, це - частина конфлікту, оскільки росія прагне створювати економічні проблеми у сфері поставок вуглеводнів, припинення постачання зерна тощо.
«Це стосується нас, і це в наших інтересах, як і в інтересах України, щоб ми зберігали рішучу підтримку», - наголосив Клеверлі. Інакше, за його словами, буде болісніше і доведеться дорожче платити, якщо цього не зробити зараз.
«Я думаю, що ми маємо надіслати меседж про те, що коли ми беремо на себе зобов’язання, ми їх дотримуємося» - переконаний глава МЗС Британії.
Як повідомляв Укрінформ, міністр закордонних справ Великої Британії в вівторок наголосив на необхідності забезпечити швидку перемогу України.