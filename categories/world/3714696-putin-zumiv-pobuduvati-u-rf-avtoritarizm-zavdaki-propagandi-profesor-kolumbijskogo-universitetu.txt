Президент РФ Володимир Путін завдяки пропаганді зумів побудувати у Росії авторитаризм.

Таку думку висловив посол з особливих доручень Державного департаменту США у 1997-2001 роках, професор Колумбійського університету Стівен Сестанович під час Київського безпекового форуму, передає Укрінформ.
“Війна стала можливою тому, що Путін побудував систему влади, в якій одна людина може приймати рішення, які ніхто інший не може оскаржити або виступити проти цього”, - зазначив професор, додавши, що пропаганда відіграла ключову роль у цьому процесі.
У цьому контексті Сестанович наголосив на необхідності розширити розуміння інформаційної війни, "бо за 30 років ми не бачили нічого такого екстремального, як ця комбінація військової потужності, агресії і пропаганди”.
“Захід не намагався спростувати російські фейки. Але всередині Росії це спрацьовує... Ці історії були настільки смішними і недолугими, що ми навіть не думали, що на них може хтось повестися”, - зазначив професор, наголосивши, що для перемоги в інформаційній війні така позиція неприйнятна.
Своєю чергою професор Техаського Університету в Арлінгтоні Браян Вітмор зауважив, що українці сьогодні розвінчують міфи, які поширював Путін останні десятиліття.
“Останні десятиліття Путін розповідає іншу історію: що світ небезпечніший, що потрібен патріархальний диктаторський режим, що України не існує. Він розповідає історію про те, що суверенітет малих держав залежить від суверенітету великих. Що Росія, США, Китай мають суб’єктність, а малі країни її не мають. Що роблять українці? Вони зараз всі ці міфи спростовують. Розвінчують їх”, - наголосив він.
За словами Вітмора, ще один міф, який нав’язує Росія і який Україні вдається розвінчувати, - що демократія втратила свою силу.
“В моїй країні я бачив останні опитування громадської думки: лише 52% вірять, що важливо жити в демократії. Для мого покоління цей відсоток становив 90. І тепер Україна нам показує, що демократія варта того, щоб за неї боротися і вмирати”, - сказав він.
Професор наголосив: історія засвідчує, що Україна завжди була європейською країною, окремою від Росії. “Ми дуже недооцінювали Україну”, - додав він.
Як повідомлялося, російська пропаганда порушує право людей на доступ до неупередженої та розширеної інформації, тим самим викривляючи сприйняття реальності.