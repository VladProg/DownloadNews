Національна Пошта Франції пропонує дітям не лише безкоштовно написати листа Пер-Ноелю (французькому Діду Морозу), а і отримати відповідь, яку напише від імені чарівника автор книжкових бестселерів Мішель Бюссі. Цього року його призначено на цю почесну роль.

Про це передає Укрінформ із посиланням на France info.
«Діти отримають гарного листа від Пер-Ноеля разом із розмальовкою, яку вони зможуть надіслати своїм рідним і друзям", - пообіцяли у Пошті Франції. Заради цього в місті Лібурн неподалік Бордо відчиняє свої двері секретаріат Пер-Ноеля. Він сам та його шістдесят ельфів безкоштовно відповідатимуть французькою або англійською всім дітям та шкільним класам. Також пошта запрошує дітей "надсилати малюнки і повідомлення для дітей у лікарнях, щоб принести їм радість і втіху".
Секретаріат Пер-Ноеля вперше запрацював у 1962 році, тоді пошта отримала 5 000 листів від дітей, які у свою чергу знайшли у своїх поштових скриньках стандартну відповідь, написану відомим педіатром і психоаналітиком Франсуазою Дольто. У 2012 році на ім'я Пер-Ноеля надійшли 1 700 000 листів із більш як 120 країн. Кожна дитина може придумати будь-яку адресу і надіслати листа - головне, щоб адресатом був вказаний Пер-Ноель - і його буде доправлено в Лібурн й опрацьовано. Зараз пошта отримує понад мільйон паперових листів щороку, до того ж тепер діти можуть писати Перу Ноелю не лише звичайні листи, а і відправляти послання електронною поштою. Для цього потрібно обрати відповідний розділ на сайті пошти.
Нагадаємо, Пер-Ноель, він же Батечко-Різдво або Різдвяний Дід - старовинний фольклорний персонаж у Франції та інших франкомовних країнах, що роздає подарунки дітям у ніч на Різдво. Утім сучасний образ французького Пер-Ноеля був скалькований з американського Санта-Клауса після Другої світової війни. Водночас покровителем дітей у Франції є також Святий Миколай. Але він проносить ласощі та подарунки раніше, у ніч з 5 на 6 грудня, тобто у день цього святого в церковному календарі.
Як повідомляв Укрінформ, Православна церква України 1 вересня, з початком церковного новоліття, перейшла на новоюліанський календар. Тобто тепер дати церковних свят, зокрема Різдва та Святого Миколая в Україні співпадатимуть з європейськими святами.
Фото: Istock