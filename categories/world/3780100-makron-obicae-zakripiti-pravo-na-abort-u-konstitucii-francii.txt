Президент Франції Емманюель Макрон підтвердив, що на початку наступного тижня подасть до Державної ради конституційний законопроєкт, щоб закріпити в Конституції 1958 року гарантоване жінкам право добровільно переривати вагітність.

Про це глава держави заявив у неділю в соціальній мережі X повідомляє Укрінформ.
"На основі роботи парламентаріїв і асоціацій проєкт конституційного закону буде направлений до Державної ради на цьому тижні і представлений Раді міністрів до кінця року", - повідомив Макрон і запевнив: «До 2024 року свобода жінок робити аборт стане незворотною».
Раніше, 8 березня цього року, в Міжнародний день боротьби за права жінок, президент Франції взяв на себе зобов'язання закріпити право на аборт у Конституції у відповідь на занепокоєння, викликане рішенням американських суддів.
Як повідомлялося, вердикт Верховного суду США від 24 червня 2022 року скасував гарантований загальнонаціональний захист права на аборт, тож тепер кожному штату дозволено обмежувати або забороняти аборти.
В ООН розкритикували таке рішення, а парламент ЄС у липні 2022 року проголосував за резолюцію, яка вимагає включити право на аборт до Хартії основних прав ЄС, однак ця Хартія є лише дорадчим документом.
Включення права на аборт, яке зараз гарантується звичайним законом, до Конституції, ускладнить будь-яку спробу законодавчої влади скасувати його або обмежити. Як зазначає у свої статті Le Figaro, досі право на переривання вагітності було закріплене в Конституції лише однієї країни у світі, а саме колишньої Югославії.
Кількість абортів, зареєстрованих у Франції у 2022 році. сягнула найвищого рівня з 1990 року. Національна система даних про стан здоров'я у 2022 році зафіксувала 234 300 абортів, що на 17 000 більше, ніж у 2021 році. У звіті департаменту досліджень та статистики Франції йдеться, що показники кількості добровільних переривань вагітності були найнижчими у 2021 та 2020 роках, що пов'язують Із пандемією COVID-19.