Німеччина продовжить стояти на боці України, підтримуючи її зброєю, фінансово та в процесі відбудови.



Про це заявив віцеканцлер, міністр економіки та енергетики Роберт Габек у четвер на відкритті з’їзду цієї політичної сили, яка входить у правлячу коаліцію, передає кореспондент Укрінформу.
«Путін продовжує свою війну проти України з усією жахливою жорстокістю… Ми будемо триматися даного нами слова та продовжувати стояти на боці України в її боротьбі за свободу – за допомогою зброї, грошей, відбудови», - запевнив Габек.
Він зазначив, що в Німеччині та всій Європі наразі панує невпевненість, що останні роки багато змінилося з того, у що європейці надто довго вірили, зокрема, в те, що в Європі ніколи більше не буде війни, що США завжди будуть стоять на захисті Європи, що дешевий російський газ забезпечить конкурентоспроможність економіки у довгостроковій перспективі. Тепер треба сприймати світ таким, яким він є і сприймати його з усією серйозністю. Німеччина є під тиском і всі це відчувають, зауважив Габек.
«Ми досі боремося з тим, що Путін використовує нашу залежність від його газу, залежність, про яку ми («Зелені») завжди попереджували, для того, щоби економічно поставити нас на коліна», - сказав міністр економіки. Те, що російському очільнику це не вдалося, є результатом того, що було вжито потрібні кроки, але зарано вважати, що все минуло, попередив Габек.
З’їзд проходить 23-26 листопада у Карслруе та є ювілейним, 40-м.
Фото: tagesschau.de