Румунія планує придбати 32 винищувачі останнього покоління F-35 у американського виробника Lockheed Martin (LMT.N) за 6,5 мільярдів доларів.

Про це повідомляє Reuters, передає Укрінформ.
Закупівля F-35 була схвалена Вищою радою оборони Румунії (CSAT) у квітні, і міністерство заявило, що зараз просить парламент дати згоду на початок процесу закупівлі цього року.
Попередня угода включає логістичні і тренувальні послуги, авіаційні тренажери і боєприпаси разом з винищувачами, а також опціон для Румунії на придбання ще 16 F-35 пізніше.
Поки не відомо, чи будуть остаточні контракти підписані до наступного року, а міністр оборони Аджел Тилвар заявив, що перші літаки будуть поставлені не раніше 2030 року.
У відповідь на вторгнення Росії в Україну Румунія, член Європейського Союзу і НАТО, збільшила цього року витрати на оборону з 2% до 2,5% ВВП.
Як повідомляв Укрінформ, чотири винищувачі F-16 ВПС США прибули на авіабазу Фетешті в Румунії для подальшого посилення повітряного патрулювання НАТО в регіоні Чорного моря.