Ізраїль звинуватив організаторів саміту EU-Med (ЄС - Середземномор’я) в тому, що вони зробили центральною темою обговорення війни між Ізраїлем та угрупованням ХАМАС без попередніх консультацій.

Як передає Укрінформ, про це повідомляє Politico.
Зустріч міністрів закордонних справ країн Середземноморського союзу, до якого входять ЄС та країни Близького Сходу і Північної Африки, запланована на понеділок у Барселоні. Проте представників Ізраїлю на заході не буде.
Очікується, що у саміті візьмуть участь міністри закордонних справ Йорданії, Єгипту, Палестини, Лівану та Тунісу, а також міністри з країн ЄС. Зазначається, що ЄС та Іспанія, які головують в Раді ЄС, вирішили продовжити зустріч попри попередні побоювання, що арабські країни або Ізраїль відхилять запрошення.
Посол Ізраїлю в ЄС Хаїм Регев заявив, що рішення обговорити війну його країни з ХАМАС «підриває» мету форуму та «несе ризик перетворення його на ще один міжнародний форум, на якому арабські країни критикують Ізраїль».
«Відсутність Ізраїлю розколола ЄС: деякі країни прагнуть продовжити саміт, а інші вважають за краще відкласти (його – ред.) до завершення військових операцій Ізраїлю в Газі», – йдеться у матеріалі.
Зокрема, Іспанія, Франція та Португалія закликають до припинення вогню в секторі Гази, тоді як Німеччина, Чехія, Австрія та Угорщина стверджують, що це суперечить праву Ізраїлю захищатися.
Як повідомляв Укрінформ, прем’єр-міністр Іспанії Педро Санчес у п’ятницю заявив, що Мадрид може визнати незалежну палестинську державу, навіть якщо ЄС цього не зробить.