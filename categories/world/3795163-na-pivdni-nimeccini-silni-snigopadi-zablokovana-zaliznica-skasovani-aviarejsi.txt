На півдні Німеччини через сильні снігопади мандрівників попередили про обмеження залізничного руху.

Про це повідомляє dpa, передає Укрінформ.
За словами речниці німецького залізничного оператора Deutsche Bahn, на мандрівників чекають масштабні обмеження залізничного руху на півдні Німеччини до понеділка.
У неділю вранці рух на центральному залізничному вокзалі Мюнхена тимчасово припинився.
Напередодні через снігопад у Баварії аеропорт Мюнхена призупиняв всі польоти. Він відновив роботу сьогодні о 7-й ранку за київським часом. Однак обмеження на авіасполучення залишаться. Пасажирів просять перевіряти статус свого рейсу перед поїздкою.
Призупинення польотів у Мюнхені вплинуло на вильоти та прильоти в інших аеропортах. Аеропорти Франкфурта та Нюрнберга, наприклад, приймали літаки, які більше не могли літати до Мюнхена.
Щодо ситуації на дорогах, то вночі рух у південній Баварії нормалізувався. Влада повідомила лише про незначні аварії.
Від зимової негоди постраждала не лише Баварія. У деяких районах на півночі Німеччини також були проблеми на дорогах, пов’язані з погодою.
Зазначається, що у неділю на більшій частині Баварії не прогнозується подальшого снігопаду. У понеділок в регіоні очікують опади у вигляді дощу.
Як повідомляв Укрінформ, через збої у роботі Мюнхенського аеропорту близько 320 із 760 рейсів, запланованих на 2 грудня, було скасовано.
Фото: dpa