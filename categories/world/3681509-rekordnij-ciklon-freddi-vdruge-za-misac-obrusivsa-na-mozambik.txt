Циклон “Фредді” вдруге за місяць обрушився на суходіл і вдарив по центральній частині Республіки Мозамбік, ставши найтривалішим та найсильнішим тропічним штормом у Південній півкулі.

Про це повідомляє Reuters, передає Укрінформ.
За словами керівника відділу адвокації, комунікацій і партнерства ЮНІСЕФ у Мозамбіку Гая Тейлора, у країні "багато руйнувань, повалені дерева, знесені дахи".
"Це потенційна катастрофа великого масштабу, і знадобиться додаткова підтримка”, - наголосив він.
Зв’язок та електропостачання у зоні шторму були перервані, тому масштаби збитків і кількість постраждалих наразі невідомі.
За інформацією Управління ООН із координації гуманітарних справ, у Мозамбіку може постраждати понад пів мільйона людей.
Повідомляється про сотні переміщених через шторм осіб. У районі міста Марромеу зруйновано понад 650 будинків, а у провінції Софала від повені постраждали понад 3000 осіб.
Національна енергетична компанія “Electricidade de Moçambique” повідомила, що до середини дня електропостачання відновлено у більшості районів.
Циклон “Фредді” вирує вже 35 днів, що, ймовірно, робить його найтривалішим тропічним циклоном, заявили у Всесвітній метеорологічній організації.
За даними Національного управління океанічних і атмосферних досліджень США, він також є рекордним за накопиченою енергією циклону у Південній півкулі.
Як повідомляв Укрінформ, наприкінці січня щонайменше 16 людей загинули на Мадагаскарі внаслідок тропічного шторму.
Фото: NASA Worldview