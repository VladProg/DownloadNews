У місті Кіреєвську Тульської області рф стався вибух, після якого утворилася велика вирва, постраждали три людини.



Як передає Укрінформ, про це повідомляє «Медуза».
Вибух стався у межах Кіреєвська на вулиці Дорожників о 15:19 за місцевим часом. На його місці утворилася вирва діаметром близько 15 метрів і глибиною до п'яти метрів. Повідомляють про трьох постраждалих жителів Кіреєвська.
російські держінформагентства із посиланням на правоохоронні органи заявили, що причиною вибуху нібито став український безпілотник Ту-141 "Стриж", начинений вибухівкою. Мешканці Кіреєвська опублікували відео з деталлю, ймовірно, дрона, який вибухнув у місті, повідомив телеграм-канал Baza.

У комітеті регіональної безпеки Тульської області стверджують, що частково постраждали три житлові будинки. Своєю чергою Baza пише, що пошкодження отримали не менше восьми приватних будинків та багатоповерхівка.
Загрози безпеки населенню та інфраструктурі немає, заявила влада регіону. На місці події працюють оперативні служби.
Це другий вибух на території Кіреєвського району Тульської області впродовж останнього місяця. 2 березня мешканці селища Березовський (10 кілометрів від Кіреєвська) виявили у лісі вирву глибиною близько пів метра, яка, як вважається, з'явилася через вибух безпілотника.