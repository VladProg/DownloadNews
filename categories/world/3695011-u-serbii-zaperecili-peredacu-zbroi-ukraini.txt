Міністр оборони Сербії Мілос Вучевич рішуче заперечив публікацію у ЗМІ про те, що країна надсилає Україні зброю.

Як передає Укрінформ, про це повідомляє B92.
«Вкотре опубліковано брехню про те, що Сербія продає зброю Україні. Очевидно, чиясь мета — дестабілізувати нашу країну і втягнути її в конфлікт, в якому ми не будемо брати участі», - заявив Вучевич.
Водночас міністр зазначив, що Сербія, звичайно, продає зброю третім сторонам, «які не беруть участі в конфлікті і не мають до нього відношення».
«Завжди існує ймовірність того, що якась зброя якимось магічним чином буде знайдена на території конфлікту, але це не має абсолютно ніякого відношення до Сербії. Це питання до тих країн, які не поважають міжнародні норми, договірні пункти та бізнес-практику. Повторюю, Сербія не надсилала Україні зброю, і все, що публікується на цю тему, є неправдивими спекуляціями», – сказав Вучевич.
Як повідомляв Укрінформ, інформаційне агентство Reuters із посиланням на злиті секретні документи Пентагону опублікувало новину про те, що Сербія погодилася поставити зброю Києву або вже надіслала її.
Фото: EPA/UPG