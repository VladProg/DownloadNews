МЗС росії збільшило свій «стоп-лист» на 23 представників британських ЗС, медіа, суддівського корпусу та пенітенціарної системи.

Як повідомляє Укрінформ, про це йдеться у ТГ-каналі російського відомства.
МЗС рф заявило, що заходи вжито у відповідь на санкції Лондона щодо низки фізичних та юридичних осіб, а також комплексні зусилля англійців із військово-технічної підтримки України.
По рестрикції потрапили «офіцери британських Збройних сил, які причетні до організації підготовки на території Сполученого Королівства українських військовослужбовців для ведення бойових дій проти російської армії, в т.ч. командири формувань, які надавали із цією метою інструкторів».
До «стоп-листа» внесено керівництво медіакорпорації Zinc Network — її CEO Роберт Елліот, виконавчий директор Скотт Браун та виконавчий директор з питань досліджень та стратегії Льюїс Брук. Також обмеження запроваджено щодо низки суддів та посадових осіб пенітенціарної системи Великобританії.
Востаннє перед цим росія запроваджувала санкції проти громадян Великобританії 14 січня 2023 року. Тоді в стоп-лист були включені міністр закордонних справ Сполученого Королівства Джеймс Клеверлі та начальник Генштабу Патрік Сандерс. Санкції розширили на тлі ухваленого британською владою рішення передати Україні партію сучасних важких бойових танків Challenger 2.