Армія оборони Ізраїлю (ЦАХАЛ) заявила, що під час наземних операцій в секторі Гази за минулу добу було вбито "багато" терористів ХАМАСу, а також завдано ударів по близько 300 цілях.

Про це повідомляє Times of Israel, передає Укрінформ.
За інформацією ЦАХАЛ, цілі, які були вражені наземними, повітряними і військово-морськими силами, включали позиції запуску протитанкових керованих ракет і ракет, в'їзди в тунелі і військові об'єкти ХАМАСу.
У повідомленні йдеться, що під час наземних операцій війська вступили в сутички з терористичними групами, які обстрілювали війська ракетами і великокаліберними кулеметами.
ЦАХАЛ заявляє, що війська вбили членів осередків, а військово-повітряні сили завдавали ударів під час бойових дій.
Про можливі нові жертви з ізраїльського боку не повідомляється.
За інформацією New York Times, війська Ізраїлю в понеділок ввечері ніби оточили сектор Гази, закривши його з півночі і півдня, але утримуючи більшість сил за межами мегаполісу, що було описано як "своєрідний рух кліщами".
Як повідомляв Укрінформ, Ізраїль минулої ночі відправив додаткові сухопутні війська в сектор Гази.
Фото: IDF Spokesperson