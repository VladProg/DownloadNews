Міжнародний комітет Червоного Хреста (МКЧХ) засуджує захоплення бойовиками ХАМАС заручників в Ізраїлі, що заборонено міжнародним гуманітарним правом.

Про це написав у соцмережі X (колишній Tвіттер) регіональний директор МКЧХ на Близькому та Середньому Сході Фабріціо Карбоні.
"Давайте будемо чіткими: здійснення або погроза здійснення акту захоплення заручників заборонена міжнародним гуманітарним правом", - йдеться у повідомленні.
Він додав, що з кожним затриманим необхідно поводитися гуманно і з гідністю.
"Зображення, що поширюються, містять неприйнятні сцени. Ця жорстокість має бути негайно припинена", - зазначив він.
Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинули щонайменше 100 людей, ще понад 900 постраждали.
Прем'єр-міністр Біньямін Нетаньягу заявив, що країна перебуває у стані війни.
ЄС, Україна та низка інших держав засудили атаки по Ізраїлю.