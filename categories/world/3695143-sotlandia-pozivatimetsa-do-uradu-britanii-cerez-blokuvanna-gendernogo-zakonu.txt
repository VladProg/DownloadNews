Уряд Шотландії має намір оскаржити в суді блокування урядом Великої Британії закону про реформу гендерного визнання.

Як передає Укрінформ, про це повідомляє BBC.
Законопроєкт який дозволить жителям Шотландії самостійно визначати свою стать, було ухвалено шотландським парламентом у грудні минулого року. Але його заблокував уряд Великої Британії через потенційний вплив на загальнобританське законодавство про статеву рівність.
Перший міністр Шотландії Хумза Юсуф раніше назвав цей крок Лондону "недемократичним вето". Він був єдиним із трьох кандидатів у конкурсі на лідерство партії SNP, який підтримав судовий позов проти центрального уряду у спробі скасувати блокування проєкту.
Ширлі-Енн Сомервілль, міністр соціальної справедливості Шотландії, заявила, що законопроєкт про реформу гендерного визнання був прийнятий «переважною більшістю шотландського парламенту за підтримки членів усіх партій».
Вона сказала, що блокування проєкту урядом Британії є «безпрецедентним викликом здатності шотландського парламенту ухвалювати закони з чітко делегованих питань".
"Щоб підтримати демократичне рішення парламенту та забезпечити належний захист децентралізації, шотландські міністри тепер подадуть петицію про судовий перегляд рішення державного секретаря", – зазначила Сомервілль.
Очікується, що міністр виступить у парламенті Шотландії з більш докладною заявою про судове оскарження вже після великодніх канікул.
Натомість прем'єр-міністр Ріші Сунак обґрунтував рішення уряду Великої Британії заблокувати реформу гендерного визнання тим, що воно ґрунтувалося на "дуже ретельних та зважених порадах".