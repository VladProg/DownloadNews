Оператор АЕС «Фукусіма-1» Токійська електрична енергетична компанія (TEPCO) повідомила про завершення 23 жовтня другого циклу скидання в море очищеної від радіоактивних елементів і розбавленої води з електростанції.

Про це повідомляє NHK, передає Укрінформ.
За даними компанії, під час другого етапу, що розпочався 5 жовтня, в океан скинули 7810 тонн очищеної води з 10 резервуарів.
У TEPCO зазначили, що роботи пройшли без аварійних ситуацій і в заплановані терміни. Тепер компанія-оператор проведе перевірку і технічне обслуговування системи спуску та підготує її до третього циклу.
Щоденні аналізи проб води, взятих із 10 місць у морі в межах 3 кілометрів від АЕС, показали максимальну концентрацію тритію 22 беккерелі на літр, що значно нижче від максимального рівня у 700 беккерелів на літр, при досягненні якого скидання води має припинятися.
TEPCO планує здійснити чотири цикли скидання води до березня наступного року. Загалом буде спущено близько 31 200 тонн очищеної води з 40 повних баків.
Як повідомлялося, АЕС «Фукусіма-1» зазнала катастрофи під час землетрусу та цунамі 2011 року. Забруднена радіоактивними елементами вода, що використовується для охолодження розплавленого палива, а також дощова вода та ґрунтові води на території станції, очищується і зберігається в понад 1000 резервуарів на її майданчику.
Перш ніж випустити очищену воду в море, її розбавляють приблизно до однієї сьомої від рекомендованого Всесвітньою організацією охорони здоров’я рівня для питної води.
Очікується, що скидання всієї води в океан триватиме три десятиліття, після чого станцію планують повністю вивести з експлуатації.
Рішення Японії щодо води з АЕС призвело до суперечок із деякими країнами, в першу чергу з Китаєм, найбільшим імпортером японських морепродуктів, який призупинив увесь їхній імпорт від 24 серпня, коли почалося скидання. Торік Японія експортувала морської продукції до Китаю на суму 87,1 мільярда ієн (майже $600 мільйонів).