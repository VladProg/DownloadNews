У Росії зник засновник і автор проєкту про жертв політичних репресій «Безсмертний барак» Андрій Шалаєв. Це сталося після того, як його затримали 19 жовтня.

Як передає Укрінформ, про це повідомляється у Телеграм-каналі проєкту.
«Увечері 19 жовтня о 20.54 наш редактор Андрій Шалаєв зателефонував з автозаку і повідомив, що його затримали на вокзалі. Із Твері він мав виїхати о 20:49, квиток уже придбали», - йдеться у повідомленні.
На цей момент про місцеперебування Андрія невідомо, телефон недоступний. Усі силові структури відповідають адвокату та батькові Андрія, що «такого не доставляли».
Проєкт ОВД-Інфо писав, що вдень 19 жовтня Шалаєв показував французьким журналістам розстрільні полігони у Твері. Також за даними правозахисного видання, поліцейські планували скласти на Шалаєва протокол за статтею про «появу у громадських місцях у стані сп'яніння».
«Безсмертний барак» — російський громадський проєкт, створений у 2015 році, який збирає документи, фотографії та спогади про жертв політичних репресій у СРСР.
Фото: svoboda.org