Колишній президент США Дональд Трампа, проти якого у окрузі Фултон в штаті Джорджія ведеться кримінальне провадження, може незабаром добровільно з’явитися до правоохоронних органів.

Як повідомляє Укрінформ, про це пише CNN із посиланням на два поінформовані джерела.



“Адвокати колишнього президента Дональда Трампа ведуть перемовини з офісом прокурора округу Фултон стосовно деталей його явки”, - йдеться у матеріалі.

Зазначається, що остаточної дати, коли Трамп добровільно з’явиться до поліції, поки не встановлено.
“Попередні дані вказують, що команда Трампа обговорює потенційну дату явку наступного тижня, хоча перемовини іще тривають. Прокурор округу Фултон Фіні Вілліс, яка представляє Демократичну партію, дала Трампу та його 18-ти співвідповідачам час до опівдня 25-го серпня, аби добровільно здатися поліції”, - стверджує CNN.

Видання додає, що у цій справі явка Трампа та інші обставини його затримання відрізнятимуться від трьох попередніх кримінальних проваджень проти колишнього президента.
“Шериф округу Фултон Пет Лабат раніше дав зрозуміти, що має намір ставитися до цих співвідповідачів так само, як і до будь-яких інших, тобто при явці їх сфотографують та візьмуть відбитки пальців. Утім влада округу Фултон повинна буде погодити свої дії із Секретною службою США та адвокатами Трампа стосовно логістики явки колишнього президента”, - стверджується у матеріалі.

Нагадаємо: кримінальне провадження проти Трампа та його спільників у Джорджії стосується спроб спотворити результати президентських виборів 2020 року у цьому штаті.

Загалом за останні чотири з половиною місяці експрезидентові вчетверте висувають звинувачення.
Фото: Tom Williams/CQ Roll Call