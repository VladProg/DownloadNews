Щонайменше 10 людей загинуло й 55 отримало травми унаслідок падіння пасажирського автобуса в Індії в гірську ущелину.

Як повідомляє кореспондент Укрінформу, про це пише Сіньхуа.

Зазначається, що аварія трапилася у гірському штаті Кашмір, коли автобус з поки невстановлених причин злетів із мосту.

За даними поліції, на борту транспортного засобу були паломники, які подорожували до одного з індуїстських храмів Кашміру.
“Усі поранені, деякі з яких перебувають у важкому стані, були евакуйовані й доставлені до госпіталю державного медичного коледжу”, - йдеться у матеріалі.

За попередньою інформацією, автобус перевозив більше пасажирів, ніж йому було дозволено.