Південна Корея запровадила нові санкції проти 10 фізичних і двох юридичних осіб, пов'язаних із ядерною програмою Північної Кореї та торгівлею зброєю з трьома країнами, включаючи Росію.

Про це повідомило міністерство закордонних справ Південної Кореї у четвер, передає Укрінформ із посиланням на Reuters.
Зазначається, що до санкційного списку зокрема потрапили міністр оборони КНДР Кан Сун Нам та колишній начальник Генерального штабу армії Пак Су Іл, що є відповіддю Сеула на ядерні та ракетні розробки Північної Кореї.
Також санкції за торгівлю зброєю з третіми країнами наклали на словацьку компанію Versor S.R.O. та її виконавчого директора Ашота Мкртичева зі Словаччини.
Санкції є відповіддю на незаконну діяльність Північної Кореї, яка загрожує світовій спільноті, а також миру та стабільності на Корейському півострові, заявили в південнокорейському МЗС.
Рішення про запровадження санкцій було ухвалено після того, як президент Південної Кореї Юн Сук Йоль заявив, що якщо Росія допоможе КНДР розширити свою програму озброєння в обмін на допомогу у війні в Україні, це буде «пряма провокація».
Як повідомляв Укрінформ, Південна Корея та США дійшли висновку, що військова співпраця за підсумками зустрічі Володимира Путіна та Кім Чен Ина порушить санкції ООН.
Крім того, Південна Корея вже тривалий час має підтвердження того, що Москва отримує від Північної Кореї озброєння і використовує його у війні проти України.