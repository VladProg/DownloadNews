У Чорногорії, в неділю, 19 березня, стартував перший тур виборів президента.

Про це повідомляє Reuters, передає Укрінформ.
Виборчі дільниці відкрилися о 7 ранку за місцевим часом (8:00 за Києвом) і закриються о 20:00 (21:00 за київським часом).
Серед головних претендентів на пост – чинний прозахідний глава Чорногорії Міло Джуканович, його головний опонент – голова «Демократичної партії соціалістів» Андрій Мандич, який виступає за більш тісні зв'язки із Сербією та росією, а також прозахідний економіст і заступник голови руху «Європа зараз» Яков Мілатович.
Якщо жоден кандидат не набере у першому турі понад 50% голосів, другий тур голосування між двома лідерами перегонів призначено на 2 квітня.
Опоненти звинувачують Джукановича і його «Демократичну партію соціалістів» у корупції та зв'язках з організованою злочинністю. Джуканович та його партія заперечують звинувачення.
Недільне голосування відбувається на тлі річної політичної кризи, під час якої були оголошені вотуми недовіри двом окремим урядам і сталася суперечка між законодавцями та Джукановичем через відмову президента призначити нового прем’єр-міністра.
У четвер Джуканович розпустив парламент і призначив позачергові вибори на 11 червня. Перемога на президентських виборах підвищить шанси партії переможця на парламентських виборах.
Як пише агентство, протягом багатьох років Чорногорія була поділена на тих, хто вважає себе чорногорцями, і тих, хто вважає себе сербами і виступав проти незалежності країни в 2006 році від колишнього союзу із сусідньою Сербією.
Після повномасштабного вторгнення рф в Україну минулого року Чорногорія приєдналася до санкцій ЄС проти росії. Кремль вніс Чорногорію до списку недружніх держав.
Фото: AA