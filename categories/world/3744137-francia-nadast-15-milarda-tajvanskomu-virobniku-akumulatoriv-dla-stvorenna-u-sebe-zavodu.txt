Французький уряд надасть тайванському виробнику акумуляторів «ProLogium» субсидію в розмірі €1,5 мільярда на створення свого першого європейського заводу на півночі Франції.

Як повідомляє Укрінформ, про це передає Сhallenges.
У пресрелізі компанії зазначається, що Європейська комісія схвалила цю субсидію в рамках європейської програми державної підтримки досліджень, розробок та інновацій.
Зазначається, що тайванська група до 2029 року отримає державні субсидії в розмірі €1,5 мільярда кількома частинами. Ці французькі субсидії компенсують частину €5,2 мільярда євро тайванських інвестицій у європейське виробництво.
«Ця субсидія - надійна підтримка проєкта ProLogium з дослідження й розробки нового покоління акумуляторів для електромобілів і створення фабрики в Дюнкерку (північ Франції – ред.)», - йдеться в пресрелізі. Додається, що виробництво такого масштабу зможе оснащувати сотень тисяч електромобілів на рік.
Будівництво першого європейського заводу ProLogium має розпочатися у другій половині 2024 року, а початок виробництва запланований на кінець 2026 року.
Як повідомляв Укрінформ, компанія Foxconn вкладе $600 мільйони у два проєкти в індійському штаті Карнатака з виробництва корпусів для iPhone та обладнання для створення чипів.