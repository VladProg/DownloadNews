Наступним генеральним секретарем Північноатлантичного альянсу мала би стати жінка.

Таку думку в коментарі Укрінформу висловив ексміністр закордонних справ Польщі, депутат Європейського парламенту Радослав Сікорський.
«Думаю, ми потребуємо жінки на цій посаді», - сказав політик на полях Мюнхенської безпекової конференції.
На запитання, кого він власне бачить кандидатом, Сікорський сказав, що не хоче спекулювати, але зауважив: «Прем’єрка Естонії (Кая Каллас – ред.) чудова, а також міністерка фінансів Канади (Христя Фріланд – ред.); обидві дуже кваліфіковані».
Говорячи про майбутнє росії, євродепутат підкреслив, що Європа та світ потребують постімперської росії, такої, яка в змозі жити в мирі зі своїми сусідами. При цьому він вважає, що було б добре, якби ця країна не розпалась, а залишилась у своїх кордонах.
Також Сікорський висловив задоволення тим, що замість лаврова та його брехні на конференції у Мюнхені є представники «антипутінських росіян», які дискутують про те, як постімперська росія може виглядати. «Це добра дискусія, яку ми маємо вести», - додав він.
Сікорський взяв участь в Українському ланчі на полях конференції. Також був присутній представник російської опозиції Гаррі Каспаров.
Як повідомлялося, термін повноважень Єнса Столтенберга на посаді генсека НАТО закінчується 30 вересня 2023 року. Водночас не виключено, що члени НАТО продовжать його мандат ще на пів року.
Загалом мандат Столтенберга уже тричі продовжували й він посідає свою посаду уже майже дев’ять років.