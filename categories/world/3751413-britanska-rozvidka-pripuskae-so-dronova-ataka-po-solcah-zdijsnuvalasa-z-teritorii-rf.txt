Розвідка Великої Британії припускає, що атака за допомогою БПЛА на російський аеродром «Сольци» в Новгородській області, де був знищений Ту-22М3, могла здійснюватись з території РФ.

Про це в соцмережі Х (колишній Твіттер) повідомило Міністерство оборони Британії із посиланням на дані розвідки, передає Укрінформ.
Як зазначається, 19 серпня на військовому аеродромі «Сольци» в Новгородській області, що за 650 км від кордону з Україною, ймовірно, був знищений бомбардувальник Ту-22М3 авіації далекої дії РФ.
Міністерство оборони Росії стверджує, що аеродром атакував безпілотний літальний апарат коптерного типу.
«Якщо це правда, це додає ваги оцінці того, що деякі атаки БПЛА проти російських військових цілей здійснюються з території Росії. БПЛА-коптери навряд чи зможуть долетіти до «Сольців» з-за меж Росії», - вважає британська розвідка.
Наголошується, що Росія часто використовувала бомбардувальники Ту-22М3 для запуску неточних важких протикорабельних ракет Х-22 (класифікація НАТО — AS-4 Kitchen) по Україні. На початку війни РФ також проводила інтенсивне бомбардування Маріуполя некерованими бомбами.
«Це принаймні третя успішна атака на аеродроми авіації далекої дії РФ, що знову викликає сумніви щодо здатності Росії захистити стратегічні об’єкти в глибині країни», - резюмувала у зведенні розвідка Британії.
Як повідомляв Укрінформ, у попередньому зведенні британська розвідка заявляла, що Росія розширює свої військові структури з огляду на реалії воєнного часу. Дуже вірогідним є створення нового формування – 18-ї загальновійськової армії.