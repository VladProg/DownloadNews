Сполучені Штати не підтверджують заяв підконтрольних ХАМАСу установ, що внаслідок бойових дій у секторі Гази загинуло 10 тисяч людей, та наголошують, що продовжать підтримку Ізраїлю у боротьбі проти терористів.

Про це сказав у понеділок під час пресбрифінгу координатор Ради нацбезпеки Білого дому Джон Кірбі, передає власний кореспондент Укрінформу.
«Я не можу підтвердити цю конкретну кількість. Вочевидь, ми визнаємо – і публічно говорили – що було вбито багато тисяч людей, і ще більше поранено в цьому конфлікті», - зазначив Кірбі.
Він підкреслив, що кожна смерть – це трагедія, і треба докласти максимум зусиль, щоби запобігти цьому.
У відповідь на запитання, чи впливають зави про таку кількість загиблих у Газі на позицію США щодо підтримки Ізраїлю, представник Білого дому підкреслив: потрібно пам’ятати, що Ізраїль воює з терористами ХАМАСу, які вчинили масштабну різанину 7 жовтня.
«Від самого початку ми чітко наголосили, що продовжимо підтримувати Ізраїль проти жорстокої терористичної організації», - зауважив Кірбі.
У цьому контексті він підтвердив, що президент США Джо Байден обговорив це в понеділок з прем’єр-міністром Ізраїлю.
«Як заявив президент (Байден – ред.) під час сьогоднішньої розмови з Нетаньягу, ми продовжимо докладати зусиль, щоб Ізраїль мав інструменти та можливості, необхідні йому для боротьби з ХАМАСом», - зазначив представник Білого дому.
Як повідомляв Укрінформ, у понеділок підконтрольне ХАМАСу міністерство охорони здоров'я Гази заявило про понад 10 тисяч загиблих унаслідок бойових дій, що розпочалися після нападу бойовиків угруповання на Ізраїль 7 жовтня.