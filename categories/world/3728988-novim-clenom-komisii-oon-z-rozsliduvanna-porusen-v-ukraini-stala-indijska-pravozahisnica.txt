Новим членом Незалежної міжнародної комісії ООН з розслідування порушень в Україні стала правозахисниця з Індії Врінда Гровер (Vrinda Grover).

Як передає Укрінформ, про це повідомляється на сайті Ради ООН з прав людини.
"Голова Ради з прав людини, посол Вацлав Балек (Чехія), призначив Врінду Гровер з Індії членом Незалежної міжнародної комісії з розслідування в Україні, яка була створена Радою ООН з прав людини у 2022 році", - йдеться у повідомленні.
Зазначається, що Гровер має більш ніж 34-річний досвід роботи в галузі конституційного права, кримінального права та прав людини. Вона виступала адвокатом у знакових справах у судах першої інстанції, високих судах та Верховному суді Індії, а також у слідчих комісіях та квазі-судових органах.
"Гровер представляла інтереси жертв і постраждалих від сексуального насильства, вбивств у місцях позбавлення волі, катувань, масових вбивств, позасудових страт, насильницьких зникнень і самосуду натовпу. Вона також представляла інтереси працівників ЗМІ, правозахисників та осіб, засуджених до смертної кари", - йдеться у пресрелізі.
Наразі Гровер є головою правління Міжнародної служби з прав людини, а також членом-засновником і незалежним експертом Робочої групи з прав людини в Індії та ООН. У 2012 році вона брала участь у місії Всесвітньої організації проти катувань (OMCT) та Міжнародної федерації за права людини (FIDH) на Філіппінах для розслідування ситуації з правозахисниками в країні.
"Гровер приєднається до Еріка Мьосе (Норвегія) та Пабло де Грейффа (Колумбія), які виконують обов'язки голови та комісара Комісії з розслідування з березня 2022 року", - зазначається у пресрелізі.
Індійська правозахисниця замінить Ясмінку Джумхур з Боснії та Герцоговини.
"Ясмінка Джумхур з квітня 2023 року більше не є членом Комісії з розслідування в Україні", - прокоментували в Комісії питання про те, чому у пресрелізі щодо призначення Врінди Гровер комісаром не було згадки про Ясмінку Джумхур і чи залишається остання ще членом Комісії.
Було зазначено, що з огляду на те, що Ясмінка Джумхур є віцеголовою Комітету ООН із захисту прав трудящих-мігрантів та їхніх сімей, "було вирішено, що вона присвятить свій час роботі в комітеті".
Заплановано, що Комісія представить усну оновлену інформацію Раді ООН з прав людини на її 54-й сесії у вересні 2023 року. Доповідь Генеральній Асамблеї ООН буде надана на її 78-й сесії у жовтні 2023 року. Всеохоплююча доповідь Раді ООН з прав людини за результатами річної роботи Комісії буде представлена у березні 2024 року.

Як повідомлялося, 4 березня Рада з прав людини ООН ухвалила резолюцію 49/1 про "становище у сфері прав людини в Україні, що склалося внаслідок російської агресії". Відповідно до цієї резолюції, Рада з прав людини заснувала незалежну міжнародну комісію з розслідування воєнних злочинів рф в Україні.
У березні 2022 року було оприлюднено комплексну доповідь Незалежної міжнародної комісії з розслідування порушень в Україні за результатами її першого року роботи. У документі повідомлялося, що російською владою було скоєно численну кількість порушень у сфері міжнародного права, прав людини та міжнародного гуманітарного права у багатьох регіонах України та у самій РФ. Багато з цих порушень прирівнюються до воєнних злочинів та включають умисні вбивства, напади на цивільних осіб, незаконне позбавлення волі, тортури, зґвалтування, примусове переміщення та депортацію дітей.
Також задокументовано випадки невибіркових та непропорційних нападів, а також незастосування запобіжних заходів, що є порушенням міжнародного гуманітарного права.
Крім того, Комісія встановила, що, починаючи з 10 жовтня 2022 року, серійні атаки російських збройних сил на енергетичну інфраструктуру України та застосування тортур російською владою можуть бути прирівняні до злочинів проти людяності.
Також було вказано на те, що є обґрунтовані підстави зробити висновок, що вторгнення та напади російських збройних сил на територію і збройні сили України кваліфікуються як "акти агресії проти України".
Фото: barandbench.com