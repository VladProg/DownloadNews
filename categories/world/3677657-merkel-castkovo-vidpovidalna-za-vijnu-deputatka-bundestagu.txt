Глава оборонного комітету Бундестагу Агнес Штрак-Ціммерманн закинула ексканцлерці Ангелі Меркель співвідповідальність за війну росії проти України.

Про це вона заявила в інтерв’ю телеканалам RTL/ntv, передає Укрінформ.
Штрак-Ціммерманн різко розкритикувала рішення Меркель за час її перебування на посаді, опосередковано звинувативши колишню канцлерку у причетності до нападу рф на Україну.
Те, що українці не отримали членства в НАТО, «було великою помилкою, яку зробили тоді французи та Ангела Меркель», — сказала Штрак-Ціммерманн.
Вона нагадала, що в 2008 році на саміті НАТО країни Альянсу не змогли пообіцяти Україні швидкий вступ, тому що Ангела Меркель і тодішній президент Франції Ніколя Саркозі виступили проти – «через повагу до росії».
«Історію Ангели Меркель доведеться переписати, особливо історію останніх кількох років і повністю неправильної оцінки (ситуації)», - додала членкиня Вільної демократичної партії, яка входить до правлячої коаліції.
Особливу відповідальність Німеччини глава оборонного комітету покладає на поведінку федерального уряду того часу. Після нападу росії (в 2014 році), на її переконання, треба було стати на бік України і підтримати її зброєю.
Вона не вірить, що війна в Україні може тривати так довго, як Перша чи Друга світові війни. «Війна точно не триватиме чотири-п'ять років», - сказала вона, додавши, що путін не розраховував на широку і стійку підтримку України.
Речниця Меркель у квітні минулого року заявила, що ексканцлерка продовжує вважати тодішню свою позицію правильною навіть після російського вторгнення.
Фото: spiegel.de