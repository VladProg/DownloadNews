Тисячі людей увірвалися на склади та до розподільчих центрів Близькосхідного агентства ООН для допомоги палестинським біженцям (UNRWA), забравши звідти борошно та інші предмети першої необхідності.

Як передає Укрінформ, про це повідомляє BBC.
«Тисячі мешканців Гази увірвалися до розподільчих центрів та складів Близькосхідного агентства ООН для допомоги палестинським біженцям (UNRWA), забравши звідти пшеничне борошно та інші основні засоби для виживання, як-от засоби гігієни», - йдеться у повідомленні.
На світлинах видно, як, учора, люди виносили пакети з продуктами, штурмувавши центр постачання, що знаходиться у Дейр-ель-Балах, на півдні сектору Гази.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.
Фото: Loay Ayyoub/The Washington Post