Прем’єр-міністр Канади Джастін Трюдо сьогодні прийме президента Сполучених Штатів Америки Джо Байдена.

Як повідомляє кореспондент Укрінформу, про це оголосили в офісі глави канадського уряду.
“Прем’єр-міністр Трюдо та президент Байден продовжать співпрацю у міжнародних питаннях, що становлять спільний інтерес. У тому числі у непохитній підтримці України, яка захищається від російської агресивної війни”, - йдеться у повідомленні.
Зазначається, що лідери Канади та США спільно працюватимуть над “вирішенням проблем ширшого глобального впливу війни“, зокрема у питаннях енергетичної та продовольчої безпеки.
“Канада та США - давні партнери у дотриманні демократії, прав людини та поваги до верховенства права. Ми завжди разом захищатимемо ці спільні цінності у наших державах та поза ними”, - наголосили в офісі Трюдо.
Додамо, що візит Джо Байдена до Канади триватиме два дні. У 2021 році, під час пандемії COVID-19 президент США здійснив віртуальні відвідини сусідньої країни.