Європейський Союз запровадив санкції проти дев’яти громадян Конго й Руанди, відповідальних за грубі порушення прав людини у Демократичній Республіці Конго та роздмухування збройного конфлікту.

Як повідомляє кореспондент Укрінформу, про це пише Reuters.



“Обмежувальні заходи включають заборону на подорожі та заморожування майна, а також забороняє громадянам та компаніям ЄС надавати їм кошти”, - йдеться у матеріалі.

Зазначається, що під європейські санкції потрапив і капітан Жан-П’єр Нірагір з позивним “Гасасіра”, який командує загонами спеціального призначення Сил оборони Руанди, що з травня 2022 року діють на території ДРК.
“Він відповідальний за підтримку збройного угруповання М23, яке роздмухує конфлікт, нестабільність та небезпеку у Конго, зокрема надаючи спорядження та особовий склад”, - заявили у ЄС.

Нагадаємо: М23 - це збройне угруповання, що діє в Конго та, за даними США, Бельгії й експертів ООН, отримує підтримку від сусідньої Руанди. У березні минулого року члени М23 розпочали новий наступ, захопивши кілька конголезьких міст та селищ у регіоні, що межує з Угандою, спричинивши вимушене переселення понад мільйона людей.