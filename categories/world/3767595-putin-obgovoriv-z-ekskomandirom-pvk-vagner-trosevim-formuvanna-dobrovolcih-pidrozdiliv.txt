Російський диктатор Володимир Путін на зустрічі із заступником міністра оборони РФ Юнус-Беком Євкуровим та екскомандиром ПВК «Вагнер» на позивний «Сєдой» Андрієм Трошевим обговорив формування «добровольчих підрозділів».

Як передає Укрінформ про це повідомляє в Телеграм-каналі пресслужба Кремля.
«Андрію Миколайовичу, я хотів би нашу зустріч розпочати з розмови саме з вами. На останній зустрічі ми говорили про те, що ви займатиметеся формуванням добровольчих підрозділів, які можуть виконувати різні бойові завдання, перш за все, звичайно, у зоні спеціальної військової операції (так Кремль називає повномасштабне вторгнення в Україну – ред.), – сказав Путін.
Він також згадав, що сам Трошев більше року воював «у такому підрозділі», і через це, на думку Путіна, має успішно впоратися з таким завданням.
Євкуров, який брав участь у зустрічі як заступник голови Міноборони РФ, займається питаннями бойової підготовки.
Прессекретар Кремля Дмитро Пєсков підтвердив, що ексначальник штабу «Вагнера» працює у Міноборони РФ.
Трошев був присутній на зустрічі Путіна з командирами ПВК «Вагнер» після заколоту, влаштованого засновником приватної військової компанії Євгеном Пригожиним. За словами Путіна, він запропонував найманцям «кілька варіантів працевлаштування, і в тому числі під керівництвом їхнього безпосереднього командира з позивним «Сєдой». Путін розповів, що «багато учасників зустрічі кивали». Проте Пригожин заявив, що «хлопці не згодні з таким рішенням».
Раніше повідомлялося, що найманці ПВК «Вагнер» повернулися до України.
Пригожин 23 червня оголосив про «марш справедливості». Найманці ПВК «Вагнер» пройшли сотні кілометрів, майже не зустрічаючи опору. 24 червня було оголошено про завершення заколоту, за умови, що Пригожин «піде в Білорусь». Найманцям, які вирішили не слідувати за Пригожіним, запропонували укласти контракти з Міноборони.
23 серпня, через два місяці після заколоту, приватний бізнесджет Пригожина розбився у Тверській області. В авіатрощі загинули десятеро людей, зокрема сам Пригожин та командир ПВК «Вагнер» Дмитро Уткін.