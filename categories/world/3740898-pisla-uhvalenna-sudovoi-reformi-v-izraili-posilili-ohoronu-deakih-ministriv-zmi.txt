Підрозділ ізраїльської служби безпеки «Маген», що відповідає за охорону міністрів, вирішив посилити охорону деяких урядовців після ухвалення парламентом суперечливого закону про судову реформу.

Про це повідомляє Vesty.co.il, передає Укрінформ.
Охорона деяких міністрів була збільшена до «жовтого», доволі високого рівня. Це означає, що під час кожного виходу з дому урядовців супроводжують кілька охоронців.
Зокрема, максимальну охорону надано міністру юстиції Яріву Левіну.
Відповідне рішення було прийнято в день, коли Кнесет остаточно затвердив закон про судову реформу, який неоднозначно сприйняли у суспільстві.
Зазначається, що деякі міністри висловили побоювання у зв'язку з імовірними нападами на них.
Як повідомляв Укрінформ, Кнесет ухвалив у другому та третьому читаннях законопроєкт про судову реформу, який обмежує частину повноважень Верховного суду.
У січні в Ізраїлі спалахнули масові протести після того, як влада оголосила про план переглянути судову систему. Реформа, зокрема, передбачає передання парламентській більшості контролю за процесом добору суддів Верховного суду.