Конгресмен Тед Лью від Демократичної партії у п'ятницю подав до Конгресу законопроєкт щодо офіційного визнання РФ державою-спонсором тероризму. Ініціатива була підтримана представниками обох партій США.

Як передає Укрінформ, про це Лью повідомив у Твіттері з посиланням на законопроєкт.
«Сполучені Штати Америки мають спектр інструментів спроможних притягнути Російську Федерацію до відповідальності, зменшити її військову машину та ізолювати її економічно та дипломатично, зокрема шляхом позначення її як держави-спонсора тероризму та запровадження відповідних санкцій», – йдеться у законопроєкті.
У документі зазначено, що за допомогою приватних військових найманців, таких як ПВК «Вагнера», яка співпрацює з російським Міноборони, Росія поширює терор у різних частинах світу.
Окрім незаконної окупації східних територій України у 2014 році та повномасштабного вторгнення Росії в лютому 2022 року, у документі також згадуються Друга Чеченська війна та війна в Сирії, де РФ була задіяна у терористичні кампанії.
Щодо «вагнерівців» у законопроєкті зафіксовано, що найманці Пригожина загрожували безпеці та підбурювали до насилля проти невинних цивільних у Сирії, Судані та Лівії.
Наприкінці документу прописано, що жодна з позицій поданого на розгляд закону, яка стосується накладання санкцій, не може бути застосована до осіб, які займаються експортом сільськогосподарської продукції з України або наданням гуманітарної допомоги Україні.
Як повідомлялося, 10 жовтня минулого року у Конгрес США вже вносили законопроєкт про визнання РФ країною-спонсором тероризму.