Прем'єрка Італії Джорджа Мелоні привітала масштабну операцію проти мафії "Каморра", проведену понад 400 правоохоронцями у вівторок в містечку Кайвано поблизу Неаполя, де група молодих людей нещодавно зґвалтувала двох двоюрідних братів віком 10 і 12 років.

Як передає Укрінформ, про це повідомляє ANSA.
“Сьогодні почалася операція з очищення району Парко-Верде в Кайвано. Велика операція, розпочата сьогодні вранці на світанку, за яку я дякую залученій поліції. Це є лише початком довгого шляху, який мій уряд має намір продовжити, щоб відновити закон, порядок і безпеку та сильну присутність держави в цьому районі», – повідомила Мелоні в соцмережах.
За її словами, влада швидко та без вагань реагуватиме на злочинність у країні.
Зазначається, що серед речей, вилучених під час перших рейдів, було 30 тис. євро готівки, 150 куль, у тому числі для автоматів Калашникова, і саморобний вибуховий пристрій.
Уряд Італії має намір посилити боротьбу зі злочинністю серед неповнолітніх після того, що сталося в Кайвано, та кількох інших резонансних випадків, у тому числі про 18-річну жінку, яку групою осіб зґвалтували молоді люди у Палермо.
Як повідомляв Укрінформ, в Італії офіцери спеціального відділу карабінерів (ROS) 27 червня затримали 43 осіб, які пов’язані з калабрійською мафією «Ндрангета».
Фото: ANSA