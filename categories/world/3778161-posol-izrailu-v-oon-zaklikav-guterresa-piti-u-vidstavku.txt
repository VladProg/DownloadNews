Посол Ізраїлю в Організації Об'єднаних Націй Ґілад Ердан закликав генсекретаря ООН Антоніу Гутерреша піти у відставку після того, як той спробував пояснити причини нападу ХАМАС на Ізраїль.

Як передає Укрінформ, про це він повідомив у мережі X.
"Генеральний секретар, який з розумінням ставиться до кампанії масового вбивства дітей, жінок та людей похилого віку, не годиться, щоб керувати ООН. Я закликаю його негайно піти у відставку. Немає жодного виправдання чи сенсу розмовляти з тими, хто виявляє співчуття до найжахливіших звірств, скоєних проти громадян Ізраїлю та єврейського народу. Слів просто немає", — написав Ердан.
Як повідомляє The Times of Israel, генеральний секретар ООН Антоніу Гутерреш заявив, що "важливо визнати, що атаки ХАМАС не відбувалися у вакуумі".
Водночас генсек ООН наголосив, що невдоволення палестинського народу не може виправдати жахливі напади ХАМАС, а ці жахливі напади не можуть виправдати колективне покарання палестинського народу.
У Постійному представництві Ізраїлю при ООН кореспондентові Укрінформу підтвердили, що заклик постпреда до Генсека ООН щодо відставки є офіційною позицією держави Ізраїль.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.
Фото: @GLZRadio