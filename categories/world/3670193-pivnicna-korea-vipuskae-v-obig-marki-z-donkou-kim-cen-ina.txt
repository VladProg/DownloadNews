У Північній Кореї 14 лютого показали дизайн нових поштових марок із зображенням дочки лідера країни Кім Чен Ина.

Про це повідомляє Yonhap, передає Укрінформ.


На ескізі, оприлюдненому на сайті північнокорейської корпорації Stamp Corp., зображені лідер Північної Кореї та його донька Кім Чжу Е під час випробування міжконтинентальної балістичної ракети Hwasong-17 у листопаді минулого року.



Уточнюється, що марки вийдуть в обіг у п'ятницю.


Зазначається, що у КНДР вперше випустили марку із зображенням Кім Чжу Е - другої дитини Кім Чен Ина.


Дівчинка, котрій, як вважається, близько 10 років, минулого тижня відвідала військовий парад з нагоди 75-ї річниці заснування армії Північної Кореї. Це спричинило припущення що її можуть готувати як наступницю Кім Чен Ина.


Як указує видання, державні ЗМІ Північної Кореї нещодавно почали називати Кім Чжу Е «шановною» дочкою Кім Чен Ина, а не «улюбленою» чи «найулюбленішою», що може свідчити про підвищення її статусу.