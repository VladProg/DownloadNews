Росія зруйнувала двосторонні відносини з Фінляндією, і на політичному рівні відносин більше не існує.

Про це заявила міністр закордонних справ Еліна Валтонен на "Дні послів" у Гельсінкі, в якому беруть участь державне керівництво Фінляндії та представники іноземних дипмісій, передає Укрінформ із посиланням на Yle.
Проте, за її словами, у питаннях дипломатії та забезпечення безпеки на кордоні зв'язок важливо підтримувати.
Валтонен наголосила, що мета Фінляндії – досягти того, щоб Росія припинила війну в Україні.
"Літнє повстання ПВК "Вагнер" показало, що нам необхідно бути готовими до раптових поворотів подій. Але водночас потрібно бути готовими і до того, що війна затягнеться", - заявила вона.
Глава МЗС Фінляндії наголосила, що відповідальність за наступальну війну несе Росія. За її словами, Росію необхідно також змусити виплатити контрибуції за руйнування, заподіяні в ході бойових дій.
Разом з іншими західними країнами Фінляндія діє у рамках міжнародного права, допомагаючи Україні, наголосила Валтонен.
Також міністр нагадала, що стратегічну залежність від Китаю необхідно зменшити.
Як повідомляв Укрінформ, президент Фінляндії Саулі Нііністьо заявив, що тиск, який Росія чинить на його країну, посилюється.
Фото: Markku Ulander / Lehtikuva