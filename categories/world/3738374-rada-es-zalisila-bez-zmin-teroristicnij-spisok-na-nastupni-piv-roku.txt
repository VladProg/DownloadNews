Рада ЄС переглянула та продовжила дію «терористичного списку» Євросоюзу на наступні шість місяців, що включає заморожування фінансових активів та заборону на подорожі до ЄС осіб та установ, що включені до цього переліку.

Як повідомляє Укрінформ, така інформація оприлюднена сьогодні на сайті Європейської Ради.
«Рада ЄС сьогодні оновила, без змін, так званий терористичний список ЄС, який визначає осіб, групи та установи, на яких поширюються обмежувальні заходи з огляду на боротьбу з тероризмом. 13 осіб та 21 група та установа, що включені до списку, є суб’єктами для заморожування їх фондів та інших фінансових активів в ЄС. На додаток, операторам ЄС заборонено надавати їм будь-які фонди або економічні ресурси», - йдеться у повідомленні.
Як повідомлялось, ЄС створив згаданий терористичний список на виконання резолюції РБ ООН 1373/2001, яка була прийнята після терористичної атаки на США 11 вересня 2001 року, та переглядає його із рівними часовими інтервалами кожні півроку.