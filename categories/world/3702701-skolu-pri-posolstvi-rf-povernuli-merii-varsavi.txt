Столиця Польщі Варшава у суботу взяла на баланс російську школу, яку, попри рішення суду з 2016 року, посольство росії відмовлялося повертати польській стороні.

Про це повідомив у Твіттері мер Варшави Рафал Тшасковський, передає Укрінформ.
“Ми забрали ще одну будівлю, яку російська федерація займала незаконно. Судовий виконавець щойно завершив свою роботу за адресою вул. Келецька 45. Терміново звернемося до Мазовецького воєводи про передачу майна місту Варшава”, - написав у суботу ввечері Тшасковський.
Він повідомив, що місто хоче використати цю будівлю для навчальних цілей, оскільки з нового навчального року Варшава зіткнеться з труднощами, пов’язаними з більшою кількістю учнів. Він нагадав, що в цьому приміщенні була середня школа для дітей російських дипломатів.
За його словами, цей об’єкт не мав дипломатичного статусу – на нього не поширювався імунітет. Водночас, мерія міста разом з МЗС Польщі упродовж багатьох років намагалися врегулювати правовий статус цієї нерухомості.
“На жаль, російська сторона не наважилася віддати його добровільно”, - констатував Тшасковський.
Мер нагадав, що судовий пристав забрав школу у росіян на підставі рішення Окружного суду у Варшаві від 2016 року. Суд також додатково зобов’язав росію заплатити понад 31 млн злотих (понад 7 млн дол.) разом з відсотками за незаконне володіння цим будинком.
Як повідомляло агентство, мерія Варшави разом з поліцією та судовим приставом у суботу вранці розпочали процедуру взяття на баланс міста будівлі, в якій розміщується російська школа при посольстві рф у Польщі.
Свій протест з цього приводу висловило російське МЗС. Посол рф у Польщі Сергій Андрєєв у коментарі російським ЗМІ назвав ці дії "незаконними" і пообіцяв відповідь з боку москви, не уточнивши, однак, яку саме. Він ствердив, що дії Польщі суперечать Віденській конвенції, і російська сторона опротестовуватиме це рішення.
В березні 2022 року МЗС Польщі заявило, що рекомендуватиме органам влади розпочати процедуру взяття на баланс держави двох приміщень у Варшаві, якими володіє росія, але які не використовуються з дипломатичною і консульською метою. Одним з цих об'єктів є будівля, де розміщується російська школа. Інший будинок, на вул. Собеській, 100, влада Варшави вже взяла на баланс у квітні минулого року.
Школа при посольстві рф, в якій навчалися переважно діти російських дипломатів та дипломатів з країн пострадянського простору, функціонувала у Варшаві з 1953 року.