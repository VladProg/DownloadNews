Прокурори Португалії в ході розслідування справи про корупцію в уряді переплутали ім’я прем'єра країни Антоніу Кошти, який вже подав у відставку, з міністром економіки Антоніу Коштою Сілвою.

Про це повідомляє Euronews, передає Укрінформ.
Як зазначається, прокуратура неправильно розшифрувала записи прослуховування, які нібито вказують на причетність премʼєр-міністра Португалії до корупційного скандалу. Про це заявив адвокат одного з фігурантів справи, який повідомив, що помилку виявили під час допиту, і сказав, що прокурори визнали свою помилку.
Від Офісу генерального прокурора чи Верховного суду поки не було публічних коментарів.
Як повідомляв Укрінформ, прем'єр-міністр Португалії Антоніу Кошта подав президентові заяву про відставку на тлі розпочатого проти нього незалежного розслідування щодо корупції. Водночас Кошта відкинув звинувачення.
Державне міністерство повідомило, що воно є об'єктом незалежного розслідування Верховного суду щодо літієвих і водневих проєктів. Обшуки відбулися у резиденції прем'єр-міністра - Сан-Бенту у Лісабоні, спрямовані проти керівника апарату Вітора Ескаріа та членів уряду.
Президент Португалії Марселу Ребелу де Соуза оголосив, що дострокові вибори парламенту відбудуться 10 березня 2024 року.