Наразі Ілон Маск не може претендувати на серйозний сегмент в американському політичному середовищі, втім, імовірно, мільярдер прагне повторити успіх експрезидента США Дональда Трампа, який завдяки своїм скандальним та неполіткоректним заявам став відомим політичним діячем.

Про це в ефірі Українського Радіо сказав доцент кафедри міжнародних відносин Одеського Національного університету імені Мечникова Володимир Дубовик.
"Ілон Маск - це людина, яка за будь-яку ціну хоче привернути до себе увагу, хоче бути всередині сутичок і суперечок. До речі, слідуючи Трампу, бо Трамп брав такий шлях ще в 2015 році. І завдяки своїм скандальним, популістським, неполіткоректним заявам і висловам він став відомим політиком, створив рух і знову зараз намагається стати президентом США. Тож може, Маск, подумав, що якщо в Трампа вийшло, то чому б йому не спробувати теж бути на коні, бо можуть запрошувати на різні ефіри й у будь-якого випадку обговорюють", - вважає міжнародник.
На думку експерта, соціальна група, на яку спирається Маск, перетинається з групою підтримки й з соціальною та електоральною базою Трампа.
"Це люди, які не вірять в правдивість будь-якої інформації та науки й піддають сумніву все, що чують. Їм не підходять прості пояснення, їм потрібна конспірологічна теорія. І це люди, які бунтують проти політичної коректності. Тому, якщо хтось каже, як ми можемо не допомогти народу України, який страждає так від агресії Росії, інший напише, що не треба допомагати. Крім того, такі люди є лібертаріанцями, як і Ілон Маск. Вони з точки зору зовнішньої політики кажуть — "а чому всюди беремо участь, чому Америка має всім допомагати й вирішувати всі конфлікти у світі, адже треба не розтрачувати нашу енергію і розв'язувати проблеми всередині країни". І трампісти, і час від часу Ілон Маск зазначає, що "у нас є проблеми на південному кордоні, бо там нелегальна міграція, а ми замість цього займаємося українськими справами". Тобто це демагогія, але вона працює, на жаль", — резюмує Дубовик.
Як повідомлялося, Маск під час повномасштабного вторгнення РФ в Україну неодноразово агітував на ідею «мир в обмін на території». Також мільярдер опинився у центрі низки скандалів, зокрема, звинувачень у навмисному відключенні Starlink поблизу Криму минулого року, нібито, щоб зірвати українську атаку на військово-морський флот РФ.