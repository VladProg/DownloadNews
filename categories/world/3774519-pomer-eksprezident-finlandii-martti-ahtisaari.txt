Колишній президент Фінляндії, лауреат Нобелівської премії миру 2008 року Мартті Ахтісаарі помер на 87-му році життя.

Про це повідомляє канцелярія президента Фінляндії, передає Укрінформ.
"Президент Мартті Ахтісаарі пішов з життя у Гельсінкі 16 жовтня о 06:40. На момент смерті президенту Ахтісаарі було 86 років", - йдеться у повідомленні.
Мартті Ойва Калеві Ахтісаарі був десятим президентом Республіки Фінляндія з 1994 по 2000 рік. До свого президентства він обіймав низку ключових посад у Міністерстві закордонних справ Фінляндії та Організації Об’єднаних Націй.
У канцелярії зазначили, що "глибоко засмучені звісткою про смерть президента Мартті Ахтісаарі".
"Мартті Ахтісаарі вірив у людство, цивілізацію та добро і прожив велике, чудове життя. Він був президентом в епоху змін, що привела Фінляндію до глобальної ери ЄС", - заявив чинний президент Фінляндії Саулі Нііністе.
Як повідомлялося, минулого місяця перший президент Молдови Мірча Снєгур помер на 84-му році життя.
Фото: Канцелярія президента Фінляндії