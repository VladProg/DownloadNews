Секретна служба США, яка відповідає за безпеку перших осіб держави, напередодні евакуювала персонал Білого дому через знайдений білий порошок у приміщенні, який згодом виявився кокаїном.

Про це повідомляє в вівторок американське агентство АР із посиланням на двох чиновників, передає Укрінформ.
«Білий дім був ненадовго евакуйований у неділю ввечері, поки президент Джо Байден був у Кемп-Девіді – після того, як Секретна служба виявила підозрілий порошок у зоні загального користування Західного крила»,- зазначається в публікації.
За результатами попереднього тесту, виявлена речовина була кокаїном.
Агенти Секретної служби проводили звичайний обхід у неділю, коли знайшли білий порошок у зоні, доступній для туристичних груп. Всіх, хто був у комплексі, евакуювали. На місце одразу прибули пожежні команди та бригади швидкої допомоги, щоби провести експрес-тест речовини. Незабаром Білий дім знову відкрили для відвідування, а порошок відправили на подальше тестування.
У заяві Секретної служби йдеться, що Білий дім був закритий як запобіжний захід. Зараз проводиться розслідування причин та способу, як речовина могла потрапити на територію резиденції.
Як повідомлялося, президент США Джо Байден разом із сім’єю вирушили в резиденцію у Кемп-Девіді ще в п'ятницю та повернулися до Білого дому в вівторок.