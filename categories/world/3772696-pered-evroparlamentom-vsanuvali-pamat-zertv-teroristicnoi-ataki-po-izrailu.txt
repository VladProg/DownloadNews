Перед Європарламентом хвилиною мовчання вшанували жертв атаки та висловили солідарність з Ізраїлем, який зазнав нападу терористичного угруповання ХАМАС у суботу.

Як повідомляє кореспондент Укрінформу, захід пройшов за присутності президента Європейського парламенту Роберти Мецоли, президента Європейської комісії Урсули фон дер Ляєн, голови Європейської ради Шарля Мішеля.






Перед Європарламентом вшанували пам’ять жертв терористичної атаки по Ізраїлю / Фото: European Parliament


































“Дякую всім за те, що ви тут сьогодні. Я знаю, як багато це означає для людей в Ізраїлі, які пережили найстрашнішу терористичну атаку за останні покоління. Я пишаюся тим, що я зараз тут з багатьма з вас. Наша присутність тут біля Європейського парламенту має велике значення”, - сказала президент Європарламенту, звертаючись до великої кількості людей, які зібралися перед установою.
Вона також наголосила: “наш голос важливий, і наша рішуча позиція у боротьбі з тероризмом має вирішальне значення”.
“Ми разом з президентом Європейської комісії, головою Європейської ради та всіма вами разом висловлюємо нашу солідарність, засуджуємо жахливі акти терору та вбивств і вимагаємо негайного звільнення заручників”, - сказала Мецола.
Вона також наголосила, що немає виправдання тероризму.
“ХАМАС – терористична організація. Вони не представляють законні прагнення палестинського народу. Вони не пропонують рішень. Вони пропонують кровопролиття”, - сказала вона.
Також вона нагадала, що “7 жовтня ХАМАС убив більше тисячі безневинних немовлят, дітей, жінок і чоловіків і досі утримує в заручниках ще близько 100 людей. Вони відкрили вогонь по сотнях молодих людей на музичному заході. Вбивства без розбору, в тому числі громадян ЄС. Вони викрадали молодих дівчат та хлопців. Вони брали людей похилого віку, які пережили Голокост, і витягували їх з будинків”.
Вона також наголосила, що “це терор у найгіршій формі”.
Також президент Європарламенту закликала всіх вшанувати хвилиною мовчання пам'ять загиблих.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
Відомо про 1200 загиблих ізраїльтян, близько 3000 зазнали поранень. Доля 150 осіб, викрадених та вивезених до сектору Гази, невідома.
Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.