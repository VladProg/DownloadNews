В американському місті Річмонд на сході штату Індіана у вівторок спалахнула пожежа на заводі з переробки сміття, внаслідок чого довелося евакуювати близько 2000 людей.

Як передає Укрінформ, про це повідомляє CNN.
«Існує безліч різних хімічних речовин, які виділяє пластик, коли він горить, і це викликає занепокоєння», - зазначив маршал пожежної охорони штату Індіана Стів Джонс. Він додав, що пожежа може тривати кілька днів.
За словами Джонса, серед предметів, які горіли на заводі, був пластик, тому стовп густого чорного диму, який здіймався над місцем пожежі у вівторок, «безумовно токсичний».

Пожежники виявили охоплений вогнем трейлер позаду однієї з будівель заводу, повідомив начальник пожежної служби Річмонда Тім Браун. За його словами, трейлер був завантажений «пластиком невідомого типу», пізніше вогонь поширився на будівлю.
Подробиці щодо причин пожежі наразі не повідомляються.
Наказ щодо евакуацію торкнувся близько 2000 жителів міста.
Як повідомляв Укрінформ, у Південній Кореї лісова пожежа у вівторок охопила північно-східне прибережне місто Каннин, знищивши близько 100 будинків і змусивши сотні місцевих жителів і туристів евакуюватися.
Фото: Kevin Shook/Global Media Enterprise