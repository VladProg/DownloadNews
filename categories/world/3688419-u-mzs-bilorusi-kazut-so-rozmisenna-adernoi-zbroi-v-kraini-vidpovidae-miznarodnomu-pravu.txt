У МЗС білорусі заявили, що розміщення ядерних боєголовок рф на території країни без передачі мінську контролю над ними не суперечить міжнародному праву.

Як передає Укрінформ, про це повідомляється на сайті МЗС білорусі.
У відомстві стверджують, що білорусь "вживає вимушених дій у відповідь зі зміцнення власної безпеки та обороноздатності. Військове співробітництво білорусі та росії здійснюється у суворій відповідності до міжнародного права".
Водночас у МЗС білорусі вказали на аналогічну практику країн НАТО.
"Навчання білоруських пілотів, здатних керувати літаками зі специфічними боєприпасами, модернізація таких літаків, як і розміщення ядерних боєзарядів на території білорусі без передачі мінську контролю за ними, а також доступу до відповідних технологій, жодним чином не суперечать положенням статей І та ІІ ДНЯЗ. Окрім того, це не є новаторством у сфері військового співробітництва неядерної та ядерної держав. У НАТО давно існує практика "спільних ядерних місій", літаки країн-членів Альянсу сертифіковані для польотів з ядерною зброєю, триває підготовка льотного складу для таких "місій", проводяться відповідні навчання", – йдеться у повідомленні.
Як заявили у білоруському МЗС, "на території європейських країн-членів НАТО зберігається понад 150 одиниць тактичної ядерної зброї США, підготовлено понад 250 літаків для їх можливого застосування".
Як повідомляв Укрінформ, президент країни-агресорки володимир путін заявив, що росія розмістить тактичну ядерну зброю у білорусі. Раніше, у лютому цього року, він оголосив про "призупинення" участі москви у Договорі про скорочення стратегічних наступальних озброєнь зі США (Новий START), хоча положення цього документа не передбачають можливість його "призупинення".
Європейський Союз вважає заяви кремля про намір розмістити ядерну зброю на територію білорусі безвідповідальною спробою ескалації напруги та заявляє про готовність застосувати нові економічні санкції у відповідь на посилення загроз для європейської безпеки.
У НАТО також засудили безвідповідальну ядерну риторику кремля.
У Міністерстві закордонних справ України зазначили, що намір росії розмістити в білорусі тактичну ядерну зброю є порушенням Договору про нерозповсюдження ядерної зброї.
Фото: TUT.BY