Голова комітету Сейму Литви з нацбезпеки та оборони Лаурінас Кащюнас звернувся до генпрокурора Ніде Грунскене за фактом можливого скоєння воєнних злочинів і закликів вчиняти злочини проти людяності щодо російських пропагандистів Володимира Соловйова й Антона Красовського.

Як передає Укрінформ, про це повідомляє Delfi.
У своїй заяві Кащюнас наголошує, що Литва ухвалила закон про ратифікацію Римського статуту Міжнародного кримінального суду, у якому є пункт про злочини проти людяності. Своє звернення він також аргументує Женевською конвенцією. «Особи, які порушують (закликають до дій, заборонених міжнародними угодами) встановлення Женевської, Гаазької конвенції, є суб'єктами цієї статті КК», – йдеться в заяві.
За словами Кащюнаса, зазначені особи регулярно публічно закликають і спонукають до певних дій «осіб, які представляють РФ, включаючи, але не обмежуючись членами офіційних збройних сил та всього командування, а також угрупованнями різних найманців». Це, зокрема, заклики до замаху на життя, жорстокої поведінки, катувань, приниження людської гідності, заклики до вбивств осіб, які охороняються законом про міжнародне гуманітарне право під час агресії на території України.
Голова комітету Сейму вказав також на публічні заяви Соловйова та Красовського, в яких ті закликають до нападу Росії на країни Балтії. Він наголошує, що ці пропагандисти діють як публічні та впливові особи, котрі виконують завдання російської влади.
«Весь наданий їм (Соловйову та Красовському - ред.) ефір заповнений виключно темами війни, ненависті, агресії та закликами до вбивства, тому їхня діяльність щоденна, безперервна протягом усієї агресії на території України. Тому можна вважати, що це невипадково, діяльність довгострокова, систематична та навмисна. Дії Соловйова обумовлені також корисливими мотивами, оскільки Соловйов, до того ж, працює на державному каналі "Росія 1", який, можна зробити висновок, фінансується урядом», – зауважив Кащюнас.
У заяві зазначено, що Соловйов закликав до воєнних злочинів щодо інших європейських народів. Свою позицію Кащюнас пояснив у соцмережах, зазначивши, що заклики Соловйова до скоєння воєнних злочинів та злочинів проти людяності, зокрема, стосуються Литви, Польщі, Німеччини. Депутат також пояснив, що, відповідно до ст. 100, 101 КК ЛР, за такі злочини належить позбавлення волі терміном 5-20 років або довічне позбавлення волі.
Як повідомляв Укрінформ, керівництво Асоціації польських журналістів (SDP) в свої офіційній заяві зазначало, що російські пропагандисти, які вдають із себе журналістів, після поразки росії у війні з Україною мають понести таке ж покарання, як воєнні злочинці - за розпалювання ненависті до українців. Серед таких пропагандистів тоді було названо Маргариту Сімонян, Володимира Соловйова, Дмитрія Кісельова, Ольгу Скабєєву та інших.