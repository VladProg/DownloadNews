Через пропускний пункт "Рафах" між сектором Гази і Єгиптом проїхала колона з 20 вантажівок з гуманітарною допомогою, після чого рух через КПП знову закрили.

Про це повідомляє CNN, передає Укрінформ.
За словами кореспондента CNN з єгипетської сторони кордону, пропускний пункт «Рафах» закрився незабаром після того, як через нього проїхало 20 вантажівок.
Голова ВООЗ Тедрос Аданом Гебреїсус підтвердив, що гумдопомога з медичними засобами перетнула «Рафах».
Він також закликав до безпечного проходу додаткових колон з допомогою через Газу, захист усіх гуманітарних працівників та постійний доступ до медичної допомоги.
Як повідомляв Укрінформ, раніше посольство США в Ізраїлі заявило, що пропускний пункт "Рафах" між сектором Гази і Єгиптом має запрацювати у суботу, 21 жовтня.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, зокрема дітей. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку та вторгнення ХАМАС, а також почав знищувати військові об’єкти цього руху.
Ізраїльські військові в ніч проти 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні мешкають близько 1,1 мільйона людей. Наразі виїзд людей з цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.
Фото: CNN