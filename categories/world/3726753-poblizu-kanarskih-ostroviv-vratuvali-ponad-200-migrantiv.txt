Щонайменше 227 мігрантів врятували поблизу іспанських Канарських островів у четвер.

Як передає Укрінформ, про це повідомляє BBC.
Екстрені служби повідомили, що мігранти пливли на надувних човнах поблизу островів Лансароте і Гран-Канарія.
Кілька пасажирів були доставлені до лікарні для надання медичної допомоги.
Попри те, що Канарські острови розташовані біля західного узбережжя Африки, вони є частиною Іспанії, тому багато мігрантів подорожують з Африки на архіпелаг у надії дістатися материкової Європи.
Західний африкансько-атлантичний міграційний шлях вважається одним із найсмертоносніших у світі. Більшість подорожуючих походять з Марокко, Малі, Сенегалу, Кот-д’Івуару та інших частин Африки.
Як повідомляв Укрінформ, у середу, 21 червня, більш як 30 мігрантів загинули внаслідок перекидання човна, що прямував до Канарських островів.
За попередніми даними, спочатку на човні перебували 59 осіб. Голова іспанської благодійної організації Walking Borders Хелена Малено повідомила, що потонули 39 осіб.
В рятувальній організації Alarm Phone, яка керує транс'європейською мережею, заявили, що зниклими безвісти вважаються 35 осіб.
Фото: EPA-EFE/REX/SHUTTERSTOCK