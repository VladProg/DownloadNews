Держсекретар США та міністр закордонних справ Туреччини телефоном обговорили останні події палестино-ізраїльського конфлікту та прогрес вступу Швеції в НАТО.

Про це повідомляє Укрінформ з посиланням на повідомлення Держдепартаменту США.
“Держсекретар знову засудив варварський терористичний напад ХАМАС на Ізраїль. Обидва обговорювали необхідність взаємодії з регіональними лідерами для запобігання поширенню конфлікту між Ізраїлем і ХАМАС, забезпечення звільнення заручників і мобілізації гуманітарної допомоги”, - йдеться в заяві прессекретаря Метью Міллера.
Державний секретар США Ентоні Блінкен нагадав про заяву президента Байдена про те, що Сполучені Штати нададуть 100 мільйонів доларів гуманітарної допомоги палестинському народу в Газі та на Західному березі.
Турецькі ЗМІ повідомляють з посиланням на дипломатичні джерела, що в ході розмови міністр закордонних справ Туреччини Хакан Фідан наголосив на тому, що масові атаки на жителів Гази без відділення мирного населення від озброєних бойовиків є неприйнятними.
У ході телефонної розмови також йшлося про прогрес вступу Швеції до НАТО після того, як протокол про вступ країни в Альянс було передано до парламенту Туреччини для ратифікації.
Як повідомляв Укрінформ, раніше Президент Туреччини скасував запланований візит в Ізраїль та оголосив, що вважає ХАМАС не терористичною організацією, а “визволителями”.
Міжнародний суд ООН у Гаазі 19 лютого 2024 року проведе слухання щодо правових наслідків політики Ізраїлю на окупованій палестинській території, включаючи Східний Єрусалим.
Фото: Х / Turkish MFA