У Нідерландах випробування вакцин проти пташиного грипу пройшло успішно, дві вакцини виявилися ефективними.


Про це повідомляє Укрінформ із посиланням на NOS.
“Дві вакцини довели свою ефективність щодо захисту курей від пташиного грипу. Про це йдеться у дослідженні Вагенінгенського університету. У лабораторних умовах щеплення захищають курей від пташиного грипу та запобігають поширенню вірусу”, - йдеться у повідомленні.
У листі до палати представників міністр сільського господарства, природи та якості продуктів харчування Нідерландів зазначає, що задоволений результатами дослідження.
Наступний крок - тестування двох успішних вакцин на птахофабриках.
Хвиля пташиного грипу, яка триває близько півтора року, є найважчою в Європі. П’ять мільйонів птахів були знищені.
“Вакцинація - це вирішення цієї проблеми”, - каже голова нідерландської спілки птахівників Барт-Ян Оплаат.

Чотири різні вакцини були протестовані в лабораторії на курчатах. Після вакцинації двома із чотирьох вакцин курчата на пташиний грип не захворіли і вірус не поширився. Дві успішні вакцини будуть випробувані на кількох птахофабриках. Це так зване польове дослідження має розпочатися цього літа.
Міністр готує пілотний проєкт із розслідування впливу вакцинованих курчат на торгівлю. У рамках цього пілотного проєкту вивчать, як можна відповідально організувати програму вакцинації. Старт запланований на кінець цього року.
Вакцини, що тестуються, можна вводити в куряче яйце. Добових курчат також можна вакцинувати в інкубаторі. Проте вакцини підходять лише кільком видам птиці.
"Тільки кури та індички захищені від пташиного грипу за допомогою цих вакцин”, - пояснює Ненсі Біренс, дослідник з Вагенінгенського університету.
За її словами, вакцини не діють на качок, гусей та інші види птахів.
Зазначається, що інші вакцини проти пташиного грипу проходять випробування у Франції, Італії та Угорщині. Вони повинні захистити качок, індичок та гусей від вірусу.
Як повідомляв Укрінформ, у жовтні минулого року на птахофабриці у нідерландській провінції Лімбург унаслідок спалаху пташиного грипу знищені 300 тис. курей.
Це найбільша кількість птахів, знищених у Нідерландах через цю інфекцію. Країна переживає тяжкий і тривалий сезон пташиного грипу.
Фото: ANP