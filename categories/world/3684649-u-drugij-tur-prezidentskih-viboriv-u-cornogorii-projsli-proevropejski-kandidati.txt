У Чорногорії у неділю відбувся перший тур президентських виборів, за результатами якого у другий тур вийшли чинний президент Міло Джуканович й кандидат від руху "Європа зараз" Яков Мілатович, а проросійський кандидат Андрій Мандіч зазнав невдачі.

Про це повідомляє Укрінформ з посиланням на Радіо Свобода.
"У першому турі президентських виборів у Чорногорії жоден з-поміж семи кандидатів не набрав більше половини голосів. До другого туру увійшли чинний президент Міло Джуканович й кандидат від руху "Європа зараз" Яков Мілатович. Кандидат просербсько-проросійського блоку Андрія Мандіч набрав лише 20% голосів", - йдеться у повідомленні.
На виборчі дільниці вийшли 62% з-поміж 540 тис. виборців. Другий тур має відбутися 2 квітня.
Зазначається, що Джуканович упродовж минулих 30-ти років постійно обіймав посаду глави держави або голови уряду. Він під час кампанії запевняв виборців, що в його новому мандаті країна стане членом Євросоюзу.
"Просербсько-проросійські кандидати, на думку оглядачів, зазнали невдачі тому, що їхня коаліція вже третій рік має більшість у парламенті, а він майже постійно був заблокований через сварки коаліційних партнерів", - йдеться у повідомленні.
Це – перші національні вибори в маленькій балканській країні після незначної поразки партії президента Міло Джукановича від здебільшого просербської коаліції у 2020 році, яка не змогла створити дієву більшість для просування країни вперед.
"Джуканович ворогував з двома наступними урядами та опирався призначенню третього, намагаючись відновити перевагу своєї популістської Демократичної партії соціалістів. Кульмінацією став раптовий розпуск парламенту 16 березня", - йдеться у повідомленні.
61-річний політик фактично очолював Чорногорію як президент або прем’єр-міністр з 1991 року, коли ДПС виникла як наступниця місцевої Ліги комуністів.
Одним із найвідоміших суперників Джукановича на виборах був політик-ветеран Андрій Мандіч. Він очолює праву партію "Нова сербська демократія" і підтримується просербським Демократичним фронтом, який допоміг скинути ДПС Джукановича два з половиною роки тому.
"Мандіча разом із росіянами та сербами звинуватили в організації невдалої спроби державного перевороту в 2016 році, хоча апеляційний суд зрештою скасував усі 13 звинувачень", - зазначається у повідомленні.
Проєвропейський рух "Європа зараз" висуває кандидата Якова Мілатовича, колишнього міністра економіки, який виступає за підвищення добробуту в країні, зростання якої в середньому становило майже 3% протягом двох десятиліть до величезної нестабільності за останні три роки.
Після того, як Чорногорія вийшла з політичного союзу з Сербією, а потім приєдналася до НАТО в 2017 році, країна зупинилася в тих реформах, які колись зробили її фаворитом наступної хвилі розширення ЄС.
Як повідомлялося, раніше президент Чорногорії Міло Джуканович призначив дострокові парламентські вибори на 11 червня після розпуску 81-місцевої Скупщини.