Розвідувальні агентства Сполучених Штатів не знайшли прямих доказів того, що пандемія COVID-19 виникла внаслідок інциденту з витоком коронавірусів із Уханьського інституту вірусології в Китаї.

Про це йдеться у розсекреченому звіті Управління директора національної розвідки США (ODNI), передає Укрінформ із посиланням на Reuters.
У чотиристорінковому документі говориться, що розвідувальне співтовариство США все ще не може виключити можливість того, що вірус походить із лабораторії, однак воно не змогло виявити джерела походження коронавірусу, який спричинив пандемію.
«Центральне розвідувальне управління та ще одне агентство не можуть визначити точне походження пандемії COVID-19, оскільки обидві (природні та лабораторні) гіпотези спираються на значні припущення або стикаються з проблемами через суперечливі звіти», - йдеться в доповіді ODNI.
У звіті сказано, що, хоча в Уханьському інституті проводилися дослідження над коронавірусами, агентства не знайшли доказів конкретного інциденту, який міг спричинити спалах пандемії.
«У нас, як і раніше, немає жодних ознак того, що допандемічні роботи в інституті в Ухані включали дослідження SARSCoV-2 або його близький штам, а також жодних прямих доказів того, що перед спалахом пандемії стався конкретний інцидент за участю персоналу інституту, пов’язаний із таким дослідженням, який міг спричинити пандемію COVID», - ідеться у звіті.
Походження пандемії коронавірусу є предметом бурхливих дебатів у Сполучених Штатах фактично відтоді, коли наприкінці 2019 року в Ухані було зареєстровано перші випадки захворювання людей.
Президент США Джо Байден у березні підписав закон про розсекречення інформації американської розвідки, пов’язаної з розслідуванням джерел пандемії, щоб надати громадськості доступ до якомога більшої інформації про походження COVID-19.
Директор ФБР Крістофер Рей заявив 28 лютого, що його агентство протягом деякого часу оцінювало, що джерелом пандемії швидше за все є імовірний лабораторний інцидент у китайському місті Ухань. У Пекіні заявили, що така заява не викликає жодної довіри.
Станом на 20 березня, чотири інші розвідувальні агенції США схилялись до того, що COVID-19 є результатом природної мутації коронавіруса, тоді як ще дві не визначилися зі своєю позицією.
Як повідомляв Укрінформ, вчені висунули гіпотезу появи вірусних мутацій у зв’язку з інтенсивним світловим забрудненням Землі.