Колишній міністр закордонних справ Кіпру Нікос Христодулідіс узявся до виконання своїх обов’язків, прийнявши присягу у парламенті острівної держави.

Як повідомляє кореспондент Укрінформу, про це пише Reuters.

“Мій пріоритет - розв'язання кіпрської проблеми”, - сказав Христодулідіс.

49-річний президент успадкував від свого попередника тупик у перемовинах про об’єднання етнічно поділеного острова, трудові суперечки через високу інфляцію й “винятково складну” ситуацію із незаконною міграцією.

Минулого тижня Христодулідіс уже зустрівся із лідером турків-кіпріотів.

Reuters зауважує, що новообраний президент вже провалив дві свої передвиборчі обіцянки: жінки в його уряді становлять меншість, а не обіцяні 50%, й кілька міністрів вже обіймали раніше різні ролі у виконавчій владі, хоча уряд мав оновитися на 100%.

Нагадаємо: під час другого туру президентських виборів, які відбулися на Кіпрі 12 лютого, Христодулідіс отримав 52% голосів, обійшовши свого головного суперника Андреаса Мавроіяніса, який дотримується лівацьких поглядів. Христодулідіса натомість підтримують центристські та праві партії.