Нове опитування державного Всеросійського центру вивчення громадської думки свідчить, що російська влада успішно використовує позначення «іноземний агент» як інструмент маніпулювання громадською думкою для поширення антизахідних та провоєнних наративів.

Про це в соцмережі Х (колишній Твіттер) повідомило Міністерство оборони Британії із посиланням на дані розвідки, передає Укрінформ.
Зазначається, що 26 вересня Всеросійський центр вивчення громадської думки оприлюднив результати опитування щодо ставлення росіян до людей та організацій, зареєстрованих як «іноагенти». За результатами опитування, 61% росіян вважають «іноземних агентів» «зрадниками», які «поширюють брехню» про Росію.
«Росія розширила законодавство про іноземних агентів після початку повномасштабного вторгнення в Україну. Заходи помітно звужують інформаційний простір всередині Росії, все більше ускладнюючи формулювання будь-якої точки зору, включаючи ту, що суперечить позиції щодо війни, яка відрізняється від офіційної лінії», – зазначили у британському Міноборони.
Як повідомляв Укрінформ, на початку вересня Мін'юст РФ визнав «іноземними агентами» дев'ять осіб, серед яких – нобелівський лауреат із миру, журналіст Дмитро Муратов.