На Філіппінах унаслідок повеней і зсувів, спричинених тайфуном "Доксурі", загинули 25 осіб, ще щонайменше 20 людей вважаються зниклими безвісти.

Про це повідомляє Сіньхуа з посиланням на дані Національної ради зі зменшення ризиків стихійних лих, передає Укрінформ.
Загалом унаслідок тайфуну "Доксурі" на Філіппінах постраждало майже 2,4 мільйона людей, понад 50 тисяч переміщених осіб досі перебувають у тимчасових притулках. Тайфун також спричинив пошкодження будинків, посівів, доріг і мостів.
Минулого тижня тайфун "Доксурі" відійшов від Філіппін, проте багато частин країни досі підтоплені, оскільки сильні дощі не припиняються.
Продовжує посилюватися тайфун "Ханун" - шостий циклон, який уразив Філіппіни цього року. Він спричинив мусонні дощі по всій країні, включаючи столицю Манілу.
У середньому Філіппіни переживають 20 тайфунів щороку, деякі з яких дуже потужні та руйнівні.
Як повідомляв Укрінформ, унаслідок аварії перевантаженого пасажирського судна поблизу Маніли загинуло щонайменше 26 людей.
Фото: gulf-times.com