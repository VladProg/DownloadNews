Грецькі правоохоронці затримали на острові Корфу 60-річного іноземця, який має зв’язки з італійським організованим злочинним угрупованням «Каморра».

Як передає Укрінформ, про це повідомляє Ekathimerini.
У поліції заявили, що затримання відбулося у п’ятницю, 4 серпня.
Іноземець мав європейський ордер на арешт, виданий прокуратурою в Неаполі (Італія) за його участь у злочинній організації та фінансових злочинах.
Підозрюваний уникав арешту з 2012 року і був занесений Міністерством внутрішніх справ Італії до списку «найнебезпечніших утікачів» через зв'язки зі злочинним угрупованням «Каморра» в Італії. Він займався відмиванням грошей шляхом незаконної фінансової діяльності.
Виявлення та подальше затримання підозрюваного стали результатом добре скоординованої операції під керівництвом Відділу міжнародного поліцейського співробітництва грецької поліції (ELAS).
Для пошуку мафіозі грецькі правоохоронці ефективно використовували інформацію від власної розвідки та з боку італійської влади.
Як повідомляв Укрінформ, у січні італійська поліція оголосила про арешт боса сицилійської мафії Маттео Мессіна Денаро, який був у бігах протягом 30 років.