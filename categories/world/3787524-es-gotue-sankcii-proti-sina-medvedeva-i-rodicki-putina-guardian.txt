Євросоюз у межах 12 пакету санкцій проти Росії планує внести в «чорні списки» десятки нових фізичних осіб, серед яких син заступника голови Радбезу Росії Дмитра Медведєва та родичка президента РФ Володимира Путіна.

Як передає Укрінформ, про це повідомляє The Guardian.
Серед 47 осіб, яких Єврокомісія хоче додати до існуючих санкційних списків, є двоюрідна сестра Путіна Анна Цивільова, яка очолює фонд «захисників вітчизни», що підтримує російських солдатів, які воюють в Україні.
Також у запропонованому для санкцій списку є Ілля Медведєв, ім’я та дата народження якого збігаються з ім’ям і датою народження єдиного сина експрезидента РФ Дмитра Медведєва.
Його підозрюють в організації дезінформаційної та пропагандистської кампанії в Україні.
Ймовірно, включення Євросоюзом в санкційні списки родичів російських високопосадовців, у тому числі родичів Путіна, викличе гнів у Кремлі.
Як повідомляв Укрінформ, Європейський Союз у межах 12-го пакета санкцій проти РФ запропонував заборонити експорт верстатів і деталей, які Росія використовує для виготовлення зброї проти України.