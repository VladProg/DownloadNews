Влада Ізраїлю веде переговори щодо продажу свого флагманського танка Merkava двом країнам, одна з яких знаходиться в Європі.

Про це повідомило агентство Reuters з посиланням на представника Міністерства оборони країни, передає Укрінформ.
Представник Міноборони Ізраїлю розповів журналістам, що рекордний попит на ізраїльську продукцію частково пов'язаний з бажанням країн поповнити свої арсенали після надання Україні зброї для війни з Росією. В результаті Ізраїль експортує надлишки систем, які він раніше не продавав за кордон, включаючи Merkava попереднього покоління.
"Є дві перспективні країни, з якими ми ведемо попередні переговори (про продаж танків)", - сказав представник Міноборони Ізраїлю. "Мені заборонено називати їх назви, але одна з них знаходиться на європейському континенті".
Ізраїльське видання Ynet повідомляє, що мова йде про продаж сотень танків. Танки Merkava Mark 2 і 3, щодо яких йде мова, були виготовлені в Ізраїлі в 1980-х і 1990-х роках і останніми роками були виведені з експлуатації. Ynet повідомляє, що після початку війни в Україні їх випробували і визнали придатними для продажу.
Зазначається, що угода перебуває на межі остаточного підписання і, як очікується, буде завершена відносно швидко - протягом приблизно трьох місяців. Її сума становитиме кілька десятків мільйонів доларів за всі танки.
Нагадаємо: Ізраїль торік продав зброї на рекордні 12,5 млрд доларів. Приблизно чверть контрактів на експорт зброї з іноземними арміями - це контракти на постачання ударних та розвідувальних безпілотників.