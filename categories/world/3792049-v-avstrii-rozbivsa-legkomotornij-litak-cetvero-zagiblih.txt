В Австрії у суботу зазнав аварії одномоторний приватний літак, унаслідок чого загинули четверо громадян Чехії.

Про це повідомляє суспільний телерадіомовник ORF, передає Укрінформ.
Як зазначається, авіакатастрофа сталась у гірській місцевості у федеральній землі Верхня Австрія.
"Невеликий літак з чотирма людьми на борту розбився об гору. Ніхто не вижив", - йдеться у повідомленні.
Зазначається, що одномоторний Rockwell Commander 112B вилетів з аеродрому поблизу чеського міста Пржибрам та прямував до хорватського Медуліна. Пролітаючи на горою Касберг на північному заході Австрії, літак потрапив у турбулентність, що було видно на радарі. Коли літак зник з радаів, австрійський орган безпеки польотів Austro Control забив на сполох.






В Австрії розбився легкомоторний літак / Фото: DAVID RAUSCHER






















За даними поліції, у результаті падіння літака загинули двоє чоловіків та дві жінки, всі вони є громадянами Чехії.
Причини аварії з'ясовуються.
Як повідомляв Укрінформ, у серпні на заході Франції розбився невеликий туристичний літак.