Японія заявила у п’ятницю, що підняла в повітря винищувачі після того, як два російські літаки Іл-38 були зафіксовані у повітрі між Японським і Східнокитайським морями, де РФ та Китай проводять спільне військово-морське патрулювання.

Про це повідомляє Reuters, передає Укрінформ.
Як заявили в міноборони РФ 18 серпня, кораблі ВМС РФ і КНР спільно патрулюють Тихий океан і проводять військово-морські навчання у Східнокитайському морі.
«Загін кораблів ВМФ Росії і ВМС армії Китаю зараз діє в акваторії Східно-Китайського моря і з початку патрулювання пройшов понад 6400 морських миль», - йдеться у заяві.
Росія і Китай провели протичовнові навчання, відбили умовний напад ворожої авіації, а також відпрацювали зліт і посадку вертольотів на палуби військових кораблів, додали в російському відомстві.
Активність російських ВПС зафіксували наступного дня після того, як Японія помітила російські та китайські військові кораблі, що перетинали води між південними японськими островами Окінава і Міяко.
Іл-38 — протичовновий літак, розроблений в ДКБ Іллюшина на основі пасажирського Іл-18В. Літак призначений для самостійного або спільного з протичовновими кораблями пошуку і знищення підводних човнів, для морської розвідки, пошуково-рятувальних операцій, постановки мінних загороджень.
Як повідомляв Укрінформ, міністерство оборони Японії у четвер виявило одинадцять китайських і російських військових кораблів, які пройшли поблизу південних японських островів у префектурі Окінава.