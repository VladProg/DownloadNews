Міністерство фінансів Великої Британії запровадило санкції проти 14 фізичних і юридичних осіб, включаючи дружину проросійського політика Віктора Медведчука - Оксану Марченко.

Про це йдеться у документі Офісу імплементації фінансових санкцій при казначействі Великої Британії, передає Укрінформ.
“12 квітня 2023 року Міністерство у закордонних справах, справах Співдружності націй та розвитку оновило інформацію про санкційний список Великої Британії. Цей перелік містить інформацію про тих, хто доданий відповідно до нормативних актів Закону про санкції. 14 позицій було додано до зведеного списку, і тепер вони підпадають під заморожування активів”, - йдеться у документі.
Зазначається, що серед підсанкційних фізичних і юридичних осіб є дружина проросійського політика Віктора Медведчука - Оксана Марченко.
До санкційного списку також потрапили родичі російських олігархів Сулеймана Керімова, Андрія Скоча та Володимира Євтушенкова.
Крім того, Британія запровадила обмежувальні заходи щодо чотирьох компаній, пов’язаних із російськими олігархами Алішером Усмановим і Романом Абрамовичем.
Як повідомлялося, 5 квітня у СБУ заявили, що суд наклав арешт на ще дві земельні ділянки з об’єктами нерухомості, які незаконно перебували у власності Оксани Марченко. Загальна вартість арештованого майна становить майже 17,5 млн грн.
11 квітня Служба безпеки України оголосила у розшук Оксану Марченко.