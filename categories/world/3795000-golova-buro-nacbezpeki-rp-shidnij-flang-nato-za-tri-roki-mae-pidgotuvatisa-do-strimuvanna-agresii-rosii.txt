Країни, розташовані на східному фланзі НАТО, мають часові рамки максимум у три роки для підготовки до стримування агресії Росії, якщо хочуть уникнути війни.

Про це в інтерв’ю польському виданню Nasz Dziennik заявив голова Бюро національної безпеки Польщі Яцек Сєвєра.
Відповідаючи на запитання, чи він погоджується з твердженням Німецького товариства закордонної політики про те, що Росія може напасти на країни НАТО і вони мають 5-9 років на підготовку до цього, Сєвєра зазначив, що це може статися ще раніше.
“На жаль, так. Цей аналіз збігається американськими дослідженнями. Проте, як на мене, часові рамки, представлені німецькими аналітиками, занадто оптимістичні. Якщо ми хочемо уникнути війни, країни НАТО на східному фланзі повинні прийняти коротший, 3-річний часовий горизонт, щоб підготуватися до конфронтації. Це час, коли на східному фланзі має бути створений потенціал, який би був чітким сигналом для стримування від агресії”,- заявив Сєвєра.
Він зауважив, що російський ОПК працює у три зміни і в змозі відбудувати свій потенціал у найближчі три роки.
Як повідомляв Укрінформ, перший етап поставок бойових винищувачів FA-50 з Південної Кореї до Польщі завершено - Варшава отримала від Сеула 12 літаків.