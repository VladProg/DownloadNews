Компанія Maxar Technologies опублікувала супутникові знімки знищених або сильно пошкоджених під час сутичок між збройними силами та воєнізованими силами швидкої підтримки Судану (RSF) літаків в аеропорту у суданській столиці — Хартумі.


Компанія опублікувала світлини у своєму Twitter ввечері 17 квітня, передає Укрінформ.
Газета The New York Times ідентифікувала 20 літаків, які були знищені або сильно пошкоджені в аеропорту після початку сутичок 15 квітня. Один із літаків, знищених того дня, належить українській авіакомпанії SkyUp. Пасажирський літак був пошкоджений незабаром після того, як він приземлився зранку 15 квітня.
Супутникові зображення показали сходи, які все ще видно біля згорілого фюзеляжу літака. Пасажири успішно висадилися, згідно зі звітом про інцидент.

Satellite imagery collected this morning (April 17, 2023) over #Khartoum, #Sudan, shows damage from the ongoing fighting between rival Sudanese military factions. Seen here is Khartoum International Airport where at least 14 airplanes have been destroyed & many others damaged. pic.twitter.com/eIr50SL6sm
— Maxar Technologies (@Maxar) April 17, 2023

У SkyUp розповідали, що компанія намагається допомогти своїм 36 працівникам якнайшвидше залишити Судан.
Речник Міністерства закордонних справ України Олег Ніколенко нам у коментарі зазначив, що членів українського авіаційного екіпажу, які під час загострення ситуації перебували в аеропорту Хартума, вдалося вивезти. Зараз вони перебувають у безпечному місці, ними опікується український консул у Судані.
За словами представника ООН у Судані Фолькера Пертеса, кількість загиблих цивільних внаслідок сутичок станом на 17 квітня зросла до щонайменше 180, понад 1800 цивільних людей і учасників бойових дій отримали поранення. Точна кількість жертв та постраждалих нині невідома.
Як раніше повідомляло агентство, в аеропорту охопленої бойовими діями столиці Судану — місті Хартум на одному з літаків української авіакомпанії SkyUp спрацював аварійний радіобуй.
Літаки SkyUp Airlines перебувають у Судані в межах контракту на умовах лізингу ACMI з авіакомпанією Sun Air. Від початку 2023 року вони виконували рейси до Каїра (Египет), Ер-Ріяда та Джидди (Саудівська Аравія).