З 220 акредитованих працівників російських дипломатичних та консульських установ у швейцарських містах Женева та Берн, щонайменше одна третина належить до спецслужб РФ.

Як передає Укрінформ, про це йдеться у щорічному звіті про державну безпеку, яку опублікували швейцарські спецслужби.
«З акредитованих близько 220 працівників в російських дипломатичних та консульських установах в Женеві та Берні, в якості дипломатичного або технічно/адміністративного персоналу, дуже ймовірно, що, як і раніше, щонайменше одна третина працює на російські спецслужби», - йдеться у звіті.
В Європі Швейцарія одна з держав з найбільшою присутністю офіцерів російської розвідки під дипломатичним прикриттям, частково завдяки її ролі приймаючої сторони для багатьох міжнародних організацій.
Як зазначається, КНР також має десятки офіцерів розвідки, які працюють під дипломатичним чи консульським прикриттям у Швейцарії. Однак їх набагато менше, ніж у РФ, оскільки китайський персонал в основному працює під прикриттям науковців, журналістів чи бізнесменів.
Саме тому загроза для Швейцарії з боку російського та китайського шпигунства залишається високою.
За даними звіту, війна Москви проти України ускладнила діяльність шпигунів в країнах Європи через санкції та візові обмеження, а також видворення великої кількості російських дипломатів-шпигунів.
Значну роль зіграло скасування прямих регулярних рейсів між РФ та країнами Європи та те, що Шенгенська зона скасувала безвізовий режим для перебування до трьох місяців особам з російським громадянством.
Але зазначається, що з іншого боку, війна відкрила можливості для російської розвідки надсилати до Європи більше працівників як «біженців».
«Ймовірно, велика кількість біженців є співробітниками розвідувальних служб та можуть подорожувати непоміченими та бути прийнятими на тимчасовій основі», — припускають у звіті.
Як повідомлялося, за даними розслідувачів, Росія відродила на Кубі центр радіоелектронної розвідки «Лурдес», офіційно закритого у 2001 році.