За оцінками комісара з питань миру та безпеки Економічного співтовариства країн Західної Африки (ЕКОВАС) Абделя-Фатау Мусахі, ПВК «Вагнер» не причетні до держперевороту.

Як передає Укрінформ, про це повідомляє DW.
Під час виступу комісар ЕКОВАС заявив, що бойовики ПВК «Вагнер» не причетні до держперевороту в африканській країні, проте можуть використати події в Нігері на власну користь.
Раніше держсекретар США Ентоні Блінкен висловив аналогічне припущення щодо дій найманців Євгена Пригожина у Нігері. «Я думаю, що те, що сталося і що продовжує відбуватися у Нігері, не було спровоковано Росією чи «Вагнером», але…вони намагалися скористатися цим», – зазначив він.
Водночас Блінкен зауважив, що США були стурбовані тим, що «вагнерівці» можуть «проявити себе» в деяких частинах регіону Сахель.
Раніше у Нігері група військових заявила про усунення від влади демократично обраного президента Мохамеда Базума та його уряду.
Як повідомляв Укрінформ, лідери держав-учасниць Економічного співтовариства країн Західної Африки (ЕКОВАС) ухвалили рішення розгорнути свої війська з метою «відновлення конституційного порядку» в Нігері, заявивши водночас про відданість мирному врегулюванню.
Фото: АА