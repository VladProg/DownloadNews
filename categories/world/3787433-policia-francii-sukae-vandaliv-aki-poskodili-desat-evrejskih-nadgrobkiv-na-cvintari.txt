Десять єврейських надгробків знайшли пошкодженими на німецькому військовому цвинтарі часів Першої світової війни в містечку Мулен-су-Туван на півночі Франції.

Прокуратура почала розслідування за фактом наруги над могилами, повідомляє Укрінформ із посиланням на BFMTV
«Після того, що сталося, я можу лише найрішучішим чином засудити осквернення десяти єврейських надгробків», - так зреагував на цей акт вандалізму глава держави Емманюель Макрон.
На пресконференції у Швейцарії він підтвердив своє «особисте зобов'язання непримиренно і невпинно боротися проти всіх форм антисемітизму».
За даними жандармерії, надгробки були розбиті або й узагалі цілком знесені. При цьому кладовище не обладнане системою відеоспостереження, що ускладнить пошук зловмисників. У префектурі уточнили, що на цвинтарі загалом - 1903 християнські та єврейські могили німецьких солдатів Першої світової війни.
Згідно з останніми даними, оприлюдненими міністром внутрішніх справ Франції Жеральдом Дарманеном, від 7 жовтня (коли ХАМАС напав на Ізраїль) у країні зафіксовано понад 1500 антисемітських актів або коментарів.
Як повідомляв Укрінформ, у середу генеральна секретарка Ради Європи Марія Пейчинович-Бурич заявила, що РЄ занепокоєна зростанням кількості антисемітських актів на континенті та закликала посилити боротьбу зі злочинами, які загрожують європейським цінностям та свободам.