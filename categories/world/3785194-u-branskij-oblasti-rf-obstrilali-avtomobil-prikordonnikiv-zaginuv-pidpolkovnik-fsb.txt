У РФ, у Брянській області, обстріляли автомобіль прикордонного управління ФСБ, внаслідок чого загинув підполковник спецслужби.

Про це повідомляє Телеграм-канал Baza, передає Укрінформ.
«Напад на УАЗ "Патріот" стався на околиці села Улиця Брянської області. Близько 4 години дня (9 листопада - ред.) невідомі відкрили вогонь з автоматичної зброї, після чого втекли», - йдеться у повідомленні.
Внаслідок стрілянини смертельного поранення зазнав підполковник заступник начальника відділу матеріально-технічного забезпечення.
Пропагандистські ЗМІ пишуть, що загиблий – співробітник ФСБ підполковник Сергій Шатий.
Водночас «Російський добровольчий корпус» у ніч проти 10 листопада повідомив, що «диверсійно-розвідувальна група РДК успішно провела засідку на транспорт противника у Брянській області».
Як повідомлялося, «Російський добровольчий корпус» та легіон «Свобода Росії», що воюють на боці України, неодноразово заявляли про рейди у Бєлгородську та Брянську області РФ.