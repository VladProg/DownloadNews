Поліція Лондона затримала чотирьох активістів групи «Led By Donkeys», які біля російського посольства намалювали величезний прапор України.

Як передає Укрінформ, про це у Твіттері повідомила пресслужба поліції району Кенсінгтон і Челсі у британській столиці.
«Сьогодні поліцейські прибули на місце, де на дорозі була вилита фарба. Чотирьох осіб, трьох чоловіків та одну жінку, затримали за підозрою у завданні збитків та перешкоджанні руху на дорозі», - заявили правоохоронці.
Зазначається, що всі затримані перебувають під вартою.
Як повідомляв Укрінформ, група активістів «Led By Donkeys» вилила сотні літрів жовтої та синьої фарби на дорозі поблизу російського посольства в Лондоні в четвер, щоб створити величезний український прапор напередодні річниці вторгнення москви.
Активісти групи зупинили рух транспорту на вулиці поблизу Гайд-парку в Кенсінгтоні. Після цього вони розлили понад 300 літрів фарби по дорозі за допомогою тачок і пензлів, щоб створити український прапор площею 500 квадратних метрів.

Фото: @ByDonkeys