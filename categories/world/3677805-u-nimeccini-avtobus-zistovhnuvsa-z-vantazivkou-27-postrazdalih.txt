Десятки людей отримали поранення після зіткнення автобуса з вантажівкою в федеральній землі Баден-Вюртемберг на південному заході Німеччини у п’ятницю.

Як передає Укрінформ, про це повідомляє DW.
Унаслідок аварії 27 людей отримали поранення, деякі з них у важкому стані.
Поліція повідомила, що більшість постраждалих – молоді люди.
Лобове зіткнення сталося близько 7 години ранку (06:00 за Всесвітнім координованим часом) у німецькому місті Біберах після того, як водій автобуса виїхав на зустрічну смугу.

За даними поліції, причини маневру водія автобуса наразі невідомі. Водій був серйозно травмований, через що рятувальникам довелося «вирізати» його із автобуса, аби доставити до лікарні для надання допомоги.
Для транспортування водіїв обох транспортних засобів до шпиталів був задіяний гелікоптер.
Молодих людей, які отримали незначні травми, також доставили до лікарні.
Як повідомляв Укрінформ, поліція Греції провела обшуки на залізничній станції міста Ларисса в рамках розслідування зіткнення двох потягів, внаслідок чого загинули щонайменше 57 людей.
Фото з сайту www.dw.com