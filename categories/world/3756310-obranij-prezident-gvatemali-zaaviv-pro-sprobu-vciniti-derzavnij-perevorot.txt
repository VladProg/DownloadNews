Обраний президент Гватемали Бернардо Аревало заявив про "тривалий переворот", здійснюваний установами країни, щоб не дозволити йому прийти до влади.

Як передає Укрінформ, про це повідомляє France24.
64-річний Аревало переміг на виборах 20 серпня, пообіцявши боротися з хабарництвом, що, за словами спостерігачів, викликало занепокоєння корумпованої еліти Гватемали.
"Є група корумпованих політиків та чиновників, які відмовляються прийняти цей результат (результат виборів - ред.) та запустила план порушення конституційного порядку та порушення демократії", - сказав Аревало на пресконференції.
«Ці дії є державним переворотом, якому сприяють інституції, що повинні гарантувати справедливість у нашій країні».
Аревало у понеділок було оголошено переможцем голосування, де він отримав 58 відсотків голосів, але раніше виборчий трибунал призупинив діяльність його політсили "Семілла".
Після першого туру голосування 25 червня суддя Фреді Орельяна на прохання прокурора Рафаеля Курручіче наказав виборчому трибуналу призупинити діяльність руху "Семілла" на час розслідування можливих порушень під час реєстрації руху в якості політичної партії.
Як повідомлялося, лівоцентристський політик Бернардо Аревало здобув перемогу у другому турі президентських виборів, які відбулися у неділю у Гватемалі.
Аревало зазначив, що йому вже зателефонував чинний президент Гватемали Алехандро Джамматтеї, який привітав його з перемогою, а також президенти Мексики та Сальвадору.
Фото: ЕFE