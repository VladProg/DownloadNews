Китайський суд визнав колишнього високопосадовця східної провінції Чжецзян винним у хабарництві та засудив його до страти з відтермінуванням виконання вироку на два роки.

Про це повідомляє NHK, передає Укрінформ.
Як зазначається, засуджений Чжоу Цзянюн обіймав посаду партійного керівника міста Ханчжоу – адміністративного центру провінції Чжецзян.
Суд встановив, що Чжоу зловживав своїм посадовим становищем та протягом 20 років брав хабарі, загальна сума яких становить понад 182 млн юанів, або близько 25,5 млн доларів. Гроші він отримував в обмін на надання послуг, пов'язаних з будівництвом, придбанням земельних ділянок та іншими питаннями, як від фізичних, так і від юридичних осіб.
Згідно з ухвалою суду, дії Чжоу завдали значної шкоди інтересам як держави, так і народу.
Як повідомлялося, у січні колишнього заступника голови комітету Народної політичної консультативної ради Китаю провінції Ляонін (Північно-Східний Китай) Лі Веньсі за отримання хабарів на суму близько 78,36 млн доларів засуджено до страти з відстроченням виконання вироку на два роки.