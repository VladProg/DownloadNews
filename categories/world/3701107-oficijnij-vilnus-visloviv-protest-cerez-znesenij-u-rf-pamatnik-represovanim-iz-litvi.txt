МЗС Литви в середу викликало тимчасового повіреного у справах посольства рф Олександра Йолкіна та заявило йому протест у зв'язку зі знесенням у Пермській області росії пам'ятника репресованим із Литви та Польщі, які поховані там.

Про це повідомляє Укрінформ із посиланням на національного мовника LRT.
За даними МЗС Литви, під час зустрічі литовські дипломати наголосили, що такі дії можуть розцінюватися як неповага до історичної правди та пам'яті, спроба виправдання злочинів сталінського режиму.
Раніше російська громадська організація "Меморіал" повідомила, що знесено пам'ятник литовським та польським засланцям у Пермському краї росії. Зникнення пам'ятника виявили місцеві жителі.
Зазначений пам'ятник був встановлений у серпні 2016 року на цвинтарі села Галяшор, яке існувало в 1939-1970 роках. Пам'ятник був розташований поруч із цвинтарем, на якому поховано 90 репресованих з Литви та Польщі. Його було встановлено на особисті пожертвування литовців та поляків.
Як повідомляв Укрінформ, у Маріуполі загарбники біля школи встановили пам’ятник генералу рф, який брав участь в захопленні та знищенні цього міста.
Ілюстративне фото 1/1E.Blaževič/LRT