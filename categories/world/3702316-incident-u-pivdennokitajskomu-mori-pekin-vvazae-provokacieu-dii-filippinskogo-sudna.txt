Китай вважає інцидент у Південно-Китайському морі, де судно берегової охорони Філіппін із журналістами на борту мало не зіткнулося з китайським кораблем, навмисною провокацією з метою проведення інформаційної кампанії у ЗМІ зі звинуваченнями на адресу Китаю.

Про це на брифінгу, коментуючи подію, заявила речниця МЗС КНР Мао Нін, передає кореспондент Укрінформу.
«Риф Ренай є частиною китайських островів Наньша. 23 квітня два судна берегової охорони Філіппін увірвались у води біля рифу Ренай без дозволу Китаю. Один із них зробив навмисні провокаційні дії, наблизившись до судна берегової охорони КНР», - сказала Мао.
За її словами, китайське судно діяло законно, підтримуючи «суверенітет і морський порядок Китаю», і здійснило своєчасний маневр, аби ухилитись від філіппінського судна, яке небезпечно наближалось, та уникнути зіткнення.
«Потрібно підкреслити, що вторгнення філіппінських суден із журналістами на борту у води рифу Ренай було навмисною провокацією, спрямованою на ескалацію та подальшу інформаційну кампанію у ЗМІ зі звинуваченнями Китаю», - зазначила речниця.
«Китай рішуче протестує і засуджує це та закликає філіппінську сторону поважати суверенітет і морські права й інтереси Китаю в Південно-Китайському морі та припинити кроки, які можуть ускладнити ситуацію», - заявила представниця МЗС КНР.
Риф Ренай – це мілина або атол на островах Спратлі (китайська назва Наньша) в Південно-Китайському морі за 194 км на захід від філіппінського острова Палаван. Формально риф належить Філіппінам, оскільки входить до 200-мильної економічної зони цієї країни, проте на право володіння островом претендує Китай, який вважає його частиною китайського архіпелагу Наньша.
Китай претендує на більшу частину Південно-Китайського моря. Філіппіни неодноразово закликали Пекін припинити «агресивну діяльність» у цьому районі.
Як повідомляв Укрінформ, берегова охорона Філіппін заявила у п’ятницю, що вступила в конфронтацію з китайськими кораблями, які здійснили «небезпечні маневри» у Південно-Китайському морі.
Фото з сайту moderndiplomacy.eu