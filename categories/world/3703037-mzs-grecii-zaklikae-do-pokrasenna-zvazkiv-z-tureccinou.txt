МЗС Греції закликало до сміливіших кроків для покращення зв’язків з Туреччиною, вважаючи вже досягнуті домовленості з окремих питань “першим кроком”.

Про це повідомляє Укрінформ з посиланням на Daily Sabah, яке цитує слова міністра закордонних справ Греції Нікоса Дендіаса на 8-му Дельфійському економічному форумі.
“Сподіваюся, що це перший крок до чогось набагато серйознішого і набагато більшого. Ви знаєте, якщо ми не хочемо ризикувати ні в чому, ми нікуди не дійдемо. Можливо, ми ніколи не вийдемо з нашого дому вранці, тому що на нас може впасти цеглина», — сказав міністр.
Таким чином він висловився щодо нещодавньої угоди між двома країнами, згідно з якою Греція підтримає заявку Туреччини на посаду помічника генерального секретаря Міжнародної морської організації (IMO), а Туреччина підтримає заявку Греції на тимчасове членство в Раді Безпеки ООН.
«Я не розумію, чому ми можемо вирішувати питання з Єгиптом, з Італією, з Албанією, а не можемо з нашою сусідньою Туреччиною», – сказав він.
Греція була однією з перших країн, які висловили співчуття та запропонували допомогу 6 лютого, коли в 11 південних провінціях Туреччини стався подвійний землетрус. Крім того, Туреччина була першою країною, яка висловила свої співчуття та допомогу після залізничної аварії 28 лютого на півночі Греції, в результаті якої загинули щонайменше 57 людей. Після цієї аварії Туреччина дозволила грецькому ув'язненому поїхати до Греції на похорон свого сина.
Крім того, міністр закордонних справ Мевлют Чавушоглу та міністр закордонних справ Греції Нікос Дендіас зустрілися 20 березня в Брюсселі та домовилися, що Туреччина підтримає кампанію Греції до Ради Безпеки у 2025-2026 роках. Афіни, своєю чергою, погодилися підтримати кандидатуру Анкари на посаду генерального секретаря IMO.
Також нещодавно відбулася зустріч міністрів оборони обох країн.
Як відомо, грецько-турецькі відносини час від часу загострюються через низку неузгоджених питань, зокрема Афіни висловлюють необхідність захищати власні острови в Егейському морі від потенційного втручання з боку Туреччини, пояснюючи, що Туреччина має потужні сили на своєму західному узбережжі навпроти островів. Туреччина звинувачує Грецію у мілітаризації островів, які мають демілітаризований статус.