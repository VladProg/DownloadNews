У рамках масштабного розслідування щодо відмивання грошей поліція Сінгапуру вилучила активів на суму $735 мільйонів, включаючи майже сотню дорогих будинків та 50 автомобілів.

Як передає Укрінформ, про це повідомляє BBC.
Під час спецоперації поліція затримала десятьох осіб – усі громадяни інших держав. Ще восьмеро фігурантів перебувають у розшуку.
Усіх їх підозрюють у причетності до відмивання доходів від організованої злочинної діяльності за кордоном, включаючи шахрайство та азартні ігри в інтернеті.
За даними CNN, у зловмисників вилучено 94 об’єкти нерухомості та 50 автомобілів, загальна вартість яких становить майже 600 млн доларів США, а також $17 млн готівкою, понад 250 сумок і годинників класу люкс, 270 ювелірних виробів, більш як 120 електронних пристроїв.
Окрім того, поліція заявила про заморожування понад 35 банківських рахунків, на яких зберігається $81 млн.
Операції такого масштабу рідко трапляються в Сінгапурі, де рівень злочинності є одним із найнижчих у світі, зауважує BBC.
Як повідомляв Укрінформ, прокуратура Швейцарії висунула обвинувачення чотирьом співробітникам місцевого підрозділу російського Газпромбанку через підозру у причетності до відмивання мільйонів доларів з таємних статків Володимира Путіна.