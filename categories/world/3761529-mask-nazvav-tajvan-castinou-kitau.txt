Американський мільярдер Ілон Маск назвав самоврядний острів Тайвань “невіддільною складовою Китаю”.

Як повідомляє Укрінформ, про це Маск заявив під час онлайн участі у саміті All-in в Каліфорнії, пише CNN.

“Політика Пекіну полягає у возз’єднанні Тайваню й Китаю. На їх думку, вірогідно, можна провести аналогію із Гаваями чи чимось подібним: Тайвань - невіддільна частина Китаю, яка випадково не є складовою Китаю переважно тому, що <...> Тихоокеанський флот США силою припинив будь-які спроби возз’єднання”, - сказав Маск.

Він наголосив, що “добре” розуміє Китай.

Міністр закордонних справ Тайваню Джозеф Ву різко відреагував на цю заяву Маска.
“Сподіваюся, Маск може також попросити Комуністичну партію Китаю відкрити для своїх громадян платформу Х. Можливо, він вважає, що ця заборона - хороше рішення, як і вимикання Starlink для зриву контрнаступу України проти Росії. Послухайте, Тайвань - не частина Китаю й точно не продається”, - написав Ву на своїй сторінці у мережі Х.

Hope @elonmusk can also ask the #CCP to open @X to its people. Perhaps he thinks banning it is a good policy, like turning off @Starlink to thwart #Ukraine’s counterstrike against #Russia. Listen up, #Taiwan is not part of the #PRC & certainly not for sale! JW https://t.co/HEhyTYYXFp
— 外交部 Ministry of Foreign Affairs, ROC (Taiwan) (@MOFA_Taiwan) September 13, 2023



Як відомо, соціальна мережа Х, якою володіє Маск, як й інші Західні соцмережі, вже давно заблоковані у Китаї.

Нагадаємо: Тайвань - демократичний острів, який комуністичні лідери Китаю давно вважають своїм, хоча ніколи його не контролювали. Натомість Гаваї з 1959-го року офіційно є одним зі штатів США.