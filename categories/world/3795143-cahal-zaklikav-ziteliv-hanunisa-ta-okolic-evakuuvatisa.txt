Ізраїльські військові наказали у неділю евакуювати більше районів у другому за величиною місті Гази Хан-Юніс та його околицях, оскільки вони перемістили свій наступ на південну частину території, де, за їхніми словами, переховуються багато лідерів ХАМАС.

Про це повідомляє AP, передає Укрінформ.
Зазначається, що оголошення стосується жителів щонайменше ще п'яти районів та кварталів.
За словами місцевих жителів, ізраїльські військові розкидали листівки з наказом мешканцям переїхати на південь до Рафаху або до прибережної зони на південному заході. «Місто Хан-Юніс – небезпечна зона бойових дій», – наголошується у листівках.
АР пише, що вночі та в неділю в районі Хан-Юніса, в південному місті Рафах та місцями на півночі анклаву були сильні бомбардування.
У звіті, опублікованому до останнього наказу про евакуацію, спостерігачі ООН заявили, що райони, які жителям було наказано залишити, складають приблизно одну чверть території Гази. У звіті зазначається, що до війни Ізраїлю з ХАМАС в цих районах проживало майже 800 тисяч людей.
Марк Регев, старший радник прем’єр-міністра Ізраїлю Біньяміна Нетаньягу, заявив, що ізраїльська сторона робить максимальні зусилля для захисту мирних жителів, тому військові використовують листівки, телефонні дзвінки, радіо та телебачення, щоб переконати мешканців Гази залишити конкретні райони.
Як повідомляв Укрінформ, 7 жовтня ХАМАС вторгся до Ізраїлю і почав вбивати та викрадати як військових, так і цивільних. Ізраїль оголосив операцію "Залізні мечі" та став обстрілювати місця базування терористів у секторі Гази.
Семиденна перерва у бойових діях призвела до звільнення близько сотні заручників, утримуваних ХАМАС, в обмін на звільнення 240 палестинських в'язнів в Ізраїлі, а також полегшила доступ гуманітарної допомоги до сектора Гази.
Армія Ізраїлю «відновила бойові дії на повну силу» після порушення угрупуванням ХАМАС угоди про припинення вогню.
Фото: IDF