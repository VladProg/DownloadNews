На референдумі австралійці рішуче відхилили пропозицію визнати аборигенів у конституції країни та створити орган для консультування парламенту з питань корінного населення.

Як передає Укрінформ, про це повідомляє The Guardian.
Понад 17 мільйонів австралійців були зареєстровані для участі в обов’язковому голосуванні. Багато експатів теж відвідали посольства по усьому світу за кілька тижнів до голосування в Австралії 14 жовтня, йдеться у матеріалі.
Щоб винесені на референдум пропозиції були схвалені виборцями, за них мала проголосувати більшість на загальнонаціональних дільницях і більшість на дільницях у чотирьох із шести штатів Австралії.
Референдум відбувся в рамках обіцянки, яку Лейбористська партія дала під час федеральних виборів минулого року.
Як повідомлялося, у суботу в Австралії відбулося голосування на «знаковому» референдумі щодо визнання та прав корінного населення.
Понад 230 років тому перші британські кораблі стали на якір у Сіднеї. Для корінних народів прихід британських колонізаторів ознаменував період насильницького поневолення, примусової асиміляції та тривалих правових обмежень.
Прибічники схвалення конституційних змін сподівалися, що реформи допоможуть виправити нерівність шляхом залучення корінного населення до розробки політики, що впливає на спільноту.