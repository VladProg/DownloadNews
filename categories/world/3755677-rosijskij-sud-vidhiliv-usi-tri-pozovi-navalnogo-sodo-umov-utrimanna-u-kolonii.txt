Міський суд Коврова Владимирської області (РФ) відхилив три позови Олексія Навального, подані через умови утримання у виправній колонії №6.

Про це повідомила у Телеграмі "Команда Навального", передає Укрінформ.
Два позови стосувалися харчування у колонії. У першому Навальний скаржився на скорочення часу на прийом їжі у штрафному ізоляторі та приміщенні камерного типу, куди його регулярно поміщують. У травні Навальному скоротили час на їжу вдвічі — з пів години до 15 хвилин. З огляду на те, що ув'язненим ще необхідно помити за собою тарілку, на їжу залишається "5-7 хвилин", зазначав він.
Навальний також поскаржився на те, що адміністрація колонії знищує куплену їжу та не повертає за це гроші. Відповідно до стандартних правил, ув'язнені мають право за гроші додатково замовити їжу. Однак, якщо засудженого поміщають у ШІЗО, то їжу не готують, а гроші повертають. За словами Навального, коли він перебував у ШІЗО, наглядачі приносили туди їжу, показували її та вимагали підписати акт про знищення продуктів.
Ще один позов був пов'язаний із відсутністю побачень із сім'єю. Навального двічі відправляли до ШІЗО за кілька днів до того, як у нього було призначено побачення у колонії.
7 серпня Навального 18-й раз помістили до штрафного ізолятора.
Як повідомлялося, перед тим 4 серпня Мосміськсуд засудив Олексія Навального до 19 років позбавлення волі в колонії "особливого режиму" в "екстремістській справі".
Навальний ув'язнений в Росії з початку 2021 року. У березні 2022-го його додатково засудили до дев'яти років колонії у справі про "шахрайство" та "неповагу до суду".