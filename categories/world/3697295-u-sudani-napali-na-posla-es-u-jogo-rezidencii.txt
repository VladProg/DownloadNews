На посла Європейського Союзу в Судані напали в його резиденції в столиці країни Хартумі.

Про це повідомив головний дипломат ЄС Жозеп Боррель у Твіттері, передає Укрінформ.
«Кілька годин тому (17 квітня – ред.) на посла ЄС у Судані було скоєно напад у власній резиденції. Це є грубим порушенням Віденської конвенції. Безпека дипломатичних приміщень і персоналу є основним обов’язком влади Судану та обов’язком згідно з міжнародним правом», - йдеться у дописі.
Представником ЄС у Судані є ірландський дипломат Ейдан О'Хара.
Інших подробиць про напад Боррель не надав.
За словами глави МЗС Ірландії Майкла Мартіна, ОʼХара «серйозно не постраждав». Він назвав напад «брутальним порушенням зобовʼязань щодо захисту дипломатів» згідно з Віденською конвенцією.
Мартін назвав ОʼХару «видатним ірландським та європейським дипломатом, який служить ЄС у найважчих умовах».
Як повідомляв Укрінформ, 15 квітня після кількох днів напруженості між армією Судану та Силами швидкого реагування в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Обидві сторони використовують танки, артилерію, бойову авіацію та іншу важку зброю.
Унаслідок громадянського конфлікту у Судані упродовж трьох днів загинули уже щонайменше 185 людей, ще 1800 отримали поранення.
Фото: Getty Images