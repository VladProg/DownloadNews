Пандемія COVID-19, найімовірніше, виникла через витік небезпечного вірусу із лабораторії у Китаї.

Як повідомляє кореспондент Укрінформу, про це в інтерв’ю Fox News заявив директор ФБР Крістофер Врей.

“ФБР вже певний час тому дійшло висновку, що найімовірнішим походженням пандемії є інцидент у лабораторії в Ухані. Йдеться про потенційний витік із контрольованої китайським урядом лабораторії”, - сказав Врей.

Він додав, що офіційний Пекін намагається завадити розслідуванню про походження коронавірусу.
“Поділюся спостереженням, що китайський уряд, як видається, робить усе можливе, аби зірвати й заплутати цю роботу, роботу, яку робимо ми, уряд США та близькі іноземні партнери. Усі шкодують з цього приводу”, - наголосив директор ФБР.

Нагадаємо: раніше подібного висновку дійшла Національна рада з питань розвідки та чотири інші урядові американські агентства, які “із низьким рівнем впевненості” заявили про лабораторне походження COVID-19. Утім ЦРУ досі не оприлюднило свого висновку з цього приводу.