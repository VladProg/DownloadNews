Франція та Іспанія, на які кілька днів тому обрушився шторм "Кіаран", готуються до нового потужного урагану, який іспанське метеорологічне агентство назвало "Домінгос".

Про це повідомляє The Washington Post, передає Укрінформ.


Here comes Storm #Domingos pic.twitter.com/QMbtPae8Nv
— Zoom Earth (@zoom_earth) November 3, 2023

За прогнозами синоптиків, очікується, що шторм "Домінгос" вдарить по півночі Іспанії і західній частині Франції вздовж Біскайської затоки, де пориви вітру можуть перевищувати 60 миль за годину.
На більшій частині західної Франції діє жовтий та помаранчевий ступінь небезпеки, у північній частині Іспанії діє найвищий рівень - червоний.
"Сильні пориви та високі хвилі в суботу ввечері очікують вздовж Атлантичного узбережжя, високі хвилі вздовж узбережжя Провансу. У внутрішніх районах пориви вітру понад 100 км/год можуть вплинути на сусідні департаменти, де оголошено помаранчевий рівень небезпеки", - йдеться в синоптичному бюлетені Інституту МЕТЕО ФРАНС.
На думку метеорологів, наслідки шторму "Домінгос" можуть зачепити, зокрема, регіони Атлантичної Луари та Лімузена і навіть дістатись центру Франції.
Тим часом після "Кіарана" досі не відновлено електропостачання у 257 000 будинків на північно-західному узбережжі Франції. У Бретані та Нормандії тривають перебої у залізничному русі. За даними залізничників, на колії впало понад 1400 дерев. Під загрозою повені досі департамент Па-де-Кале.
За даними метеорологів, згодом шторм "Кіаран" повернеться на північний захід і на захід Європи. Обидва шторми деякий час обертатимуться навколо спільного центру, ніби танцюючи. Метеорологи називають це "ефектом Фудзівара".
Як повідомляв Укрінформ, унаслідок шторму "Кіаран" у країнах Західної Європи загинуло 16 людей, серед яких 5-річний хлопчик з України.
Фото: Finnbarr Webster/Getty Images