Міністерка закордонних справ Франції Катрін Колонна вважає, що російська війна проти України – це справа кожної держави у світі, оскільки вона заперечує існування кордонів та основоположні принципи Статуту ООН.

Як передає власний кореспондент Укрінформу у Нью-Йорку, про це вона заявила у четвер, виступаючи на засіданні надзвичайної спеціальної сесії Генеральної Асамблеї з розгляду української резолюції щодо миру.
«Це питання, яке стосується всіх держав, тому що ніде не буде миру і безпеки, якщо агресія винагороджуватиметься. Війна, яку веде росія, є справою кожного, тому що вона загрожує існуванню держави, тому що вона представляє імперський план домінування, тому що вона заперечує існування кордонів», - наголосила Колонна.
Нейтралітет неможливий, оскільки він рівнозначний пособництву агресору, зазначила міністерка, цитуючи президента Франції Еммануеля Макрона.
Дозволити росії диктувати умови стало б смертельним ударом по міжнародному порядку, заснованому на правилах, установлених 75 років тому, коли було засновано ООН, сказала Колонна.
«Наш спільний обов'язок – не допустити, щоб російська агресія стала першим кроком до періоду серйозної нестабільності й системного насильства, яке не омине жодного регіону світу, – зауважила вона. – Ніхто з нас не матиме підстав спати спокійно у світі, де велика держава, яка до того ж володіє ядерною зброєю і є постійним членом Ради Безпеки, може нападати на своїх сусідів, позбавляти їх свободи».
За словами Колонни, росія не демонструє жодного прагнення до миру й не поважає жодних кордонів. «Єдиний діалог, який вона приймає, – щодо підкорення іншої сторони…, єдине, що вона приймає, – це мовчання мертвих і руїни», – пояснила вона.
При цьому «росія вказує пальцем на інших лише для того, щоб краще брехати й виправдовуватися за власні злочини», додала міністр.
У Нью-Йорку в четвер триває засідання надзвичайної спеціальної сесії Генеральної Асамблеї з розгляду резолюції «Принципи Статуту ООН, що лежать в основі всеосяжного, справедливого і тривалого миру в Україні».