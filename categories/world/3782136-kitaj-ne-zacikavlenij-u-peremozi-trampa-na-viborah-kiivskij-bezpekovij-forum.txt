Китай не зацікавлений у перемозі Дональда Трампа на майбутніх виборах президента США через «тарифну війну», яку той розв’язав під час своєї попередньої каденції.

Про це йдеться у статті Київського безпекового форуму «Закляті друзі: чим важлива для України зустріч Байдена і Сі?», передає Укрінформ.
Автори зазначають, що невдовзі може відбутися довгоочікувана зустріч президента США Джо Байдена з лідером Китаю Сі Цзіньпінем. За даними провідних американських ЗМІ, це може статися під час саміту Азійсько-Тихоокеанського економічного співробітництва (АТЕС), який пройде у Сан-Франциско 11-17 листопада.
«Україна зацікавлена у позитивному результаті зустрічі Джо Байдена з Сі Цзіньпінем. Без взаєморозуміння між Вашингтоном і Пекіном не варто очікувати на зміну ставлення Китаю до Росії та її агресії проти України, на перехід Пекіна якщо не до допомоги Україні, то принаймні на припинення прихованої допомоги агресору», - йдеться у статті.
У Київському безпековому форумі підкреслюють, що особиста зустріч лідерів США і Китаю може стати наступним етапом у процесі нормалізації відносин між країнами, які суттєво погіршилися за часів президентства Дональда Трампа.
У матеріалі також наголошується, що зустріч відбудеться у доволі складний для Байдена час через протистояння у Конгресі США з питання бюджету, війну на Близькому Сході, гостре суперництво з Трампом у контексті майбутніх президентських виборів.
«Враховуючи історію відносин Сі з Трампом, проблеми Байдена до певної міри є й проблемами китайського лідера, який, очевидно, зовсім не зацікавлений у зменшенні рейтингу сьогоднішнього американського президента і нового приходу до влади його попередника», - йдеться у публікації.
Повністю прочитати статтю можна у Блозі КБФ на сайті Укрінформу.
Як повідомлялося, Трамп претендує на висування у президенти від Республіканської партії у 2024 році.
Фото: Tom Williams/CQ Roll Call