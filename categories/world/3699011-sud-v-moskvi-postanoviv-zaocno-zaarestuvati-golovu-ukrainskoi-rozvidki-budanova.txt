Лефортовський районний суд москви задовольнив клопотання слідства про заочний арешт начальника Головного управління розвідки Міноборони України Кирила Буданова.

Як передає Укрінформ, про це повідомляє Медіазона з посиланням на сайт суду.
У пресслужбі суду повідомили, що російське слідство звинувачує Буданова у "створенні терористичного співтовариства", "підготовці до теракту у складі організованої групи", "незаконному обігу зброї та вибухових пристроїв".
Максимальним покаранням, передбаченим цими статтями Кримінального кодексу росії, є довічне позбавлення волі.
Суд не розкрив, за якою саме справою винесено рішення щодо Буданова.
Сам Буданов у коментарі виданню "УП" іронічно відреагував на свій "заочний арешт" у росії і пообіцяв працювати ще краще над протидією окупантам. "Ви знаєте, скільки часу вже працюю, і якось незручно було, що по мені ніяких рішень там не було. Мені приємно. Це хороший показник нашої роботи, зобов‘язуюсь працювати ще краще", – сказав він.
Як повідомлялося, після вибуху на Кримському мосту 8 жовтня 2022 року фсб росії оголосила, що вважає Буданова одним із організатором вибуху.
Фото: ГУР Міноборони