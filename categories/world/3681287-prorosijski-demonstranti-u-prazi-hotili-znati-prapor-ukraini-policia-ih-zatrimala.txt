У Празі в суботу кілька десятків проросійських демонстрантів намагалися прорватися до Національного музею й зірвати український прапор, 18 осіб затримала поліція.

Як передає Укрінформ, про це повідомляє Novinky.cz.

Перед тим тисячі людей зібралися на Вацлавській площі на акцію «Чехія проти бідності» з антиурядовими гаслами й закликали уряд до відставки.
Зазначається, що поліція затримала чоловіка з нашивкою «вагнер» і російською свастикою «Z».
Після завершення демонстрації частина протестувальників вирушила до Національного музею, де спробувала увірватися туди. При цьому кілька учасників намагалися зняти прапор України з будівлі.
Втрутилася поліція, відтіснивши демонстрантів. Двоє поліцейських отримали поранення і були доставлені до лікарні.
Близько 19.00 ситуація заспокоїлася, протестувальники розійшлися.
За словами представників маловідомої проросійської партії PRO, яка організувала захід, наступна акція протесту відбудеться 16 квітня.
Противники демонстрації зібралися окремо, закликавши до єдності Чехії та підтримки України.
Фото: novinky.cz