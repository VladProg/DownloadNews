Очолювана ВООЗ гуманітарна група описала лікарню Аль-Шифа на півночі сектору Гази як «зону смерті», а ситуацію там назвала «відчайдушною».

Про це йдеться у пресрелізі ВООЗ, передає Укрінформ.
Місія прибула до лікарні для оцінки ситуації та пріоритетів у галузі медицини, визначення варіантів логістики для подальших місій. До складу групи входили експерти з охорони здоров'я, співробітники служби логістики та безпеки ВООЗ.
Через тимчасові обмеження, пов'язані з безпекою, члени групи провели лише годину у лікарні, яку вони охарактеризували як "зону смерті", а ситуацію - як "відчайдушну". За словами членів місії, на місці були помітні сліди обстрілів. Біля входу до шпиталю вони побачили братську могилу, в якій може бути поховано понад 80 тіл.
«Відсутність чистої води, пального, медикаментів, харчів та іншої необхідної допомоги протягом останніх шести тижнів призвела до того, що лікарня Аль-Шифа - колись найбільша, найсучасніша і добре оснащена лікарня у Газі - практично перестала функціонувати як медичний заклад», - зазначають у ВООЗ.
За словами спостерігачів, через безпекову ситуацію персонал медзакладу не міг ефективно утилізувати відходи, тож коридори і територія лікарні були завалені медичними та твердими відходами, що підвищувало ризик зараження. Пацієнти і медичний персонал, з яким спілкувалися члени місії, були налякані і просили про евакуацію. «Лікарня Аль-Шифа більше не може приймати пацієнтів, поранені та хворі прямують до переповненої індонезійської лікарні, що ледь функціонує», - констатували у ВООЗ.
Зазначається, що в Аль-Шифі залишилося 25 медичних працівників та 291 пацієнт, причому за останні 2-3 дні через припинення надання медичної допомоги загинуло кілька пацієнтів. Серед пацієнтів - 32 немовляти у вкрай критичному стані, дві людини, які перебувають у реанімації без вентиляції легень, та 22 пацієнти, що потребують діалізу, доступ яких до життєво необхідного лікування був серйозно утруднений.
«Ми закликаємо до негайного припинення вогню, забезпечення безперервного потоку гуманітарної допомоги в широких масштабах, безперешкодного гуманітарного доступу до всіх нужденних, безумовного звільнення всіх заручників і припинення атак на об'єкти охорони здоров'я та іншої життєво важливої інфраструктури», - заявляють у ВООЗ.
Як повідомляв Укрінформ, в Армії оборони Ізраїлю заявили, що погодилися з проханням директора лікарні Аль-Шифа, що жителі Гази, які бажають евакуюватися, можуть зробити це "безпечним маршрутом". Медичний персонал залишається з пацієнтами, які не можуть евакуюватися, а ЦАХАЛ надає лікарні їжу, воду і гуманітарну допомогу, йдеться у заяві.
Фото ілюстративне