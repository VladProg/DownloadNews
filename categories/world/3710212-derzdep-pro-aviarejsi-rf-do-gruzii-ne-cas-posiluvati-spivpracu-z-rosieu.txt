Держдеп США попередив Грузію, що наразі не варто поглиблювати взаємодію з Росією, та не виключив «додаткових заходів» в залежності від розвитку ситуації навколо поновлення прямих авіасполучень між цими двома країнами.



З відповідною заявою виступив у вівторок заступник речника Держдепартаменту США Ведант Пател, передає власний кореспондент Укрінформу.
«Якщо між Росією і Грузією відбуватимуться прямі рейси, це викликатиме дедалі більше занепокоєння не лише з боку США та інших західних країн, але і з боку компаній, які можуть працювати в грузинських аеропортах»,- зауважив представник Держдепу.
Він уточнив, що йдеться, насамперед, про обслуговування компаніями в Грузії повітряних суден, які підлягають передачі іншим країнам.
«Усе західне співтовариство дистанціювалося від Російської Федерації, і ми вважаємо, що зараз не час посилювати співпрацю з Росією», - зауважив Пател.
Він нагадав, що Сполучені Штати чітко висловили свою стурбованість у цьому зв’язку.
«Ми дуже чітко заявили про те, що ми також вжили заходів, аби заборонити російським літакам входити в наш повітряний простір, як це зробили багато західних країн. Отже, ми надалі уважно стежитимемо за ситуацією та вживатимемо додаткових заходів за потреби»,- зауважив представник зовнішньополітичного відомства США.
Як повідомляв Укрінформ, заступниця міністра економіки Грузії Маріам Кврівішвілі заявила, що авіакомпанії та повітряні судна Росії, на які не накладені санкції, отримають можливість здійснювати пряме повітряне сполучення у напрямку Грузії.
Раніше президент РФ Володимир Путін підписав укази про скасування візового режиму для громадян Грузії та пряме авіасполучення з цією країною.
МЗС України нагадало Грузії, що світ ізолює Росію, аби змусити її припинити війну проти України.