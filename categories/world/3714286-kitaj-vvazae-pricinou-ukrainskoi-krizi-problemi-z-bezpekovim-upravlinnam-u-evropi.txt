У Міністерстві закордонних справ Китаю заявили, що першопричиною «кризи в Україні» стали проблеми з управлінням безпекою в Європі.

Таку позицію на брифінгу оприлюднила речниця китайського МЗС Мао Нін, коментуючи переговори спецпосланця Лі Хуея в Берліні, передає власний кореспондент Укрінформу.
«По суті «українська криза» є вибухом проблем, накопичених в управлінні безпекою в Європі. Це трагедія, якої можна було уникнути, але вона дійшла до того розвитку, де перебуває сьогодні», – сказала Мао.
За її словами, Китай формулює позицію щодо цього конфлікту на основі власних суджень, «виходячи із суті проблеми», і твердо стоїть на боці миру та діалогу.
«Ми були і залишатимемося відданими сприянню мирним переговорам. Ми готові працювати з міжнародною спільнотою, щоб продовжувати відігравати конструктивну роль у пошуках політичного врегулювання «кризи в Україні», - зазначила речниця МЗС.
Як повідомляв Укрінформ, спецпредставник уряду Китаю з питань Євразії Лі Хуей у рамках своєї місії здійснив візит до Берліна, де обговорив перспективи політичного врегулювання «української кризи» з державним секретарем МЗС Німеччини Андреасом Міхаелісом.