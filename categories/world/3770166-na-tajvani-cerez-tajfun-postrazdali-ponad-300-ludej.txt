Через тайфун «Койну» у південній частині Тайваню загинула одна людина та ще 304 особи поранено.

Як передає Укрінформ, про це повідомляє Reuters.
Пожежна служба Тайваню заявила про смерть однієї людини та поранення 304 осіб, а також про пошкодження будівель та повалені дерева.
Повідомляється про більш масштабні руйнування на острові Орхідей, де мешкає близько 5000 людей. Офіційне центральне інформаційне агентство Тайваню повідомило, що тайфун «Койну» спричинив на острові Орхідей найсильніший вітер в країні за 126 років.
«Койну» за потужністю належить до четвертої категорії тайфунів, що означає швидкість вітру до 252 кілометрів на годину, згідно з інформацією сервісу прогнозування погоди Tropical Weather Outlook.
Найсильніші дощі пройшли у гірських і малонаселених частинах округу Піндун на півдні країни та у повітах східного узбережжя Тайдун і Хуалянь. Наслідки негоди торкнулися і великого південного портового міста Гаосюн.
Як повідомлялося, у середу через наближення тайфуну «Койну» до Тайваню, на півдні країни скасували десятки авіарейсів, закрили школи та перевели підприємства на режим віддаленої роботи.