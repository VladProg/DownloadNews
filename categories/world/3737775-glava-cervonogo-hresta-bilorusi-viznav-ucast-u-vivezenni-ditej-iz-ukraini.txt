Глава Білоруського товариства Червоного Хреста Дмитро Шевцов під час чергової поїздки на тимчасово окуповану територію України в репортажі телеканалу «Білорусь 1» зізнався, що його організація бере участь у вивезенні дітей із України.

Як передає Укрінформ, про це повідомляє білоруський опозиційний портал «Зеркало», який проаналізував пропагандистський репортаж.
Шевцов заявив, що його обурюють звинувачення Білорусі у викраданні українських дітей, які за білоруською версією приїжджають туди «на оздоровлення». «І чесно кажучи, річ у тому, що і білоруський Червоний Хрест брав у цьому — і бере, і братиме — активну участь», - сказав голова організації.
«Зеркало» нагадує, що під час попередньої поїздки на окуповані українські території Шевцов був помічений у камуфляжі і з літерою Z на рукаві, хоча статут Червоного Хреста вимагає від членів організації залишатися нейтральними. У Міжнародному комітеті Червоного Хреста заявили, що вивчають цей інцидент.
Як повідомлялося, голова Народного антикризового управління та представник Об'єднаного перехідного кабінету Білорусі Павло Латушко заявив, що додому повернулися не всі діти, які були вивезені з окупованих Росією територій України в білоруські оздоровчі табори.
Наприкінці травня на пресконференції «Роль Білорусі у незаконному вивезенні українських дітей», яка відбулася в Укрінформі, Латушко сказав, що щонайменше 2 150 дітей з тимчасово захоплених територій України було примусово вивезено на територію Білорусі, де їм навʼязують антиукраїнські наративи й ідеологію рашизму.
18 липня депутати Європарламенту звернулися до Міжнародного кримінального суду у Гаазі із закликом видати ордери на арешт Олександра Лукашенка. У документі, ухваленому Комітетом Європарламенту із закордонних справ, йдеться, що Білорусь несе відповідальність за збитки, завдані Україні, та злочини, скоєні на її території. Крім того, депутати Європарламенту наголосили на ролі режиму Лукашенка у незаконній депортації українських дітей.
Перед тим Міжнародний кримінальний суд 17 березня видав ордер на арешт президента Росії Володимира Путіна та уповноваженої з прав дитини в РФ Марії Львової-Бєлової. Їх підозрюють у незаконній депортації дітей із окупованих територій України до Росії.