Прем'єр-міністр Швеції Ульф Крістерссон 5 липня перебуватиме у США з візитом, під час якого проведе переговори з президентом Джо Байденом щодо вступу Швеції у НАТО та війни в Україні.

Про це повідомляє Deutsche Welle, передає Укрінформ.
У Білому домі зазначають, що на зустрічі лідери "розглянуть посилення співробітництва в галузі безпеки та підтвердять думку, що Швеція має приєднатися до НАТО якнайскоріше".
Вони також говоритимуть про трансатлантичну координацію щодо Китаю, зміни клімату та розвиток нових технологій.
Крістерссон зазначив, що ключовим аспектом зустрічі стане питання вступу Швеції у НАТО.
Як повідомлялося, Швеція та Фінляндія відмовилися від політики нейтралітету після вторгнення Росії в Україну у лютому 2022 року та подали заявку на членство до НАТО.
Вступ Швеції до Альянсу блокують Туреччина та Угорщина.
11-12 липня у Вільнюсі відбудеться саміт НАТО.
Фото: Jonas Ekströmer/TT