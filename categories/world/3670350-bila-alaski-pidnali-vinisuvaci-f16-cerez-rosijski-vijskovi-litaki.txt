Кілька російських винищувачів та стратегічних бомбардувальників були перехоплені силами протиповітряної оборони Північної Америки через проліт над міжнародним повітряним простором поблизу Аляски.

Про це повідомляє Укрінформ із посиланням на Sky News.

Командування аерокосмічної оборони Північної Америки (NORAD) направило для перехоплення в цей район два винищувачі F-16 у понеділок.
Ідентифіковані російські літаки не входили у повітряний простір США чи Канади і не становили загрози, йдеться в заяві NORAD.

Своєю чергою рф підтвердила, що останніми днями виконувала польоти над міжнародними водами, зокрема, в Беринговому морі між Аляскою та росією.
Літаки рф і раніше літали над Беринговим морем, але після повномасштабного вторгнення рф в Україну, Захід став більш стурбований військовою діяльністю росії, передає телеканал.

Сили безпеки Північної Америки також перебувають у стані підвищеної готовності після того, як у повітряному просторі США було збито, ймовірно, китайський аеростат спостереження.

Як повідомляв Укрінформ, нідерландські винищувачі перехопили поблизу Польщі три російські військові літаки.