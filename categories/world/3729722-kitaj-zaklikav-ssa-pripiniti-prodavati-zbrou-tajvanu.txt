Китай протестує проти військових контактів між Сполученими Штатами і Тайванем та закликає Вашингтон припинити продавати зброю Тайбею, аби не створювати нові чинники напруженості в Тайванській протоці.

Про це на брифінгу заявила речниця МЗС КНР Мао Нін, передає кореспондент Укрінформу.
«Позиція Китаю завжди була чіткою та послідовною: ми рішуче виступаємо проти контактів військових Сполучених Штатів і Тайваню, а також проти продажу острову американської зброї», - сказала Мао.
Вона вкотре закликала американську сторону відмовитися від продажу зброї Тайваню, що призводить до ескалації в Тайванській протоці.
«Сполучені Штати мають дотримуватися принципу «одного Китаю» і положень трьох спільних американсько-китайських комюніке, припинити продаж озброєнь Тайваню і перестати створювати нові фактори напруженості в Тайванській протоці, щоб не наражати на небезпеку мир і стабільність у регіоні», - зазначила дипломат.
Як повідомляв Укрінформ, Держдепартамент США схвалив продаж Тайваню боєприпасів та військового обладнання на $440 мільйонів.
Речник Міністерства національної оборони Китаю Чжан Сяоган заявляв, що тайванське питання лежить в основі корінних інтересів Китаю і є найбільш вираженим ризиком для китайсько-американських відносин.