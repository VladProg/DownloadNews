Глава МЗС Великої Британії Джеймс Клеверлі та віцепрезидент Єврокомісії Марош Шефчович сьогодні офіційно схвалили Віндзорську рамкову угоду, яка має вирішити протиріччя щодо правил торгівлі з Північною Ірландією після Brexit.

Як передає Укрінформ, про це йдеться у спільній заяві Клеверлі та Шефчовича за підсумками десятого засідання Спільного комітету з питань Угоди про вихід Великої Британії з ЄС.
Йдеться про Віндзорську рамкову угоду, яку Велика Британія та ЄС уклали наприкінці лютого з метою припинення тривалої суперечки щодо правил торгівлі з Північною Ірландією після Brexit.
На своєму засіданні Спільний комітет привітав позитивний підхід обох сторін та схвалив нові домовленості, викладені у Віндзорській рамковій угоді. Ці домовленості покликані остаточно вирішити проблеми, пов’язані з реалізацією Північноірландського протоколу упродовж останніх двох років.
Також очікується. що Віндзорська угода допоможе вирішити повсякденні проблеми, з якими зіштовхуються громадяни та підприємства в Північній Ірландії, водночас зберігаючи мир на основі Страстноп’ятничної угоди.
"Обидві сторони домовилися інтенсивно та сумлінно працювати разом над реалізацією всіх елементів Віндзорської рамкової угоди", - йдеться у заяві.
Як повідомлялося, Велика Британія та ЄC наприкінці лютого уклали угоду з метою припинення тривалої суперечки щодо правил торгівлі з Північною Ірландією після Brexit. Вона покликана розв’язати одну з найболісніших проблем, пов'язаних з виходом країни з ЄС.
Угода змінить Північноірландський протокол, який був схвалений для того, щоб уникнути митного контролю товарів, що перетинають кордон між Північною Ірландією (частиною Великою Британії) та Ірландією. Згідно з протоколом, який набув чинності на початку 2021 року, Північна Ірландія залишалася частиною єдиного європейського ринку, незважаючи на “Брекзіт”.
Відповідно до нової угоди, товари, що переміщаються з Великої Британії до Північної Ірландії як місця призначення, проходитимуть через «зелений коридор» без рутинних перевірок. Ті, що призначаються для Ірландії, проходитимуть через «червоний коридор» – з більшим контролем.
Фото: EUROPEAN COMMISSION