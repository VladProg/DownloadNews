Троє людей загинули внаслідок зіткнення двох гвинтокрилів, які працювали під час гасіння пожежі на півдні Каліфорнії (США).

Як передає Укрінформ, про це повідомляє CNN.
«Під час боротьби з пожежею зіткнулися два вертольоти. Перший вертоліт зміг безпечно приземлитися неподалік. Другий, на жаль, розбився, і всі троє членів екіпажу загинули», — заявив керівник Пожежної служби Південного регіону CalFire Девід Фулчер.

Фото: KABC
За словами Фулчера, серед жертв були пілот, який працював за контрактом, начальник відділу CalFire і капітан CalFire.
Видання The Press-Enterprise зазначає, що гелікоптери були викликані для гасіння пожежі в будівлі в громаді Кабазон, яка спалахнула близько 18 години за місцевим часом.
За словами метеоролога Національної метеорологічної служби Марка Моеди, небо було переважно ясним у цьому районі ввечері в неділю, швидкість вітру не перевищувала 40 кілометрів за годину.
Національна рада з безпеки на транспорті США проведе розслідування катастрофи.
Як повідомляв Укрінформ, на півдні Чилі зазнав катастрофи військовий вертоліт, унаслідок чого загинули п’ятеро військовослужбовців ВПС.