В Італії, у регіоні Емілія-Романья, руйнівні повені забрали життя вже дев'яти людей.

Про це повідомляє ANSA, передає Укрінформ.
За словами міністра навколишнього середовища та енергетичної безпеки Гілберто Пічетто, наступного вівторка на засіданні кабінету міністрів у регіоні буде оголошено стан стихійного лиха.
Регіон Емілія-Романья у вівторок і середу постраждав від злив. Подекуди за 36 годин випало до 500 мм опадів – половина від середньорічної кількості, всі річки у регіоні вийшли з берегів.
Тисячі людей довелося евакуювати через паводки, щонайменше 4000 людей залишилися без даху над головою.
Крім того, у четвер у регіоні 50 000 людей залишилися без електропостачання.
Водночас BBC повідомляє, що внаслідок паводків в Італії сталося близько 280 зсувів грунту.
У регіоні Емілія-Романья затоплення населених пунктів відбувалося не лише через розлиття річок, а й через переповненість каналів.
Голова регіону Стефано Боначіні, сказав, що збитки від стихії сягають мільярдів євро.
Раніше повідомлялося, що внаслідок повені на півночі Італії загинули три людини.