Велика Британія виключила російського мільярдера Олега Тінькова зі свого санкційного списку.

Як передає Укрінформ, про це повідомляє Bloomberg із посиланням на британське Управління зі здійснення фінансових санкцій (OFSI).
Британська влада застосувала санкції через ймовірні зв'язки з російським урядом, зокрема, через «Тінькофф Банк» – засновану олігархом велику російську фінансову установу.
Зазначається, що під час перебування під санкціями Тіньков не мав права на в’їзд до Великої Британії, а його британські активи були заморожені.
Адвокати Тінькова, починаючи з лютого 2023 року, стверджували, що санкції були застосовані до мільярдера «помилково, несправедливо й ірраціонально», тоді як внесення до санкційного списку «серйозно підірвало його здоров'я, здатність вести бізнес і його міжнародну репутацію».
Видання The Times of London повідомило, що британський підприємець Річард Бренсон, засновник корпорації Virgin Group, нещодавно закликав зняти санкції з Тінькова.
Як повідомляв Укрінформ, Тіньков потрапив до британського санкційного списку 24 березня 2022 року разом з іншими російськими бізнесменами, топменеджерами та політиками.
Останніми роками він жив переважно в Лондоні, де проходив лікування від лейкемії, а в жовтні 2022 відмовився від громадянства РФ.
Тіньков неодноразово негативно висловлювався проти війни РФ в Україні, називаючи її «божевільною».
Фото: Getty Images