У Туреччині співробітники Державної служби з надзвичайних ситуацій за допомогою сучасного обладнання обстежили 437 пошкоджених землетрусом будівель у пошуках ознак життя.

Як передає Укрінформ, про це повідомляє пресслужба ДСНС.
«Сьогодні наші рятувальники продовжують працювати в одній із найскладніших ділянок міста Антак'я - секторі R. Саме тут пошукова група ДСНС знайшла та витягнула з-під завалів жінку. Зараз у цьому секторі працює близько 30 осіб. Це 2 групи надзвичайників. Роботи організовано позмінно без зупинок», - ідеться у повідомленні.

Загалом протягом доби пошуково-рятувальна група зведеного загону ДСНС врятувала одну особу (з-під завалів деблоковано жінку), обстежили 56 зруйнованих будівель і споруд (з початку робіт - 437), розібрали три завали (з початку робіт - 118), деблокували тіла дев'яти загиблих осіб (з початку робіт – 50, з них 9 дітей).

Як повідомляв Укрінформ, кількість загиблих внаслідок землетрусів, що сталися у Туреччині та Сирії 6 лютого, перевищила 41 тисячу.



Для проведення рятувальних заходів від ДСНС України до Туреччини прибули 87 рятувальників, 16 одиниць спеціальної техніки, два літаки ДСНС та 10 спеціально навчених службових собак, які проводять пошук живих людей у завалах.
Фото: ДСНС