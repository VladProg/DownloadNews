Представник Республіканської партії конгресмен Майк Гарсіа та його колеги надіслали листа президенту США Джо Байдену, у якому висунули низку умов для його адміністрації щодо подальшої допомоги Україні.

Про це повідомляє Укрінформ із посиланням на заяву Гарсіа.
«Ізраїль та Україна мають перемогти, це зрозуміло. Однак американські платники податків втомилися фінансувати нескінченну тупикову ситуацію в Україні без бачення перемоги. Щоб заспокоїти американців, ми визначили дванадцять розумних і раціональних умов, які необхідно виконати, перш ніж хоч один долар буде відправлено в Україну», – йдеться у заяві.
Однією з умов республіканці назвали те, що президенти США та України Джо Байден і Володимир Зеленський «повинні надати Конгресу США фактичну стратегію перемоги», в якій буде чітке уявлення про те, як Україна переможе і скільки часу це займе, для «розуміння кінцевої мети».
Зазначається, що Байден та держсекретар США Ллойд Остін повинні чітко інформувати американський народ про стан війни в Україні. Це включає інформування громадськості про прогрес України на сьогоднішній день, причини «нинішньої безвиході» та надання оновленої інформації щодо контрнаступу.
Також, на думку Гарсіа, Байден та Остін повинні пояснити необхідність подальшої допомоги, тобто яка зброя відправляється та як вона може допомогти Україні виграти війну. Крім цього, вони мають пояснити, що станеться, якщо допомога США для України припиниться, та відповісти, чи відмовились би від своїх зусиль країни ЄС і НАТО, та чи змогла б Україна вистояти і перемогти без допомоги союзників.
Від Міністерства фінансів і торгівлі США республіканці вимагають звіту перед Конгресом про рівень виконання санкцій проти Росії. Також Гарсіа наполягає на жорсткій санкційній політиці проти РФ з боку США та НАТО.
Республіканці просять пояснити, чи узгоджуються між США та Україною цілі в окупованому Криму та чи вважають США реалістичним бажання України повернути окупований Росією півострів.
У листі міститься заклик до Байдена та Зеленського продовжувати надавати Конгресу повний облік систем озброєнь, які були надіслані та використані на сьогоднішній день.
Зазначається, що президент США повинен надати зобов’язання та докази того факту, що його адміністрація «не ставить під загрозу» графік і вартість критично важливих внутрішніх програм щодо зброї або зобов’язань, взятих Сполученими Штатами щодо програм Тайваню та Ізраїлю.
«Доки ваша (Байдена – ред.) адміністрація задовільно не виконає ці умови, фінансування України не повинно розглядатися в Конгресі. З цієї причини вкрай важливо, щоб ви публічно вимагали, щоб фінансування оборони Ізраїлю розглядалося як окреме. Відмова зробити такий запит призведе до того, що ваші дії ще більше загрожуватимуть Ізраїлю під час одного з найнебезпечніших конфліктів з моменту його заснування», – йдеться у листі.
Як повідомляв Укрінформ, республіканська більшість Палати представників внесла окремий законопроєкт із допомогою Ізраїлю на 14,3 млрд дол. – усупереч масштабній ініціативі Білого дому на 106 млрд дол., що передбачала допомогу Україні.