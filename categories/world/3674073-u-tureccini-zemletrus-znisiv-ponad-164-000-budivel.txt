Понад 164 тисячі будівель були зруйновані, серйозно постраждали та підлягають зносу внаслідок землетрусів на південному сході Туреччини 6 лютого.

Про це повідомив міністр навколишнього середовища, урбанізації та зміни клімату Мурат Курум, повідомляє власкор Укрінформу.
“Було обстежено 1 мільйон 250 тисяч будівель, що складаються з 4 мільйонів 511 тисяч окремих секцій (окремих приміщень, квартир, нежитлових приміщень, тощо - ред.). Ми встановили, що зруйновано 164 321 будівля, що складаються з 520 тисяч самостійних секцій. Вони підлягають негайному знесенню та мають серйозні пошкодження”, - сказав міністр.
За його словами, місто Адияман, що на південному сході Туреччини, - адміністративний центр провінції Адияман з населенням більш як 632 тисячі (станом на 2021 рік) є одним з найбільш постраждалих від землетрусу міст.
“Ми встановили, що 56 685 незалежних секцій у 20 987 будівлях в Адиямані пошкоджені, їх необхідно негайно знести”, - сказав Курум.
За його словами, вже укладено договори на будівництво нових тисяч будинків у всіх провінціях, які постраждали від землетрусу. У деяких провінціях вже розпочали процес будівництва.
За останніми даними, у Туреччині від землетрусів, які сталися 6 лютого на південному сході країни, загинули 43 556 осіб, 108 068 були травмовані.
Фото: AA