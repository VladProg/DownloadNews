Міністр економіки Сербії Раде Баста заявив про необхідність запровадження Сербією санкцій проти росії через її війну проти України та закликав уряд висловитися з цього приводу.

Про це повідомляє Укрінформ із посиланням на Serbia.postsen.
"Наша країна вже платить високу ціну за те, що не вводить санкції проти росії, і вона (ціна - ред.) стає непідйомною. Як міністр економіки, я не можу змиритися з тим, що на президента Сербії Александара Вучича чиниться такий великий тиск, а ми мовчимо. Саме тому я виступаю за введення санкцій проти росії, я стою поруч з президентом Вучичем у захисті державних і національних інтересів, і я маю абсолютну довіру до нього. Саме тому прошу уряд Сербії і всіх міністрів зробити заяву з цього питання", - заявив Баста.
За його словами, сербський уряд не вводив санкцій проти рф тому, що сподівався, що "конфлікт закінчиться, що розум візьме гору і що обидві сторони нарешті сядуть за стіл переговорів".
"На жаль, з плином часу ми зіткнулися з новою реальністю. Конфлікту не видно кінця, і, схоже, розумні аргументи вичерпалися. Малі країни завжди страждають від конфлікту великих, а через глобальні потрясіння Сербія стикається з величезним тиском", - додав Баста.
Як повідомляв Укрінформ, раніше президент Сербії Александар Вучич заявив, що серби, завербовані росією на війну проти України, будуть заарештовані після повернення додому.
Президент Сербії, який зазвичай підтримував дружні відносини з москвою, також відкинув територіальні претензії президента рф до України.
Фото з сайту serbia.postsen.com