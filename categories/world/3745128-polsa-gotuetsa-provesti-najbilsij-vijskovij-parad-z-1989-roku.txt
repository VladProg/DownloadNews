У межах цьогорічного святкування Дня Війська Польського (15 серпня) відбудеться найбільший з 1989 року показ Збройних сил держави.

Про це повідомив пресофіцер 1-ї Варшавської бронетанкової бригади, лейтенант Яцек Пьотровський, передає Укрінформ із посиланням на Польське радіо.
За його словами, під час військового параду на Віслостраді у Варшаві можна буде побачити техніку польського, американського та корейського виробництва.

Пьотровський додав, що серед атракцій будуть десятки військових пікніків: «Кожен, хто хоче спільно з нами святкувати, бо треба зауважити, що День Війська Польського - це передусім свято кожного поляка, і кожен, хто хотітиме слідкувати наживо або в медіа, зможе побачити найсучаснішу техніку, що є на оснащенні Війська Польського або вже невдовзі надійде на оснащення».


Парад з нагоди військового свята повертається після трирічної перерви, нагадує Польське радіо. 15 серпня, у річницю переможної битви під Варшавою проти більшовиків, разом із польськими вояками маршем пройдуть військові зі США, Великої Британії, Хорватії та Румунії.
Як повідомлялося, Польща має намір найближчим часом майже вдвічі збільшити свою кадрову армію на тлі активності бойовиків із ПВК «Вагнер» та російських військ у Білорусі.