Комісар Ради Європи з прав людини Дуня Міятович висловила занепокоєння, що ухвалення в Грузії законопроєкту «Про прозорість іноземного впливу» може мати серйозний стримуючий вплив на роботу організацій громадянського суспільства в країні.

Про це повідомляє Укрінформ з посиланням на лист Міятович на адресу голови парламенту Грузії.
«Така законодавча ініціатива викликає низку занепокоєнь з точки зору прав людини у світлі стандартів Ради Європи щодо свободи об'єднань та свободи вираження поглядів. Хоча прозорість може бути законним інтересом, вона не повинна досягатися на шкоду ефективному здійсненню прав і свобод некомерційними організаціями та засобами масової інформації, а також здійсненню їхньої законної діяльності», - йдеться у листі Міятович.
Вона закликала парламент Грузії відхилити цей або будь-який інший подібний законопроєкт і взяти на себе зобов'язання сприяти різноманітній та активній участі громадян у державних справах, а також створенню сприятливого середовища для функціонування організацій громадянського суспільства та правозахисників у Грузії.
Як повідомлялося, законопроєкт «Про прозорість іноземного впливу» ініціював у парламенті рух «Сила народу», який входить до парламентської більшості разом із правлячою партією. Про підтримку документа раніше заявила і правляча партія «Грузинська мрія». Президент Грузії Саломе Зурабішвілі виступила проти.
Пізніше цей рух вніс до парламенту ще один законопроєкт — «Про реєстрацію іноземних агентів».
Сотні неурядових організацій та ЗМІ Грузії підписали спільну заяву, в якій наголошують, що законопроєкт про іноагентів є відповіддю влади на оприлюднення інформації про факти корупції, беззаконня та виборчого правосуддя та проводять пряму аналогію з росією.
Євросоюз заявив, що ухвалення подібних законів несумісне з виконанням рекомендацій для набуття Грузією статусу кандидата в Євросоюз, з нормами та цінностями ЄС. Серйозне занепокоєння також висловили США та ООН.
У правлячій партії на це заявили, що міжнародні організації введені в оману «пропагандистською дезінформацією», і проєкти законів про іноагентів ніяк не загрожують правам людини.