У російському обласному центрі Бєлгороді неподалік від місця, де напередодні вибухнула російська бомба, знайшли ще один вибухонебезпечний предмет, із сусідніх будинків евакуювали тисячі людей. Після вивезення снаряда людей обіцяють повернути назад.

Про це повідомляє Укрінформ з посиланням на ТГ-канал місцевого губернатора В’ячеслава Гладкова.
«Саперами був знайдений вибухонебезпечний предмет. Вибухотехніки міноборони рф вирішили знешкодити його на полігоні. Оперативним штабом ухвалено рішення провести евакуацію 17 багатоквартирних будинків у радіусі 200 метрів. За попередніми даними, це понад три тисячі людей» - написав Гладков.





За його словами, людей вивезуть у місця, де обіцяна вода та харчування.
Пізніше губернатор уточнив, що «снаряд із території житлового сектору вивезено». Відповідно людей поступово почнуть повертати до їхніх квартир.
Як повідомляв Укрінформ, напередодні в ніч проти 21 квітня в Бєлгороді вибухнула російська бомба, внаслідок чого утворилася величезна вирва радіусом 20 метрів, пошкоджено автомобілі, повалено стовпи лінії електропередачі, у житлових будинках та магазинах вибито вікна. Був терміново розселений трипід'їзний дев'ятиповерховий будинок.
Російське міноборони визнало, що під час прольоту Су-34 над Бєлгородом стався «нештатний схід авіаційного боєприпасу». Подробиць військове відомство не надало, повідомивши лише, що «проводиться розслідування».
Після початку повномасштабного російського вторгнення в Україну у прикордонних російських регіонах, Бєлгородській, Брянській, Курській областях, регулярно стаються різні інциденти, внаслідок чого відбуваються вибухи та пожежі.