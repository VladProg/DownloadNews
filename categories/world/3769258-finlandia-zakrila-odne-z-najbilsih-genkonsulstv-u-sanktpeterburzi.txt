Фінляндія закрила Генеральне консульство у Санкт-Петербурзі, оскільки 6 липня 2023 року Росія оголосила про відкликання відповідної згоди з 1 жовтня 2023 року.

Про це повідомляє Укрінформ з посиланням на МЗС Фінляндії.
Повідомляється, що будівля Генерального консульства залишиться у власності Фінляндії.
Банківські рахунки Генконсульства Фінляндії в Санкт-Петербурзі та Посольства в Москві були заморожені в квітні, згодом кошти на рахунках перевели на новий рахунок, відкритий для посольства у «ВТБ банк», який визначила Росія.
Всі обов'язки з консульських питань та питань в'їзду на територію Росії з 1 вересня 2023 року взяло на себе Посольство Фінляндії в Москві.
Зазначається, що МЗС Фінляндії рекомендує фінам утриматися від будь-яких поїздок до Росії.
Генеральне консульство в Санкт-Петербурзі було одним з найбільших серед дипломатичних і консульських представництв Фінляндії за кордоном.
Як повідомляв Укрінформ, на початку цього року Фінляндія вирішила закрити офіси Генконсульства у Петрозаводську і Мурманську.
Пізніше Фінляндія скасувала дозвіл на роботу російського консульства в Турку.
Фото: um.fi