російська федерація може посилити ядерний шантаж, щоб зірвати візит до Європи президента Сполучених Штатів Америки Джо Байдена.

Як передає Укрінформ, про це повідомляє Головне управління розвідки Міністерства оборони України.
Так, за даними ГУР, напередодні візиту Байдена до Європи росія розпочинає масштабні навчання стратегічних ядерних сил. Станом на цей час підтверджена підготовка компонентів відповідних військ до пуску балістичних ракет морського та наземного базування, а також крилатих ракет повітряного базування.
Встановлено, що в межах підготовки до навчань проведена перевірка системи централізованого бойового управління збройних сил рф «Моноліт». Зокрема, перевірені канали бойового управління, а сили та засоби стратегічних ядерних сил переведені у вищі ступені бойової готовності. Крім того, до екіпажу ракетного підводного крейсера стратегічного призначення доведене бойове розпорядження на вихід у район пуску, підтримується 24-годинна бойова готовність стратегічних ядерних сил до застосування.
За інформацією ГУР, серед іншого, на авіаційній базі «тамбов» росіяни розгорнули допоміжний пункт управління командування дальньої авіації.
У розвідці вважають, що такі дії військово-політичного керівництва рф, зокрема, є спробою завадити візиту президента США до Європи шляхом прямого ядерного шантажу та послабити міжнародну підтримку України.
Як повідомляв Укрінформ, 20-22 лютого президент США Джо Байден відвідає Польщу з візитом, під час якого підтвердить відданість Сполучених Штатів та інших країн щодо підтримки України.