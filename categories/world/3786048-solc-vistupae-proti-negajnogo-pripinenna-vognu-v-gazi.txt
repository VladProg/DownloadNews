Федеральний канцлер Німеччини Олаф Шольц виступає проти негайного припинення вогню з боку Ізраїлю в секторі Гази.

Як передає Укрінформ із посиланням на The Times of Israel, про це він заявив під час дебатів, організованих німецькою регіональною газетою Heilbronner Stimme.

«Не думаю, що заклики до негайного припинення вогню чи тривалої паузи - що означає одне й те саме - є правильними. Це означало б, зрештою, що Ізраїль залишає для ХАМАС можливість відновитися й отримати нові ракети», - наголосив Шольц.
Водночас, на думку канцлера, потрібні «гуманітарні паузи» для переміщення біженців та надання необхідної допомоги цивільному населенню.
Позиція Шольца з цього питання збігається з позицією США.
Як повідомляв Укрінформ, на церемонії вшанування пам’яті жертв єврейських погромів у ніч на 10 листопада 1938 року канцлер ФРН заявив, що антисемітизм отруює суспільство, і в сучасній Німеччині йому не повинно бути місця.
Фото: Bundesregierung/Kügeler