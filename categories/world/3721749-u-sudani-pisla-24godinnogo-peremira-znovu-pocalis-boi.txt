У неділю в столиці Судану Хартумі після 24-годинного перемир'я спалахнули запеклі зіткнення. Жителі повідомляли про роботу артилерії та повітряні удари.

Як передає Укрінформ, про це повідомляє Reuters.
Свідки кажуть, що бої між армією Судану і воєнізованими Силами швидкої підтримки (RSF) були одними з найзапекліших за останні тижні. Зокрема, наземні бої відновилися в густонаселеному районі столиці Хадж Юсеф.
Саудівська Аравія і США, які виступили посередниками на переговорах у Джидді, заявили, що перемир'я дозволило доставити життєво необхідну гуманітарну допомогу.
Видання зазначає, що одразу після закінчення перемир'я свідки повідомили, що на півночі Омдурмана поновилися зіткнення та артилерійські обстріли.
Місцеві також повідомили про активні бої в південному і центральному Хартумі, Шамбаті та в Бахрі - вздовж стратегічного мосту Хальфія, який веде до Омдурмана.
Як повідомляв Укрінформ, сторони збройного протистояння в Судані погодилися на 24 години взаємно припинити вогонь на території усієї країни.
З 15 квітня в Хартумі, столиці Судану та інших регіонах країни точаться криваві бої між армією та Силами швидкого реагування Судану. Конфлікт, унаслідок якого загинули щонайменше 863 людини та отримали поранення 3531, зчинився навколо запропонованого переходу країни до цивільного правління.