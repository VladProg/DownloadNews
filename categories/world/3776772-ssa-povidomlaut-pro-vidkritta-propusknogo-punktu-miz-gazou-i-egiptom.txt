Посольство США в Ізраїлі заявило, що пропускний пункт "Рафах" між сектором Гази і Єгиптом має запрацювати у суботу, 21 жовтня.

Про це повідомляє Укрінформ з посиланням на заяву американського диппредставництва.
"Ми отримали інформацію, що прикордонний пункт "Рафах" між Газою та Єгиптом відкриється в суботу, 21 жовтня, о 10:00 за місцевим часом. Якщо кордон відкриють, ми не знаємо, як довго він залишатиметься відкритим для виїзду з Гази іноземних громадян", - йдеться у повідомленні.
Американські дипломати очікують, що велика кількість людей намагатиметься перетнути кордон у разі його відкриття. Посольство попереджає громадян США, які намагатимуться в'їхати до Єгипту, що слід очікувати "потенційно хаотичного і безладного середовища по обидва боки кордону".
"Ситуація залишається динамічною і мінливою, а безпекове середовище - непередбачуваним. Ви повинні оцінити свою особисту безпеку, перш ніж вирішити рухатися до кордону або намагатися перетнути його", - йдеться у повідомленні.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, зокрема дітей. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку та вторгнення ХАМАС, а також почав знищувати військові об’єкти цього руху.
Ізраїльські військові в ніч проти 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні мешкають близько 1,1 мільйона людей. Наразі виїзд людей з цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.



Фото: Loay Ayyoub/The Washington Post