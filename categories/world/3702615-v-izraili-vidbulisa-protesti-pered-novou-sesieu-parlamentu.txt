В столиці Ізраїлю Тель-Авіві сьогодні вкотре протестували проти суперечливих планів ізраїльського уряду щодо впровадження судової реформи.

Як передає Укрінформ, про це повідомляє AFP.
Противники реформи продовжують демонстрації по всій країні з січня, попри те, що прем’єр-міністр Біньямін Нетаньягу місяць тому призупинив суперечливу програму реформ.
Ізраїльське суспільство глибоко розділилося через запропоновану реформу, що має на меті послабити Верховний суд та надати політикам більший вплив на відбір суддів.
Уряд Нетаньягу стверджує, що реформа необхідна для відновлення балансу повноважень між судовою системою та виборними посадовими особами, тоді як опоненти кажуть, що такі зміни законодавства становлять загрозу демократії.
Щотижневі мітинги неодноразово збирали десятки тисяч демонстрантів на вулицях Тель-Авіва, хоча дані про чисельність акції сьогодні поки невідомі.
У зв’язку з тим, що в понеділок після перерви парламент має провести відкрите засідання, як прихильники реформи, так і її противники прагнуть продовжувати тиск на політиків проводячи вуличні акції.
Як повідомлялося, протести продовжуються попри рішення прем'єра Біньяміна Нетаньягу призупинити судову реформу. Вона передбачає передачу парламентській більшості контролю за процесом вибору суддів Верховного суду. Також влада хоче відмовитися від законодавчого принципу, що дозволяє Верховному суду скасовувати рішення уряду.
Прем'єр вже погодився відкласти ухвалення закону про судову реформу до літа.