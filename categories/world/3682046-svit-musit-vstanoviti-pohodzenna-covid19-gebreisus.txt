Міжнародній спільноті обов'язково необхідно встановити походження COVID-19, аби підготуватися до майбутніх пандемій.

Як повідомляє кореспондент Укрінформу, про це заявив генеральний директор ВООЗ Тедрос Аданом Гебреїсус.


“Питання про те, як розпочалася пандемія, залишається відкритим. Пошук відповіді на це запитання залишається науковим імперативом, який допоможе нам підготуватися, упередити та відреагувати на майбутні епідемії та пандемії”, - сказав Гебреїсус.

Він додав, що достеменне встановлення походження COVID-19 “є також і моральним імперативом заради тих, кого ми втратили”.
“Утім, більш ніж три роки після початку спалаху, ми досі не знаємо як це трапилося, через брак співпраці від Китаю в питанні прозорості у обміні інформацією, проведенні необхідних розслідувань та обміну результатами”, - зазначив гендиректор ВООЗ.

Гебреїсус наголосив, що “поки ці дослідження не будуть проведені, усі гіпотези стосовно походження вірусу залишатимуться на столі”.

Зауважимо, що існує дві основні теорії походження COVID-19: його природне поширення від кажанів до тварин-посередників й зрештою людей, та випадковий витік із лабораторії.