Генеральний секретар ООН Антоніу Гутерреш вкотре наголошує на необхідності реформування багатосторонніх інституцій, створених після Другої світової війни.

Як передає власний кореспондент Укрінформу у Нью-Йорку, про це генсек заявив у середу під час пресконференції.
«Сьогоднішні багатосторонні інституції, створені після Другої світової війни, відображають потужність та економічну динаміку того часу, а отже, потребують реформування», - наголосив він.
Він нагадав, що у Нью-Йорку невдовзі відбудеться тиждень високого рівня за участю глав держав і урядів у рамках відкриття чергової сесії Генеральної Асамблеї ООН.
«Ми зберемося в той час, коли людство стикається з величезними викликами - від погіршення кліматичної ситуації до ескалації конфліктів, глобальної кризи вартості життя, стрімкого зростання нерівності та драматичних технологічних збоїв», - сказав він.
За його словами, геополітичні розбіжності підривають здатність багатосторонніх інституцій (до яких насамперед належить ООН, - ред.), реагувати на виклики.
«Виникає багатополярний світ, - пояснив він. - Багатополярність може бути фактором рівноваги. Але вона також може призвести до ескалації напруженості, фрагментації та навіть гіршого».
Аби об’єднати багатополярний світ, потрібні сильні, реформовані багатосторонні інституції, засновані на Статуті ООН та міжнародному праві, додав він.
Анонсуючи події тижня високого рівня, Гутерреш зазначив, що значну увагу буде приділено тому, «як урятувати Цілі сталого розвитку на півдорозі до 2030 року», а також «як підвищити амбіції для подолання кліматичної кризи», важливим питанням є фінансування та інвестицій для розвитку, виклики у сфері охорони здоров'я, «гарячі точки» тощо.
«Моє звернення до світових лідерів буде чітким: нині не час для позерства чи позиціонування. Не час для байдужості чи нерішучості. Це час об'єднатися для ухвалення реальних, практичних рішень», - заявив генсек.
Це час для компромісів заради кращого завтра, додав він, пояснивши, що політика, дипломатія, ефективне лідерство - це все компроміс.
Лідери несуть особливу відповідальність за досягнення компромісу в розробці нашого спільного майбутнього для нашого спільного блага, зазначив Гутерреш.
Як повідомлялося, тиждень високого рівня Генасамблеї ООН відбудеться 19 - 25 вересня у Нью-Йорку.