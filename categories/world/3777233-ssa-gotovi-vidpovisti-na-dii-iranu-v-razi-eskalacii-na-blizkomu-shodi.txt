Державний секретар Сполучених Штатів Ентоні Блінкен заявив, що через дії Ірану та його союзників Вашингтон вбачає потенціал для ескалації війни на Близькому Сході й війська США готові діяти у відповідь.

Як передає Укрінформ, про це повідомляє NBC News.
"Ми вживаємо заходів, щоб ефективно захистити наших військових (у цьому регіоні - ред.)", - сказав Блінкен.
Держсекретар запевнив, що США не прагнуть ескалації конфлікту, не хочуть, щоб по їхніх військових стріляли, але США готові реагувати, якщо подібний інцидент матиме місце.
Як повідомляє The Times of Israel, міністр оборони США Ллойд Остін заявив, що Сполучені Штати вживатимуть "відповідних заходів" у відповідь на будь-яку ескалацію конфлікту між Ізраїлем та ХАМАС на Близькому Сході.
"Ми стурбовані можливою ескалацією. Насправді ми бачимо перспективу значної ескалації атак на наші війська та наших людей у всьому регіоні", – сказав він.
"Якщо будь-яка група чи будь-яка країна захоче розширити цей конфлікт та скористатися цією дуже невдалою ситуацією, яку ми бачимо, наша порада: не робіть цього", — сказав він за декілька годин після того, як Пентагон оголосив про збільшення своєї військової присутності на Близькому Сході.
"Ми зберігаємо право захищати себе та, без вагань, вживатимемо відповідних заходів", — додав Остін.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС. США, ЄС, Україна та низка інших держав засудили атаки по Ізраїлю.