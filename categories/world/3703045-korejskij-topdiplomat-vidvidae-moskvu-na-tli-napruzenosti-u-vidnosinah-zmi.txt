Перший заступник міністра закордонних справ Республіки Корея Чан Хо Чжин відвідає росію на тлі напруженості у відносинах між державами після заяви президента Юн Сок Йоля щодо ймовірності надання військової допомоги Україні.

Про це з посиланням на джерело в зовнішньополітичному відомстві повідомляє Yonhap, передає Укрінформ.
Як зазначається, до початку минулого місяця Чан обіймав посаду посла Кореї в рф, а на конференції керівників дипломатичних місій у Сеулі його було призначено першим заступником глави МЗС.
Він одразу став до роботи на новій посаді, не повертаючись до москви і не здійснивши таким чином передбачених дипломатичним етикетом для послів процедур завершення їхніх місій у країнах акредитації. Тож офіційним приводом поїздки Чана до росії стане обмін «прощальними вітаннями» з російськими офіційними особами.
Водночас цей візит відбудеться на тлі зростання напруженості у відносинах між країнами після того, як Юн сигналізував про зміну політики Південної Кореї стосовно допомоги Україні, заявивши, що важко наполягати лише на гуманітарній чи фінансовій допомозі, якщо Україна зазнає широкомасштабної атаки на цивільних.
У відповідь росія заявила, що надання військової допомоги Україні означатиме участь Сеула в конфлікті і буде вважатися «відверто ворожим антиросійським кроком».
У МЗС Кореї очікують, що питання допомоги Україні порушуватиметься під час зустрічей Чана з представниками російської влади.
«Ця поїздка організується з тих міркувань, що краще виконати традиційні дипломатичні формальності й «попрощатися» (щоб не ускладнювати ситуацію – ред.), оскільки москва вже визнала Південну Корею недружньою нацією після її долучення до антиросійських санкцій», - сказав корейському агентству співрозмовник у зовнішньополітичному відомстві.
Як повідомляв Укрінформ, під час візиту до США президент Республіки Корея Юн Сок Йоль, заявив, що Сеул хоче підтримати Україну і розглядає варіант надання летальної допомоги.
Фото: Yonhap