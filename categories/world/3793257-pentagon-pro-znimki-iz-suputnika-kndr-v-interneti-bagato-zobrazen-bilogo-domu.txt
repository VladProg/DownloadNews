Пентагон не може підтвердити правдивість заяв Північної Кореї про те, ніби її супутник зробив фото урядових і військових об’єктів США, але нагадує, що в інтернеті є багато таких зображень.

Про це на брифінгу заявив речник Пентагону генерал Патрік Райдер, повідомляє Укрінформ із посиланням на міноборони США.
«У мене немає жодної інформації про те, що зробив північнокорейський супутник… Скажу лише, що в інтернеті є багато зображень Пентагону та Білого дому», - зауважив Райдер.
Так він прокоментував повідомлення з КНДР про те, нібито її супутнику-шпигуну вдалося зробити детальні зображення важливих урядових і військових об’єктів на території США.
На прохання оцінити загалом успішність запуску супутника Райдер відповів: Сполучені Штати напевно знають тільки те, що КНДР запустила космічний апарат і він таки вийшов на навколоземну орбіту.
«Аби щось перебувало на орбіті, йому треба уникнути земної гравітації та мати можливість утримуватися на орбіті навколо Землі», - сказав генерал.
За його словами, американські військові продовжують консультації з Південною Кореєю, Японією та з іншими регіональними партнерами і союзниками й уважно стежать за космічним апаратом КНДР.
Як повідомляв Укрінформ, Північна Корея у вівторок заявила, що її військовий супутник зробив детальні фото Білого дому, Пентагону та головної військово-морської бази США «Норфолк» із пришвартованими авіаносцями.