Комітет з міжнародних справ Палати громад британського парламенту розкритикував уряд за недооцінку загрози з боку російської ПВК “Вагнер”.

Як передає Укрінформ, про це повідомляє агенція Reuters.
У звіті законодавців йдеться, що Велика Британія має посилити протидію операціям російських найманців з ПВК “Вагнер”, поки вона вразлива після невдалого заколоту минулого місяця.
Парламентарії закликали до більш цілеспрямованих санкцій проти «мережі організацій», підпорядкованих ПВК “Вагнер”, і додали, що Британія має визнати цю групу терористичною організацією та заборонити її.
"Зараз, коли мережа (угруповання Вагнера - ред.) є найбільш вразливою, треба діяти", – заявила голова комітету Алісія Кернс.
За її словами, британський уряд не розуміє, який вплив має ПВК “Вагнер” за межами Європи, зокрема в Африці.
"За десять років існування ПВК “Вагнер” уряд Великої Британії не напрацював узгодженої стратегії, а зусилля, спрямовані на реальну боротьбу з “Вагнером”, відсутні", – заявила Кернс.
Вона додала, що це дозволило групі Вагнера "поширити свої щупальця вглиб Африки" та експлуатувати країни, які стали вразливими через збройні конфлікти або нестабільність.
Водночас у британському МЗС заявили, що запровадили жорсткі санкції проти ПВК “Вагнер” та її ватажка Євгена Пригожина.
Як повідомлялося, Пригожин 23 червня оголосив “марш справедливості” проти російського військового керівництва, зокрема проти міністра оборони РФ Сергія Шойгу.
Самопроголошений лідер Білорусі Олександр Лукашенко провів переговори з Пригожиним, після чого той заявив, що бійці угруповання зупиняють похід на Москву і повертаються до польових таборів.
Після цього російський президент Володимир Путін заявив, що «вагнерівці» можуть підписати контракт із міноборони РФ або їхати у Білорусь.