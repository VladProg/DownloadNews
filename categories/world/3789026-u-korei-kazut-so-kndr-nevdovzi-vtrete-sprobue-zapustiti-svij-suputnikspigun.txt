Північна Корея може запустити військовий супутник-шпигун уже «упродовж тижня чи близько того», заявив у неділю міністр оборони Південної Кореї Шин Вон Сік, пославшись на розвіддані.

Про це передає Укрінформ з посиланням на Yonhap.
Міністр зазначив, що запуск може відбутися до того, як Південна Корея запустить свій перший розвідувальний супутник на двоступеневій ракеті Falcon 9 американської аерокосмічної компанії SpaceX із бази військово-космічних сил Ванденберг у Каліфорнії 30 листопада.
«Південна Корея і Сполучені Штати стежать за пересуваннями Північної Кореї. Північна Корея готується до запуску, який має відбутися упродовж тижня чи близько того», – сказав Шин.
За його словами, Пхеньян «майже вирішив» проблеми зі своїми двигунами «за допомогою Росії».
Північна Корея зробила дві невдалі спроби вивести на орбіту розвідувальний супутник у травні та серпні.
Шин зазначив, що союзники уважно стежать за цими приготуваннями, оскільки успішний запуск військового супутника-шпигуна означав би прогрес у ракетних технологіях, які можуть бути використані як зброя.
Нагадаємо: Північній Кореї заборонено будь-яке використання технологій створення балістичних ракет відповідно до резолюцій Ради Безпеки ООН.