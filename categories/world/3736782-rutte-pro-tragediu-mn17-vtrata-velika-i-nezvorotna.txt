Прем’єр-міністра Нідерландів Марка Рютте висловив співчуття та побажав додаткових сил родичам загиблих рейсу МН17.

Як повідомляє Укрінформ, про це він написав у своєму Твіттері.
“Дев'ять років тому був збитий рейс MH17. За одну мить позбавили життя 298 ні в чому не винних людей. Сьогодні ми згадуємо їх і співчуваємо горю рідних. Втрата велика і незворотна. У цей важкий день бажаю їм (рідним - ред.) додаткових сил”, - написав він.
З 2014 року 17 липня у Нідерландах стало особливим днем. Щороку цього дня рідні загиблих оплакують своїх близьких та вкотре нагадують світові про жахливі наслідки російської агресії.
Як повідомляв Укрінформ, у Нідерландах українці хвилиною мовчання вшанували пам'ять загиблих у трагедії MH17.
У дев’яту річницю трагедії українці зібралися біля меморіального комплексу пам'яті жертв трагедії, що поблизу аеропорту "Схіпхол", звідки 17 липня 2014 року вилетів пасажирський літак рейсу MH17.
До монумента MH17 українці поклали букети із соняшників, адже літак цього рейсу впав у поле соняшників.
Пасажирський Boeing-777 “Малайзійських авіаліній”, що виконував рейс MH17 з Амстердама в Куала-Лумпур, зазнав катастрофи над тимчасово окупованою частиною Донецької області 17 липня 2014 року.
На борту лайнера перебували 283 пасажири та 15 членів екіпажу - всі вони загинули.
Визнані винними у справі про збитий літак рейсу MH17 ексофіцер ФСБ колишній "міністр оборони "ДНР" Ігор Гіркін (Стрєлков), генерал ГРУ генштабу збройних сил РФ, глава "ГРУ ДНР" Сергій Дубинський та громадянин України Леонід Харченко мають виплатити 16 млн євро компенсацій.
Таке рішення ухвалив суд у Нідерландах.
Гіркіна, Дубинського і Харченка засуджено до довічного ув'язнення. Підполковник ГРУ Олег Пулатов був виправданий.
Міжнародна слідча група дійшла висновку, що літак був збитий із зенітно-ракетного комплексу "Бук", який належить 53-ій зенітно-ракетній бригаді протиповітряної оборони російських збройних сил, дислокованій у Курську.