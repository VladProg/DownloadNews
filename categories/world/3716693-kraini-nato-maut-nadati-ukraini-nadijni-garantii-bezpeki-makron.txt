Президент Франції Еммануель Макрон під час промови на безпековому форумі «Globsec» в Братиславі у середу закликав Захід надати Україні «відчутні та надійні» гарантії безпеки.

Як передає Укрінформ, про це повідомляє The Guardian із посиланням на AFP.
«Нам потрібно сьогодні допомогти Україні всіма засобами для проведення успішного контрнаступу», – сказав французький президент.
Лідер Франції вважає, що український контрнаступ надасть шанс побудувати «надійний мир».
Макрон підкреслив, що Україна «сьогодні захищає Європу», тому в інтересах Заходу, щоб вона мала гарантії безпеки від НАТО. Він додав, що ця тема буде предметом колективних переговорів впродовж наступних тижнів, щоб «запропонувати Україні реальні та надійні гарантії безпеки».
За словами політика, різні країни-члени НАТО можуть надати такі гарантії на час, поки Україна очікує вступу до альянсу.
Цього року під час форуму у Словаччині відбувається також підготовка до саміту НАТО, який відбудеться у столиці Литви, Вільнюсі 11 та 12 липня, йдеться у повідомленні.
Як повідомляв Укрінформ, генеральний секретар НАТО Єнс Столтенберг заявив, що на липневому саміті НАТО Україна отримає запевнення про допомогу з боку союзників і готовність підтримати членство Києва в Альянсі.
Фото: ЕРА