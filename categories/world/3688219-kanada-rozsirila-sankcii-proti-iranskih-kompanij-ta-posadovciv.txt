Канада запровадила санкції проти іранських компаній та посадовців, відповідальних за порушення прав людини й виробництво бойових дронів, які в Україні застосовує росія.

Як повідомляє кореспондент Укрінформу, про це в Оттаві оголосила міністр закордонних справ Канади Мелані Жолі.
“Настав час розірвати коло насильства та прокласти новий шлях до миру, безпеки й стабільності для іранців”, - сказала Жолі.
У її відомстві зазначили, що під нові канадські санкції потрапили вісім фізичних та двоє юридичних осіб, пов’язаних із грубими порушенням прав людини у країні та виробництвом дронів й балістичних ракет.
“Підсанкційні компанії підтримують іранський режим, допомагаючи йому перешкоджати та маніпулювати онлайн комунікацією протестувальників або надаючи Силам правопорядку тактичне обладнання, яке використовується для жорстоких утисків демонстрантів”, - пояснили у МЗС.
Майно та кошти усіх підсанкційних осіб на території Канади заморожуються, а їм самим закривається в’їзд до країни.
Санкції, зокрема, були запроваджені проти старшого виконавчого директора державної корпорації “Qods Aviation Industries” Хасема Дамавандяна, яка виробляє дрони для продажу росії, а також проти директора Організації аерокосмічної промисловості Ірану Надера Хуна.
Зауважимо, що це десятий санкційний пакет, запроваджений Канадою проти Ірану з жовтня минулого року.