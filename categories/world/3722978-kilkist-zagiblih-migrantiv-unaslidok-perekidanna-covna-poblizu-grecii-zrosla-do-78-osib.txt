Берегова охорона Греції повідомила у середу, що кількість загиблих в результаті аварії рибальського судна зросла до 78 осіб.

Як передає Укрінформ, про це повідомляє DW.
Масштабна пошуково-рятувальна операція розпочалася в середу вранці після того, як вночі під час сильного вітру в 75 кілометрах на південний захід від грецького південного Пелопоннесу перекинувся рибальський човен. На борту судна, що рухалося з лівійського порту Тобрук до Італії, перебували до 400 осіб.
Місцева влада спочатку повідомила про 32 загиблих, а потім збільшила цю цифру до 59. Врешті кількість жертв внаслідок аварії збільшилась до 78 осіб.
Наразі підтверджено, що 104 людини врятовано і доставлено до грецького міста Каламата. Вони отримали сухий одяг і медичну допомогу в притулках, створених службами швидкої допомоги та Агентством ООН у справах біженців. Четверо людей були госпіталізовані з симптомами переохолодження.
Як повідомляв Укрінформ, біля південного узбережжя Греції перекинулося і затонуло рибальське судно з мігрантами.
Фото: argolikeseidhseis.gr