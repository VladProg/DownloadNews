Посольство Китаю у Франції видалило запис скандального інтерв'ю, в якому посол КНР поставив під сумнів незалежність країн колишнього Радянського Союзу, що викликало обурення в усій Європі.

Як передає Укрінформ, про це повідомляє Bloomberg.
Спочатку посольство розмістило повну версію запису висловлювань посла Лу Шає китайською та французькою мовами на своєму офіційному акаунті в WeChat в понеділок вранці. Однак до полудня за пекінським часом стенограму було видалено, а на посиланнях з'явилося повідомлення про те, що контент «був видалений автором». Інтерв'ю також не було опубліковане на офіційному сайті посольства.
В інтерв'ю французькій телерадіокомпанії LCI, яке вийшло в ефір у п'ятницю, Лу заявив, що деякі «країни колишнього Радянського Союзу» не мають ефективного статусу згідно з міжнародним правом.
Ці коментарі обурили балтійські країни: Естонію, Латвію і Литву. Урядовці країн заявили, що викличуть китайських дипломатів до своїх столиць для пояснення висловлювань Лу. Верховний представник ЄС з питань закордонних справ і політики безпеки Жозеп Боррель, у свою чергу, назвав цю заяву «неприйнятною».
Слова Лу також суперечать офіційній позиції Китаю, який визнав країни Балтії та інші нові незалежні держави незабаром після розпаду Радянського Союзу в 1991 році.
Було незрозуміло, чому запис на офіційному акаунті китайського посольства у WeChat було видалено. На черговому брифінгу в понеділок речниця Міністерства закордонних справ Мао Нін заявила, що їй нічого не відомо про цю ситуацію.
Вона також підкреслила, що Китай «поважає статус колишніх радянських республік як суверенних країн після розпаду Радянського Союзу», додавши, що позиція країни незмінна.
Ця суперечка може підірвати зусилля Пекіна, який прагне виглядати миротворцем у російській війні проти України, особливо з огляду на те, як активно Китай висвітлює свої зв'язки з москвою.
Як повідомляв Укрінформ, близько 80 депутатів Європарламенту закликають оголосити китайського посла у Франції Лу Шає персоною нон грата за слова про Крим та нелегітимність суверенітету колишніх республік СРСР.
Фото: EPA