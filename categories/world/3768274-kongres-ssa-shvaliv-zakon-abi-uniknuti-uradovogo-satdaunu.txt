Сенат Конгресу США слідом за Палатою представників схвалив законопроєкт про тимчасове фінансування уряду на 45 днів, який не передбачає додаткового пакета допомоги Україні.

Голосування у верхній палаті відбулося за кілька годин до настання можливого «шатдауну», передає власний кореспондент Укрінформу.
Більшість сенаторів (88 проти дев’ятьох) підтримали законопроєкт, який забезпечить продовження фінансування бюджетних установ США впродовж наступних півтора місяця за рівнем попереднього фінансового року.
Перед цим законопроєкт схвалила Палата представників - його підтримали 355 голосів. Проти висловився 91 конгресмен.
За ініціативи ультраправого крила республіканців нижня палата виключила положення про виділення $6,15 млрд додаткової допомоги Україні, яку запропонував напередодні Сенат.
Тепер законопроєкт буде відправлений на підпис президенту США. Очікується, що він буде затверджений негайно – для уникнення зупинки фінансування уряду.
Як повідомляв Укрінформ, лідери обох партій у Сенаті США Чак Шумер і Мітч Макконнелл перед голосуванням бюджетного законопроєкту щодо уникнення «шатдауну» виступили із заявою на підтримку України.
Вони запевнили, що це – тверда двопартійна позиція та пообіцяли до кінця нинішнього року схвалити новий масштабний пакет допомоги Україні.