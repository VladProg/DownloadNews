Північна Корея заявила про випробовування нового підводного ударного дрону, здатного нести ядерну зброю.

Як передає Укрінформ, про це повідомляє Reuters із посиланням на інформагентство KCNA.
Під час випробувань новий безпілотник КНДР плавав під водою на глибині від 80 до 150 метрів упродовж 59 годин і підірвав неядерний корисний вантаж у водах біля східного узбережжя у четвер. Кім Чен Ин спостерігав за випробуванням.
Нова система безпілотних літальних апаратів “Haeil” або “цунамі”, призначена для раптових атак, знищення військово-морських ударних груп і основних операційних портів шляхом створення великої радіоактивної хвилі у зв’язку з підводним вибухом, повідомляють ЗМІ КНДР.
Північна Корея має намір дати сигнал США і Південній Кореї, що під час війни потенційні вектори доставки ядерної зброї, про які союзникам доведеться турбуватися і на які доведеться націлюватися, будуть величезними, вважає старший науковий співробітник американського Фонду Карнегі за міжнародний мир Анкіт Панда.
Водночас представник США в умовах анонімності заявив, що жодних ознак ядерного випробування немає.
Як повідомляв Укрінформ, Північна Корея у середу вранці здійснила пуски кількох крилатих ракет у бік Японського моря.