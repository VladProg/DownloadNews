Понад 600 пожежників, у тому числі з кількох європейських країн, за підтримки авіації борються з трьома великими лісовими пожежами в Греції.

Як передає Укрінформ, про це повідомляє The Guardian.
Вогненна стихія в північно-східних регіонах країни Еврос і Александруполіс, яка стала причиною загибелі 20 осіб, вирує вже дев'ятий день.
Вогонь знищив величезні ділянки лісу і спалив будинки в околицях міста Александруполіса. Випалено 77 тис. гектарів землі.
На північно-західній околиці грецької столиці вже кілька днів палає ще одна пожежа, знищуючи будинки та національний парк на горі Парніта.
Третя велика пожежа почалася в суботу на острові Андрос. Підозрюють, що її спричинили удари блискавки.
Протягом останнього тижня Греція потерпає від щоденних спалахів десятків пожеж через штормовий вітер і спекотне сухе літо. У суботу пожежники ліквідували 122 пожежі.
Німеччина, Швеція, Хорватія і Кіпр надіслали літаки. Десятки пожежників з Румунії, Франції, Чехії, Болгарії, Албанії, Словаччини і Сербії допомагають боротися зі стихією.
Причини двох найбільших пожеж у Греції досі не встановлені. Офіційні особи заявили, що в деяких випадках підозрюють підпал або недбалість.
До п'ятниці співробітники пожежної охорони заарештували 163 особи за звинуваченнями, пов'язаними з пожежами, у тому числі більш як сотню – за недбалість і понад два десятки – за навмисні підпали.
Фото: АА