Міністерство охорони здоров'я Ізраїлю заявляє, що унаслідок бойових дій через напад бойовиків ХАМАС в країні отримали поранення понад 5 400 осіб

Як передає Укрінформ, про це повідомляє The Times of Israel.
"Міністерство охорони здоров'я повідомляє, що 5 431 людина в Ізраїлі була поранена з початку війни з ХАМАС 7 жовтня", - йдеться у повідомленні.
Наразі, зазначають у міністерстві, з травмами шпиталізовані 302 людини, з них 43 – тяжко поранені, 172 – ушкодження середньої тяжкості та 87 – легкі травми.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня глава уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС. США, ЄС, Україна та низка інших держав засудили атаки по Ізраїлю.
Фото: David Cohen/Flash90