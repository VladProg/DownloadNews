Терористичну організацію Хамас та президента Росії Володимира Путіна об’єднує спільне прагнення знищити сусідній демократичний режим.

Як повідомляє кореспондент Укрінформу, про це у спеціальному зверненні до народу заявив президент США Джо Байден.

“ХАМАС та Путін представляють різні загрози, але у них є дещо спільне: вони обидвоє хочуть повністю знищити сусідню демократію”, - сказав Байден.

Він пообіцяв у п’ятницю надіслати на затвердження до Конгресу “терміновий бюджетний запит”, у якому будуть передбачені значні кошти на підтримку обороноздатності України та Ізраїлю. “Це - розумна інвестиція, яка виплачуватиме дивіденди американській безпеці протягом поколінь”, - зазначив президент США.

Байден також закликав усіх американських політиків об’єднатися в нинішній “переломний” історичний момент.
“Ми не можемо дозволити вузькопартійній, злій політиці стати на заваді нашій відповідальності величної держави. Ми не можемо й не дозволимо таким терористам, як Хамас й тиранам, подібним на Путіна, перемогти. Я не згоден, аби це трапилося”, - підсумував президент.

Нагадаємо, раніше у ЗМІ з’явилася інформація, що у пакеті, який розробляється Білим домом, планується виділення військової допомоги для України на загальну суму близько $60 млрд.
Фото: АА