Заява G7 про заборону на імпорт російських алмазів очікується до кінця цього місяця, після чого буде пропозиція щодо 12-го пакета санкцій ЄС проти Росії.

Про це повідомляє Reuters із посиланням на власні дипломатичні джерела, передає Укрінформ.
«Потрібне остаточне схвалення «Великої сімки», перш ніж ми зможемо втілити ці елементи в юридичні тексти на європейському рівні», - цитує видання одного з європейських дипломатів.
Інший співрозмовник сказав, що заява надійде протягом тижня. Очікується, що 12-й пакет санкцій ЄС буде зосереджений на російських діамантах.
Як повідомлялося, раніше G7 обговорила чотири варіанти заборони постачання російських алмазів на свої ринки з 1 січня. Чотири пропозиції – від легкого саморегулювання до жорстких заходів щодо імпорту – підготували Бельгія, Індія, французька група ювелірної промисловості та Всесвітня алмазна рада.