У Нідерландах судді, що працює в Гаазі, оголосили догану за спробу вплинути на рішення суддів у справі МН17.

Про це повідомляє Укрінформ з посиланням на NOS.
«Суддя намагалася вплинути на суддів у справі MH17, поширюючи серед них теорію змови. Тому Верховний суд виніс їй письмову догану», - йдеться у повідомленні.
Зауважується, що дисциплінарні заходи застосовуються до суддів дуже рідко.
Верховний суд є органом, який ухвалює рішення з цього питання.
«Суддя працює радником у суді в Гаазі. Її брат написав книгу (під псевдонімом), в якій стверджує, що рейс MH17 не був збитий російською ракетою у 2014 році, як дійшли висновку Рада з питань безпеки Нідерландів та прокуратура, що було підтверджено рішенням суду», - йдеться у повідомленні.
Зазначається, що автор книги вважає, що збитий літак – справа рук спецслужб. Своєю книгою він хотів вплинути, щоб до справи було залучено інших прокурорів, які зосередяться на інших підозрюваних.
До книги свого брата суддя привертала увагу суддів та прокурорів у справі MH17.
Також вона довела цю книгу до генерального прокурора і заявила про «великий показовий процес». Прокуратура була незадоволена цим і повідомила її роботодавця - Апеляційний суд.
За даними Верховного Суду, встановлено, що була спроба вплинути на хід процесу у справі MH17. Цим суддя підірвала довіру до авторитету та неупередженості судової влади.
У постанові з цього приводу також йдеться про те, що суддя є вільним у висловленні своєї думки, але тоді необхідно враховувати «вплив цих висловлювань», особливо якщо це ставить під сумнів судову владу.
Видання повідомляє, що суддю, яка отримала письмову догану, переведено з кримінального відділу в інший.
Як повідомляв Укрінформ, визнані винними у справі про збитий літак рейсу MH17 ексофіцер фсб, колишній «міністр оборони днр» Ігор Гіркін (Стрєлков), генерал ГРУ генштабу збройних сил РФ, глава «ГРУ днр» Сергій Дубинський та громадянин України Леонід Харченко мають виплатити 16 млн євро компенсацій.
Таке рішення оголосив суд у Нідерландах 17 листопада 2022 року.
Гіркін, Дубинський і Харченко визнані винними у збитті літака рейсу MH17 та вбивстві 298 людей, їх засуджено до довічного ув'язнення. Підполковник ГРУ Олег Пулатов був виправданий.
Пасажирський Boeing-777 «Малайзійських авіаліній», що виконував рейс MH17 з Амстердама в Куала-Лумпур, зазнав катастрофи на тимчасово окупованій частині Донецької області 17 липня 2014 року. На борту лайнера перебували 283 пасажири та 15 членів екіпажу, всі вони загинули.
Міжнародна слідча група дійшла висновку, що літак був збитий із зенітно-ракетного комплексу «Бук», який належить 53-ій зенітно-ракетній бригаді протиповітряної оборони російських збройних сил, дислокованій у Курську.
Фото: ANP