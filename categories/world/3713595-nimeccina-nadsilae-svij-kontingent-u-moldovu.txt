Німеччина надсилає свій контингент у Місію партнерства Європейського Союзу в Молдові (EUPM Moldova).

Таке рішення було затверджено на засіданні федерального уряду 24 травня, повідомив на брифінгу речник уряду Штеффен Гебештрайт, передає кореспондент Укрінформу.
«Німецький контингент становитиме максимально 15 осіб», - сказав Гебештрайт.
Їх завданням є підтримка забезпечення національної безпеки. Мандат передбачає стратегічні поради, при необхідності – заходи навчання та надання обладнання для посилання спроможностей Молдови в таких галузях як кризовий менеджмент, кібербезпека та аналіз гібридних загроз, поінформував речник.
«На Республіку Молдова серйозно впливає незаконна агресивна війна Росії проти України, до того ж тривають російські спроби дестабілізувати ситуацію в країн. Ці спроби дестабілізації спрямовані на саботаж курсу на реформи та європейську інтеграцію», - зауважив Гебештрайт.
Речниця МЗС ФРН Андреа Зассе своєю чергою додала: «Ми бачимо продовження потужних зусиль з дестабілізації, кампанії з дезінформації, використання енергії як зброї, а також кібератаки. Ситуація в країні є дуже важкою».
Партнери намагаються підтримати Молдову заради завершення багаторічного конфлікту на засадах територіальної цілісності та суверенітету.
«Ми, зрозуміло, визнаємо Придністров’я невід’ємною частиною Молдови», - підкреслила дипломатка.
Вона також уточнила, що до цього часу затверджено три кандидатури для місії: поліцейський і два експерти.
Зассе також нагадала, що минулого року Німеччиною, Францією і Румунією була створена платформа з метою мобілізувати допомогу Молдові, яка прийняла багато українських біженців. У 2022 році було проведено три донорські конференції, на яких лише Німеччина надала допомогу в обсязі 120 млн євро. Робота буде продовжена цього року, пообіцяла речниця МЗС ФРН.
Як повідомлялось, Рада Європейського союзу 22 травня оголосила про початок роботи EUPM Moldova задля посилення стійкості сектору безпеки країни, зміцнення структур кризового управління та підвищення її стійкості до гібридних загроз, у тому числі з точки зору кібербезпеки та протидії іноземному інформаційному маніпулюванню та втручанню. Місія, яку очолює румунський дипломат Космін Дінеску, передбачає загалом участь до сорока офіційних осіб. Вони працюватимуть на молдовській території протягом двох років. Мандат, ухвалений ЄС у квітні, спочатку діє до травня 2025 року.
Фото: moldpres.md