У Новосибірську в РФ у неділю, 19 листопада, влада не дозволила мітинг родин мобілізованих, яких забрали на війну в Україну. Замість цього місцеві чиновники провели закриту зустріч із родичами мобілізованих.

Про це повідомляє видання «Курьер.Среда», передає Укрінформ.
Дружини та родичі мобілізованих мали намір провести сьогодні мітинги в різних містах Росії з вимогою провести ротацію чоловіків та повернути їх з війни в Україні, однак отримали відмову влади. Пізніше влада Новосибірська дозволила провести захід у форматі зборів у закритому приміщенні.
Всього на зустріч зібралося близько 30 осіб, причому поліцейських та чиновників у залі будинку культури було більше, ніж родичів мобілізованих.
«Поліцейських більше, ніж мобілізованих, зокрема чиновників різного рівня. Вхід суворо через рамки з металошукачами. Усіх мобілізованих та їхніх родичів оглядають усередині приміщення, дивляться, що у сумках, дивляться, що написано на плакатах. Більшість родичів не хоче розмовляти зі ЗМІ, всі у зашуганому стані, поліція перевіряє, що на плакаті у кожного», - пише видання.
Також зазначається, що поліція не пропустила на захід понад 20 журналістів.
Дружини мобілізованих заявляють, що не вірять, що влада їх почує та оголосить ротацію чоловіків.
Як повідомлялось, Кремль нині намагається мінімізувати непопулярні політичні кроки під час підготовки до виборів президента РФ.