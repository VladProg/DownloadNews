Європейська народна партія, найбільша група у Європарламенті, скасувала візит до Неаполя після неприйнятних заяв колишнього прем’єр-міністра Італії Сільвіо Берлусконі на адресу Президента України Володимира Зеленського.

Як передає Укрінформ, про це у Твіттері повідомив керівник Європейської народної партії (ЄНП) Манфред Вебер.
"Після заяв Сільвіо Берлусконі щодо України ми вирішили скасувати наші навчальні дні в Неаполі. Підтримка України не є необов'язковою. (Глава МЗС Італії – ред.) Антоніо Таяні та партія Forza Italia в групі ЄНП мають нашу повну підтримку", – написав він.
Вебер також додав, що партія продовжує співпрацю з італійським урядом щодо питань Євросоюзу.
Як повідомлялося, колишній прем’єр-міністр Італії Сільвіо Берлусконі розкритикував прем'єр-міністра Італії Джорджу Мелоні за зустріч із Президентом України в Брюсселі. Берлусконі також заявив, що якби Зеленський припинив «атакувати» Донбас, війни не було б.
У відповідь на заяви Берлусконі уряд нинішнього прем'єра Італії Мелоні заявив, що країна твердо та переконливо підтримує Україну.
У Міністерстві закордонних справ України вважають неприйнятними заяви колишнього прем’єр-міністра Італії Берлусконі на адресу Президента Зеленського і нагадують про політичну та моральну відповідальність за заохочення рф до продовження злочинів в Україні.