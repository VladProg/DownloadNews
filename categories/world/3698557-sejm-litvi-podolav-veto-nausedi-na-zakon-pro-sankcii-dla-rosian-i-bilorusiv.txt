Парламент Литви подолав вето президента Гітанаса Науседи й остаточно затвердили запровадження різних санкцій щодо громадян росії та білорусі у зв'язку з війною в Україні.

Про це повідомляє LRT, передає Укрінформ.
За ухвалення відповідного закону без запропонованих президентом поправок проголосували 99 членів Сейму, семеро висловилися проти, двоє утрималися.
Згідно з законом про обмежувальні заходи у зв'язку з військовою агресією проти України, з 2 травня цього року до 3 травня наступного року буде обмежено отримання росіянами і білорусами литовських віз, статусу електронного резидента.
Громадяни росії стикнуться з додатковими труднощами при в'їзді до Литви, придбанні нерухомості, а їхні заяви на отримання посвідки на проживання у республіці не прийматимуть.
Закон про національні санкції також передбачає заборону на ввезення і вивезення українських гривень до Литви і з Литви громадянами росії та білорусі.
Міністр закордонних справ Литви Габріелюс Ландсбергіс заявив, що вважає несправедливим зрівняння росіян і білорусів у санкційному законі. Зокрема, на його думку, білоруси, на відміну від росіян мають «духовний суверенітет», оскільки на масові протести у 2020 році виходили сотні тисяч громадян, чого в росії не було.
Як повідомлялося, міністр оборони Литви Арвідас Анушаускас заявив, що обсяг наданої республікою Україні військової допомоги сягнув 454 млн євро.
Фото: www.lrt.lt