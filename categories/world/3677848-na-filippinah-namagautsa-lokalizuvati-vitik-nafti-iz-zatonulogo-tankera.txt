Влада Філіппін намагається локалізувати витік нафти з затонулого танкера.

Про це повідомляє The Guardian, передає Укрінформ.
Судно MT Princess Empress, яке перевозило близько 800 тисяч літрів нафти, затонуло у вівторок біля узбережжя Науджан, провінція Східний Міндоро, коли виникли проблеми з двигуном. Двадцятьох членів екіпажу танкера врятувало вантажне судно, яке проходило повз.
Через аварію стався витік нафти. Берегова охорона Філіппін розгортає навколо місця розливу абсорбуючі бонові загородження, аби мінімізувати шкоду.
Начальник відділу ліквідації наслідків стихійних лих у постраждалій провінції повідомив, що нафтова пляма біля острова Міндоро, на південь від столиці Маніли, тягнеться на 120 кілометрів, від неї до берега близько 9 кілометрів.
Наразі обсяги витоку нафти невідомі.
Управління охорони навколишнього середовища заявило, що може постраждати 21 морська охоронювана територія.
У провінції Східний Міндоро 18 тисячам рибалок наказали не виходити в море, доки вилов риби не стане безпечним.

Фото: Philippine Coast Guard via AP