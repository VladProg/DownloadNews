Голова уряду Греції Кіріакос Міцотакіс на тлі суперечки з Британією щодо проблеми повернення скульптур Парфенону заявив, що хотів би зберегти добрі відносини між країнами.

Як передає Укрінформ, про це повідомляє Bloomberg.
Міцотакіс натякнув, що для розв'язання цієї проблеми певні кроки має зробити й британська сторона.
«Звичайно, я хочу залишити цей прикрий випадок позаду, але для танго завжди потрібні двоє», - сказав Міцотакіс в інтерв’ю Bloomberg.
«У дусі давніх добрих відносин між нашими країнами, які я, безперечно, маю намір зберегти, мені нема чого додати», - зазначив він.
Раніше, цього тижня, прем’єр-міністр Великої Британії Ріші Сунак скасував, в останню хвилину, зустріч сам на сам з Міцотакісом, яка була запланована на вівторок. Сунак звинуватив Міцотакіса у недотриманні угоди про те, щоб не коментувати належність мармурових скульптур.
Як повідомлялося, прем’єр-міністр Великої Британії Ріші Сунак несподівано скасував зустріч з грецьким колегою Кіріакосом Міцотакісом у Лондоні. Це відбулося після того, як грецький прем’єр згадав про давньогрецькі мармурові скульптури, вивезені свого часу до Лондона.
Фото: AA