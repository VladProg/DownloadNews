Влада Пакистану заарештувала 14 осіб у справі про торгівлю людьми у зв’язку з катастрофою поблизу Греції судна з мігрантами.

Про це повідомляє Ekathimerini, передає Укрінформ.
У катастрофі, що забрала десятки життів і сотні людей вважаються зниклими безвісти, загинув щонайменше 21 мешканець району Котлі, Пакистан.
Старший офіцер регіональної поліції Тахір Махмуд Куреші повідомив про арешт 10 підозрюваних у причетності до мережі торгівлі людьми, яка переправляла мігрантів до Європи.
Ще чотири людини були взяті під варту у східній провінції Пенджаб.
Пакистанський уряд наказав провести розслідування на високому рівні, щоб дослідити ймовірну причетність мережі торгівлі людьми до трагедії.
Раніше стало відомо про десятьох заарештованих у Пакистані за підозрою в торгівлі людьми.
Як повідомлялося, біля південного узбережжя Греції 14 червня затонуло рибальське судно з мігрантами. Місцева влада спочатку повідомила про 32 загиблих. За останніми даними, підтверджено загибель 81 особи. Врятувати вдалося 104 особи.
Загалом судно могло перевозити від 400 до 750 осіб.
Фото ілюстративне: АА