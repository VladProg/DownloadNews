У Сальвадорі під час футбольного матчу виникла тиснява, коли вболівальники намагалися проштовхнулися через ворота стадіону, внаслідок чого щонайменше дев’ятеро людей загинули і десятки постраждали.

Про це повідомляє Associated Press, передає Укрінформ.
Трагедія сталася під час чвертьфінального матчу національного чемпіонату між футбольними клубами Alianza та FAS на стадіоні Monumental у Кускатлані.
Гра була призупинена приблизно на 16 хвилині, коли вболівальники на трибунах почали привертати увагу гравців і арбітрів та поранених стали виносити із тунелю на поле. Десяткам людей надали медичну допомогу просто на газоні стадіону.
За попередньою інформацією поліції, підтверджено загибель дев’яти людей. Щонайменше дві травмовані людини госпіталізовані у тяжкому стані.
У групі першої допомоги Rescue Commandos поінформували, що загинули семеро чоловіків та дві жінки. Допомогу надано понад 500 людям, понад 100 були доправлені до лікарень, дехто у тяжкому стані.
Президент першого футбольного дивізіону Сальвадору Педро Ернандес сказав, що за попередньо інформацією, тиснява виникла через те, що вболівальники намагалися проштовхнутися через ворота на стадіон.
«Це була лавина уболівальників, які перекрили ворота. Дехто ще залишався у тунелі. Інші зуміли пройти на трибуни, а потім на поле і були придушені», – повідомив волонтер з групи Rescue Commandos.
Комісар національної цивільної поліції Маурісіо Арріза Чікас заявив, що буде проведено кримінальне розслідування. Слідчі дослідять продаж квитків та входи на стадіон, особливо у південну зону, де були відчинені ворота.
Як повідомляв Укрінформ, через тисняву у столиці Ємену загинули майже 80 людей.
Фото: Твіттер Aprajita Choudhary