Візит Президента України Володимира Зеленського до Польщі матиме розгорнуту програму, зокрема, передбачені переговори глав держав у форматах віч-на-віч та у складі делегацій.

Про це PAP повідомила голова канцелярії Президента Польщі Гражина Ігначак-Бандих, передає кореспондент Укрінформу.
“Цей візит є символічним: Президент Зеленський приїжджає офіційно, це анонсується”, - підкреслила вона.
За словами чиновниці, одноденний візит до РП глава Української держави здійснить разом із дружиною Оленою.
Візит розпочнеться з церемонії привітання глав держав перед президентським палацом. Згодом відбудеться зустріч президентів у форматі віч-на-віч, потім - зустріч делегацій двох країн у розширеному складі.
Ігначак-Бандих зазначила, що український лідер дуже хоче зустрітися з українцями, які проживають у Польщі, а також поляками. Ця зустріч має відбутися на території Королівського замку, її транслюватимуть на телеекранах на Замковій площі в центрі міста. Вхід на площу буде відкритим, питання щодо доступу на подвір’я Королівського замку ще вирішується.
Голова канцелярії президента РП запевнила, що у Польщі належним чином готуються до візиту.
Він відбудеться на запрошення Президента РП Анджея Дуди, українська сторона його підтвердила відносно нещодавно. Ігначак-Бандих зауважила, що коли Президент України 27 березня написав у Твіттері про розмову з Дудою і про те, що триває підготовка до важливих подій, ішлося саме візит до Варшави.
Голова канцелярія Президента Польщі повідомила, що план переговорів обох лідерів у вузькому та широкому колі усе ще узгоджується.
“Політична ситуація - підтримка України та подальші кроки. Нагадаємо, цього року у Вільнюсі відбудеться саміт НАТО. Цей саміт ... має бути дуже важливим у контексті українських питань, ця тема обов'язково обговорюватиметься”, - підкреслила Ігначак-Бандих.
За її словами, обговорюватимуться також економічні питання, відбудова України, історична проблематика.
Однією з тем зустрічі буде також питання щодо підготовки договору про добросусідські відносини між Україною і Польщею. “Цей договір готується, над ним працюють представники Міністерства закордонних справ, канцелярії Президента”, - наголосила вона.
Як повідомлялося, голова Бюро міжнародної політики при Президентові РП Марцін Пшидач заявив в понеділок, що 5 квітня відбудеться офіційний візит Президента України до Польщі.
Зеленський також зустрінеться у Варшаві з главою польського уряду Матеушем Моравецьким.











Фото: Твіттер Міхала Дворчика