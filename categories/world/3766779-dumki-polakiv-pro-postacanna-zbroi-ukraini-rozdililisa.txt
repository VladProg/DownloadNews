Близько половини громадян Польщі (47,2%) позитивно оцінили нещодавнє висловлювання прем’єра країни Матеуша Моравецького про те, що Варшава не передає Україні озброєння, оскільки сама закуповує сучасну зброю.

Про це йдеться в опитуванні, проведеному центром IBRiS для видання Rzeczpospolita, передає Укрінформ.
Як зазначається, майже стільки ж польських респондентів (44,5%) погано оцінили цю заяву глави польського уряду, а 8,3% опитаних не сформували свою думку з цього приводу.
Підкреслюється, що найбільше прихильників цієї тези прем’єра Моравецького є серед виборців правлячої партії «Право і Справедливість» (PiS) – 71%, cтарших осіб (60%), жителів сільської місцевості (60%), людей з невисоким рівнем освіти (71%), а також тих, хто черпає новини з державних телеканалів TVP I TVP Info (понад 70%).
Опитування центр IBRiS провів 22-23 вересня серед групи респондентів чисельністю 1 тис. осіб.

Фото: Tomasz Sitarski
Як повідомлялося, в інтерв’ю Polsat News прем’єр-міністр Польщі Моравецький 20 вересня заявив, що Варшава зараз не передає зброю Києву, оскільки сама здійснює масштабне озброєння і модернізацію своєї армії.
Ця заява викликала занепокоєння серед західних союзників. Речник уряду Польщі Пьотр Мюллер згодом уточнив, що Польща продовжуватиме допомагати Києву, зокрема виконуючи раніше підписані контракти у сфері виробництва озброєння для України. Він запевнив, що хаб під Жешувом, через який значна частина зброї надходить в Україну, продовжуватиме працюватися у звичайному режимі.
Нині у польсько-українських відносинах триває так звана зернова криза, що негативно впливає на двосторонні відносини. Заява Моравецького прозвучала на фоні одностороннього рішення Варшави, всупереч позиції Єврокомісії, продовжити ембарго на українське збіжжя і, відповідно, рішення України подати через це скаргу на Польщу до Світової організації торгівлі.
Польща у початковий період війни передала Україні значну кількість озброєння і військової техніки, зокрема танки Т-72, PT-91 Leopard 2, CАУ Krab, ПЗРК Piorun тощо на загальну суму близько 3 млрд дол.