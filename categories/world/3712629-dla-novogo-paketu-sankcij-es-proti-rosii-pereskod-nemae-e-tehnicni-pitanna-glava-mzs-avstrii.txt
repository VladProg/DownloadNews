Великих перешкод для ухвалення 11-го пакету санкцій Євросоюз проти Росії через її напад на Україну немає, але ще потрібно прояснити багато технічних питань.

Як передає кореспондент Укрінформу, про це заявив журналістам глава МЗС Австрії Александер Шалленберг перед початком засідання Ради міністрів ЄС із закордонних справ у Брюсселі.
"Ми прийняли спільно та одноголосно вже 10 пакетів санкцій у рамках сильного фронту ЄС. І ми також зможемо прийняти й цей 11-й пакет, я не бачу в цьому проблеми. Але так, ще є багато технічних питань, які потрібно прояснити", - сказав він.
За словами Шалленберга, новий пакет санкцій необхідний для того, щоб "закрити лазівки" для цілеспрямованого обходу вже існуючих санкцій окремими країнами чи компаніями. "Коли є якісь конкретні компанії, які свідомо їх обходять, то ми маємо протидіяти, адже це ослаблює наші санкції", - сказав він.
Водночас, глава МЗС Австрії вказав на те, що все потрібно зробити бездоганно з правової точки зору для уникнення майбутніх судових позовів, але також щоб не підігравати кремлівським наративам про нібито порушення верховенства права у Європі.
Як повідомлялося, у понеділок у Брюсселі розпочинається Рада міністрів ЄС із закордонних справ, яка розгляне найважливіші питання зовнішньої політики ЄС.
Перед зустріччю високий представник ЄС Жозеп Боррель повідомив, що міністри закордонних справ говоритимуть також про новий транш військової допомоги для України та запровадження нових санкцій проти Росії, а також про імплементацію політичних рішень G7, які були ухвалені в Хіросімі.