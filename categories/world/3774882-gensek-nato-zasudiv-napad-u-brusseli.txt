Генеральний секретар НАТО Єнс Столтенберг засудив вчорашній напад у Брюсселі, в результаті якого прибічник "ІДІЛ" застрелив шведських футбольних вболівальників.

Про це він написав у соцмережі Х (колишній Твіттер), передає Укрінформ.
«Я засуджую жахливі напади на невинних мирних жителів у Брюсселі у Бельгії минулої ночі. Мої думки з близькими жертв і всіма постраждалими», - зазначив Столтенберг.
Як повідомляв Укрінформ, у понеділок у Бельгії оголосили найвищий рівень терористичної загрози після того, як неподалік центру Брюсселя внаслідок стрілянини загинули двоє людей.
На відео, опублікованому в соцмережах, нападник, який назвався Абдесалемом Аль-Гілані, заявив, що він є представником «Ісламської держави» ("ІДІЛ"). За його словами, він убив трьох людей. Однак поліція Бельгії заявила про двох жертв.
За даними бельгійських ЗМІ, жертвами, ймовірно, стали двоє шведських футбольних уболівальників. У понеділок увечері Бельгія приймала Швецію у відбірковому матчі Євро-2024. Через стрілянину матч було перервано з міркувань безпеки.
Нападника все ще розшукують.