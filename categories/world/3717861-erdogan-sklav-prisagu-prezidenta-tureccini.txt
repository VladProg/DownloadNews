Переобраний на новий термін президент Туреччини Реджеп Таїп Ердоган склав присягу на вірність турецькому народові та державі.

Про це повідомляє власкор Укрінформу.
“Як президент я буду захищати існування і незалежність держави, неподільну цілісність Батьківщини і нації, безумовний і беззастережний суверенітет нації, дотримуватимусь Конституції, верховенства права, демократії, принципів та реформ Ататюрка та принцип світської республіки. Я захищатиму мир і добробут нації, національну солідарність і справедливість. Я клянусь своєю честю та гідністю перед великою турецькою нацією та її історією, що не відступлюся від ідеалу керування правами людини та основними свободами. Я докладатиму всіх моїх сил, щоб захистити та прославити честь та славу Турецької Республіки та неупереджено виконувати свій обов’язок”, - проголосив Ердоган.
Мандат на наступний термін президентства Ердоган отримав від тимчасового спікера Великих національних зборів (парламенту) Туреччини Девлета Бахчелі.
Церемонія інавгурації президента Туреччини відбудеться у присутності високих представників майже 80 країн пізніше, в Президентському комплексі в Анкарі.
У церемонії інавгурації Ердогана сьогодні братимуть участь 21 глава держав, 13 прем'єр-міністрів, спікери парламентів, міністри закордонних справ і представники міжнародних організацій, включаючи НАТО, Організацію тюркських держав та Організацію ісламського співробітництва.
Також у суботу Ердоган виступить із промовою та розповість про основні напрями роботи протягом нового терміну президентства та оголосить склад нового уряду.
Як повідомляв Укрінформ, у другому турі президентських виборів у Туреччині переміг Реджеп Тайїп Ердоган, набравши 52,18% голосів виборців.
Фото: GETTY IMAGES