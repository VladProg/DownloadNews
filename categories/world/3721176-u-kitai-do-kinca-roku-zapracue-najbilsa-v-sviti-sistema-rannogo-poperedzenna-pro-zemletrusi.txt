В Китаї завершується створення найбільшої в світі системи раннього попередження про землетруси. Основні будівельні роботи вже виконано і до кінця року очікується її повноцінне введення в експлуатацію.

Як передає Укрінформ із посиланням на CGTN, про це заявив керівник Управління попередження землетрусів Китаю (CEA) Мінь Іжень.
Він розповів, що Китай створює систему раннього попередження про землетруси з 1990-х років і почав її будівництво в кількох регіонах із високим ризиком у 2018 році. Система миттєво реагує на найменші ознаки зміни сейсмічної активності та попереджає місцевих жителів про ймовірні землетруси впродовж хвилини зі зворотним відліком секунд.
За словами Міня, китайська розробка є найбільшою і найсучаснішою в світі системою раннього попередження про землетруси, здатною скоротити час на інформування про небезпеку з хвилини до кількох секунд від початку підземних поштовхів.
Згідно з опублікованими у 2002 році результатами наукових досліджень, попередження про землетрус за три секунди до поштовху може врятувати 14 відсотків жертв, при попередженні за 10 секунд можна врятувати 39 відсотків жертв, а за 20 секунд можуть зберегти життя 63 відсотки жертв.
Передбачається, що після остаточного введення в експлуатацію ця система надсилатиме сповіщення про небезпеку через різні пристрої, включаючи телевізори, мобільні телефони, радіотрансляції та інші термінали попередження, що дозволить істотно пом’якшити руйнівні наслідки землетрусів у Китаї.
Як повідомляв Укрінформ, землетрус магнітудою 4,9 стався на півдні Гаїті вранці у вівторок, забравши життя щонайменше трьох людей і завдавши поранень ще декільком особам.