Глава режиму в Білорусі Олександр Лукашенко заявив, що віддав розпорядження щодо приведення армії у повну бойову готовність, коли в Росії розпочалася спроба заколоту очільника ПВК «Вагнер» Євгена Пригожина.

Про це він сказав під час церемонії вручення погонів вищому офіцерському складу у вівторок, передає Укрінформ із посиланням на пресслужбу Лукашенка.
«Коли події в Росії відбувалися, мною були віддані всі розпорядження щодо приведення армії в повну бойову готовність… Армія протягом полудня, всі Збройні Сили, у тому числі й міліція, спецпідрозділи, були приведені у повну бойову готовність», - сказав він.
За словами Лукашенка, нібито білоруська опозиція на тлі подій у Росії вже готова була реалізувати сценарій збройного заколоту, але «відбувся фальстарт».
Лукашенко заявив, що немає кольорових революцій, якщо для цього в країні немає причин.
«Ви … читаєте різні закиди на мою адресу, що я готуюся до війни. Майже 30 років я щодня разом із вами готувався і готуюся до війни. Можливо й тому ми сьогодні живемо під мирним небом», - сказав він.
У заході взяли участь керівники силових та військових структур, спецпідрозділів, а також керівники ЗМІ, політологи та пропагандисти.
Як повідомлялося, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
У результаті наступу колона ПВК "Вагнер" дісталася Липецької області Росії, що за 420 кілометрів від Москви.
Самопроголошений президент Білорусі Олександр Лукашенко провів переговори із засновником ПВК "Вагнер" Євгеном Пригожиним, після чого останній заявив, що бійці угруповання повертаються до польових таборів.
Пізніше слідче управління ФСБ припинило кримінальну справу про збройний заколот.
Беларускі Гаюн повідомив, що вранці у вівторок літак ватажка ПВК "Вагнер" Євгена Пригожина приземлився у Білорусі.