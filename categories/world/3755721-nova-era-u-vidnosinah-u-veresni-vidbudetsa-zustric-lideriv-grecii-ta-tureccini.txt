Туреччина та Греція активують дипломатичні та політичні контакти - у вересні відбудеться зустріч міністрів закордонних справ та міністрів оборони Туреччини та Греції, президент Туреччини та прем'єр-міністр Греції зустрінуться на майданчику ГА ООН наприкінці вересня.

Про це повідомляє Укрінформ із посиланням на CNN Türk.
«Після нормалізації відносин між Анкарою та Афінами у вересні відбудеться серія критичних візитів і зустрічей. У вересні запланована зустріч міністрів закордонних справ і оборони, а потім і лідерів двох країн. Інтенсифікація зустрічей і контактів, які відбуватимуться одна за одною, характеризується як «початок нової ери» у турецько-грецьких відносинах», - повідомляє телеканал.
Візит міністра закордонних справ Греції Йоргоса Герапетрітіса в Анкару відбудеться 5 вересня, де він зустрінеться з турецьким колегою Хаканом Фіданом. Пізніше запланований візит міністра національної оборони Яшара Гюлера в Грецію, де він зустрінеться зі своїм грецьким колегою Нікосом Дендіасом.
Після контактів міністрів планується, що президент Реджеп Тайїп Ердоган і прем'єр-міністр Греції Кіріакос Міцотакіс зустрінуться на 78-й Генеральній асамблеї ООН, яка відбудеться в Нью-Йорку 17-21 вересня.
Як повідомлялося, Ердоган востаннє зустрічався з Міцотакісом на саміті лідерів НАТО в Литві 12 липня. Тоді лідери двох країн погодилися відновити переговори та вжити заходів для зміцнення довіри у відносинах між країнами.
Між Туреччиною та Грецією, двома союзниками по НАТО, десятиліттями тривали суперечки з низки проблем, включаючи кордони континентальних шельфів, енергетичні ресурси, польоти над Егейським морем, а також питання Кіпру.
Торік президент Туреччини припинив двосторонні переговори через суперечку щодо порушень повітряного простору та після звинувачень прем’єр-міністра Греції у тиску на Сполучені Штати з метою блокування продажу Туреччині винищувачів F-16.
Відносини між Афінами й Анкарою покращилися, коли Греція однією з перших відрядила рятувальників на розбір завалів після руйнівного землетрусу в Туреччині в лютому цього року.
Зустріч Міцотакіса з Ердоганом на полях саміту НАТО у Вільнюсі стала першою з березня 2022 року.