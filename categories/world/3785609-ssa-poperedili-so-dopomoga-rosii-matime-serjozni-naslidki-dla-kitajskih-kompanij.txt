Американський уряд має докази того, що китайські фірми, ймовірно, допомагають у постачанні обладнання для армії РФ в обхід західних санкцій. Вашингтон закликає Пекін вжити жорстких заходів, інакше це матиме наслідки.

Про це заявила міністр фінансів США Джанет Єллен, повідомляє Укрінформ з посиланням на Reuters.
Єллен зазначила, що порушила це питання під час дводенних зустрічей з віцепрем'єром Китаю Хе Ліфеном. Вона висловила занепокоєння тим, що обладнання для російських військових в обхід санкцій потрапляє до РФ.
«Я підкреслила, що компанії не повинні надавати матеріальну підтримку російському оборонно-промисловому сектору і що вони зіткнуться зі значними наслідками, якщо вони це зроблять», - сказала Єллен.
Міністр наголосила, що США «сповнені рішучості зробити все можливе, щоб зупинити цей потік обладнання, який допомагає Росії вести цю жорстоку та незаконну війну». Єллен попередила, що будь-які компанії, які допомагають Москві у військових діях, можуть зіткнутися з санкціями.
Вона наголосила, що уряд США вже запровадив санкції проти низки приватних фірм, у тому числі в Китаї, які допомагають Росії отримувати обладнання, а також проти деяких фінансових установ, які можуть сприяти цим зусиллям.
Водночас Єллен не уточнила, про які саме китайські компанії йдеться, але додала, що вони є приватними, і сказала, що вона не припускає, що це відбувалося з відома китайського уряду.
Як повідомляв Укрінформ, у жовтні Міністерство торгівлі США додало до державного реєстру експортного контролю 42 китайські компанії, які постачають до Росії інтегральні схеми американського виробництва.