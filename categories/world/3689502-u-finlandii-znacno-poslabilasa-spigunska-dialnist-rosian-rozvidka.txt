Випровадження російських шпигунів та обмеження у видачі віз суттєво послабили розвідувальні операції Москви на території Фінляндії протягом останнього року.

Як передає Укрінформ, про це повідомляє AP.
Розвідувальна служба Фінляндії, відома під абревіатурою (SUPO), заявила, що російська розвідка опинилася у значно гірших умовах через здатність фінської розвідки скомпрометувати шпигунські операції росіян у 2022 році.
Зменшення кількості співробітників розвідки та обмеження на перетин російсько-фінляндського кордону на тлі війни рф в Україні значно погіршили умови роботи російських шпигунів у Фінляндії, заявили в SUPO.
"російська розвідувальна діяльність (у Фінляндії) скоротилася приблизно до половини свого колишнього масштабу минулого року", - сказав директор SUPO Антті Пелттарі, додавши, що основною причиною цього стало видворення підозрюваних у шпигунстві та відмови у видачі віз за порадою фінської розвідки.
У SUPO зазначили, що операції під дипломатичним прикриттям традиційно були основним інструментом російської розвідки за кордоном, і москва намагалася використовувати, серед інших методів, кібершпигунство, щоб компенсувати брак людського ресурсу.
Як повідомлялося, голова військової розвідки Великої Британії Кен МакКаллум закликав населення країни ставитися до загрози шпигунства з росії та Китаю так само пильно, як і до тероризму.