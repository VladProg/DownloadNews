Президент Азербайджану Ільхам Алієв і прем’єр-міністр Вірменії Нікол Пашинян у суботу за посередництва США провели на полях Мюнхенської безпекової конференції першу з кінця жовтня минулого року зустріч.

Як повідомляє Укрінформ із посиланням на Reuters, зустріч Алієва й Пашиняна розпочалася з переговорів, організованих держсекретарем США Ентоні Блінкеном на полях Мюнхенської конференції з безпеки, після яких обидві сторони заявили про досягнення прогресу в укладанні мирної угоди.
Так, офіс вірменського прем’єра заявив, що той підтвердив рішучість Вірменії досягти угоди, яка «справді гарантуватиме довгостроковий мир і стабільність у регіоні».
Алієв зі свого боку сказав, що, на його думку, мирна угода може бути хорошим прикладом того, як країни, які мали серйозні історичні розбіжності, можуть зібратися разом і перегорнути сторінку ворожнечі, а також повідомив, що Баку вивчає проєкт мирних пропозицій Єревана.
Проте на панельній дискусії про розбудову безпеки на Південному Кавказі обоє лідерів висловили протилежні позиції щодо статусу Нагірного Карабаху, блокади Лачинського коридору та напряму майбутніх переговорів.
«Я думаю, що Азербайджан і Вірменія повинні продемонструвати, що перехід від тривалого протистояння, взаємної ненависті і ворожнечі повинен завершитися», – сказав Алієв під час дискусії, і при цьому звинуватив Вірменію в окупації азербайджанських земель протягом майже 30 років.
У відповідь Пашинян заявив, що Азербайджан почав проводити політику помсти, і запитав, для чого лідери обох країн хочуть використати свою зустріч – для «розпалювання нетерпимості, ненависті, агресивної риторики», чи для того, щоб покращити ситуацію.
Як повідомлялося, Нагірний Карабах є міжнародно визнаною частиною Азербайджану, але під час першої війни на початку 1990-х років на території, населеній переважно етнічними вірменами, була проголошена Нагірно-Карабахська республіка, яку жодна держава світу не визнала.
Під час шеститижневої війни 2020 року Азербайджан повернув більшу частину втраченої території.
Фото: moderndiplomacy