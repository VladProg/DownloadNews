Мешканцям Північної Кореї може загрожувати страта у разі поширення відео про життя у Південній Кореї.

Як повідомляє Укрінформ, про це йдеться у підготовленому урядом Південної Кореї звіті про стан дотримання прав людини у КНДР, пише Reuters.

“Видається, що право на життя громадян Північної Кореї наражається на значну небезпеку. Страти широко застосовуються за дії, що не виправдовують смертної кари, приміром, за наркозлочини, поширення південнокорейських відео, а також релігійні та забобонні вчинки”, - стверджується у звіті.

У документі викриваються масштабні порушення державою прав людей у тюремних таборах й деінде, зокрема публічні страти, тортури та невиправдані арешти.
“Вбивства та тортури регулярно трапляються у закладах обмеження волі, а кілька людей було страчено без суду під час спроби перетину кордону”, - зазначає Reuters.

Агентство зауважує, що звіт було підготовлено міністерством об’єднання Південної Кореї на основі свідчень понад 500 перебіжчиків із КНДР, наданих ними між 2017-им та 2022-им рр.
“Близько 34 тис. північних корейців осіли у Південній Кореї, однак кількість перебіжчиків суттєво знизилася останнім часом з огляду на посилення прикордонної безпеки”, - наголошується у матеріалі.
Як повідомляв Укрінформ, днями лідер Північної Кореї Кім Чен Ин заявив про бажання збільшити виробництво збройових ядерних матеріалів, оскільки КНДР проводить усе більше випробовувань свого військового арсеналу. Зокрема, він закликав науковців збільшити виробництво матеріалу для ядерної зброї, щоб “експоненційно” розширити ядерний арсенал країни.