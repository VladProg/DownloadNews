Міністр закордонних справ Угорщини Петер Сійярто переконує, що Угорщина не затягуватиме ратифікацію членства Швеції в НАТО, якщо Туреччина змінить свою позицію щодо цього питання.

Як передає Укрінформ, про це повідомляє агенція Reuters.
«Якщо відбудуться зміни (у позиції Туреччини - ред.), то, звичайно, ми дотримаємось обіцянки, що Угорщина не буде гальмувати жодну країну в питанні членства в НАТО”, — заявив Сійярто на пресконференції у Будапешті.
До цього очільник угорського МЗС провів перемовини зі своїм турецьким колегою Хаканом Фіданом. Однією з тем обговорення стала ратифікація членства Швеції в НАТО.
Раніше сьогодні міністр закордонних справ Туреччини Хакан Фідан висловив небажання своєї країни допустити Швецію в НАТО та закликав Швецію виконати свої зобов’язання за угодою, укладеною торік у Мадриді, спрямованою на вирішення проблем безпеки для Анкари.
Як повідомлялося, у червні генеральний секретар НАТО Єнс Столтенберг після зустрічі з президентом Туреччини Реджепом Ердоганом у Стамбулі заявив, що Швеція виконала свої зобов'язання для вступу в Альянс.