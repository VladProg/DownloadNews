Високий представник ЄС Жозеп Боррель нагадав, що дія Чорноморської зернової ініціативи закінчується у березні поточного року, та закликав міжнародну спільноту вчинити тиск на росію з метою її продовження, щоб уникнути нового сплеску світової продовольчої кризи.

Про це Високий представник ЄС заявив сьогодні у Брюсселі під час пресконференції за підсумками Ради міністрів ЄС із закордонних справ, повідомляє кореспондент Укрінформу.
«Ця війна відбувається на землі Європи, але вона має глобальні наслідки, надсилає шокові хвилі по усьому світу, створює величезні проблеми на ринках продовольства та енергетики, підвищує ціни та провокує інфляцію, підвищує облікові ставки, призводить до економічного спаду. Після пандемії (коронавірусу – ред.) ця війна у багатьох місцях просто вбила процес відновлення», - сказав Жозеп Боррель.
«Чорноморська зернова ініціатива, яка принесла полегшення для цієї продовольчої кризи, добігає кінця в середині березня, вже за кілька тижнів. Але вона має бути продовжена Всі країни світу мають вчинити тиск на росію, щоб вона дозволила продовжити дію цієї угоди, та усунула обмеження на сільськогосподарський експорт», - додав Високий представник ЄС.
Він нагадав, що ЄС робить свій внесок у вирішення продовольчої кризи шляхом підтримки «коридорів солідарності» між Україною і ЄС, які дозволили експортувати вже понад 50 мільйонів тонн українського експорту для решти світу. Це допомогло стабілізувати глобальні продовольчі ціни, але разом з українським продовольством, що було експортовано завдяки Чорноморській зерновій ініціативі.
«Ця угода, яка була укладена завдяки ООН та Туреччині, має бути продовжена. Інакше ми знову матимемо продовольчу кризу у світі», - попередив Жозеп Боррель.
Як вже повідомлялося, сьогодні у Брюсселі відбулося засідання Ради міністрів ЄС із закордонних справ, одним із головних питань порядку денного якого знову була ситуація в Україні та шляхи подальшої допомоги ЄС на її адресу у боротьбі із російською агресією.
Фото: dpa