Президенти Туреччини та Ірану в ході телефонної розмови обговорили ситуацію навколо палестино-ізраїльського конфлікту, надання гуманітарної допомоги палестинцям та кроки, які можна вжити для досягнення постійного припинення вогню в регіоні.

Про це повідомляє Укрінформ із посиланням на Директорат з комунікацій адміністрації Президента Туреччини.
“Іран і Туреччина продовжуватимуть співпрацювати, щоб зробити тимчасове припинення вогню постійним і досягти постійного миру”, - передає директорат слова президента Ердогана.
Зазначається, що в ході телефонної розмови з президентом Ірану Ібрагімом Райсі йшлося про “незаконні" атаки Ізраїлю на Газу, "діяльність з надання гуманітарної допомоги палестинцям і кроки, які можна вжити для досягнення постійного припинення вогню в регіоні”.
“У ході телефонної розмови президент Ердоган відзначив важливість того, щоб ісламський світ, особливо Туреччина та Іран, зайняли спільну позицію проти жорстокості Ізраїлю на палестинських територіях”, - йдеться у повідомленні.
Лідери країн також обмінялися думками щодо підготовки та порядку денного засідання Ради співробітництва високого рівня між Туреччиною та Іраном, яке відбудеться в Туреччині.
Як повідомлялось, 3 вересня цього року відбувся візит міністра закордонних справ Туреччини Хакана Фідана в Тегеран, в ході якого йшлося зокрема про регіональні проблеми, зокрема пов'язані з Сирією, Іраком, Палестиною, Південним Кавказом, Єменом, Афганістаном, Лівією та Україною. 1 листопада очільник МЗС Ірану відвідав Туреччину, де зустрівся з президентом Туреччини Реджепом Тайїпом Ердоганом та міністром закордонних справ Хаканом Фіданом.
Як повідомляв Укрінформ, нещодавно адміністрація США оприлюднила нові факти, які вказують на посилення військової співпраці між Іраном та Росією, а також на можливу підготовку до передачі в РФ іранських ракет для їх застосування проти України. Пізніше Президент України Володимир Зеленський сказав про те, що Іран поки не постачає Росії ракет, але це може відбутися, тому зі сторони світу необхідна і розумна санкційна політика і політичні сигнали керівництву Ірану.