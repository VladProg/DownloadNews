Прем’єр-міністр Фінляндії Петтері Орпо вважає, що останні події навколо заколоту «вагнерівців» свідчать про те, що президент РФ Володимир Путін ослаб.

Як передає власний кореспондент Укрінформу, про це новий глава фінського уряду заявив журналістам перед початком засідання Європейської ради у Брюсселі.
«Я думаю, що пан Путін ослаб», - прокоментував Орпо останні події в Росії навколо заколоту «вагнерівців».
За його словами, події останнього тижня в РФ стали «несподіванкою».
«Ми дуже уважно стежимо за тим, що відбувається у Росії, у Москві, що відбувається у Білорусі, з «Вагнером», з Лукашенком. І також ми маємо бути уважними щодо того, що відбувається на кордоні з Україною», - сказав він.
Як повідомляв Укрінформ, ватажок так званої «ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу. Військовий заколот «вагнерівців», які прямували озброєними колонами до Москви, вдалося зупинити наступного дня за посередництва самопроголошеного президента Білорусі Олександра Лукашенка.
За повідомленнями ЗМІ, під час заколоту Путін втік з Москви до Санкт-Петербурга.
Фото: EPA