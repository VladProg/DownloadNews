Сполучені Штати вже забезпечили евакуацію із сектору Гази понад 400 американських громадян та членів їхніх сімей, тоді як виведення українців з регіону розпочалося у вівторок.

З відповідною заявою виступив на пресбрифінгу у Вашингтоні координатор Ради нацбезпеки Білого дому Джон Кірбі, передає власний кореспондент Укрінформу.
«Сьогодні понад 400 громадян США та членів їхніх родин змогли виїхати (із сектору Гази – ред.)», - зауважив Кірбі.
Він зазначив, що лише упродовж останньої доби була організована евакуація близько 100 людей, і до кінця дня очікується, що ця кількість збільшиться.
Він також підкреслив, що зусилля адміністрації США зосереджуються на безпечному виведенні громадян США та інших країн із сектору Гази, звільненні заручників із полону ХАМАС та забезпеченні цивільних жителів регіону гуманітарною допомогою.
Як повідомляв Укрінформ, у вівторок посол України в Єгипті Микола Нагорний заявив про початок евакуації громадян України із сектору Гази. Раніше повідомлялося про складання списків українців, які очікують на виведення із регіону.
Фото: Loay Ayyoub/Тhe Washington Post