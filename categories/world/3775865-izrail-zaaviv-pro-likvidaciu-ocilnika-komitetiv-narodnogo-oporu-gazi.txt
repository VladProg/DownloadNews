В Армії оборони Ізраїлю заявили про ліквідацію в ході авіаударів цієї ночі очільника військового крила угруповання "Комітети народного опору" Гази Рафата Абу Хілала.

Як передає Укрінформ, про це повідомляє The Times of Israel.
Ізраїльські військові літаки завдали авіаудару по місту Рафах на півдні сектору Гази, що призвело до загибелі Рафата Абу Хілала.
"Комітети народного опору є третьою за величиною терористичною фракцією у Газі після ХАМАСу та Палестинського ісламського джихаду", - йдеться у повідомленні.
Армія оборони Ізраїлю заявляє, що також атакувала кількох членів спецпідрозділів ХАМАСу - "Нухба", які очолили напад на країну 7 жовтня. Військові кажуть, що внаслідок авіаударів загинуло більше як десять членів "Нухби".
Окрім того, Армія оборони Ізраїлю стверджує, що впродовж останніх 24 годин вона знищила сотні об’єктів ХАМАСу, зокрема, пункти запуску протитанкових ракет, шахти тунелів, інфраструктуру для розвідки та командні центри.
Як повідомляв Укрінформ, уранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Унаслідок цієї атаки загинули більш як 1400 ізраїльтян, близько двох сотень людей бойовики захопили у заручники.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти та ватажків терористів.
Ізраїльські військові попередили мирне населення Гази про необхідність залишити місто, щоб уникнути небезпеки під час операції проти ХАМАСу.