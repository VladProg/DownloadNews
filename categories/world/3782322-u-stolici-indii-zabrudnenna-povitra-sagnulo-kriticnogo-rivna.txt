У столиці Індії Нью-Делі тимчасово закрили школи через вкрай токсичне та забруднене повітря.

Як передає Укрінформ, про це повідомляє агенція Bloomberg.
«У п’ятницю рівень забруднення у Нью-Делі сягнув небезпечного рівня, що змусило місто закрити школи та запровадити надзвичайні заходи, а також викликало публічну критику з боку керівників індійських компаній щодо того, як уряд справляється з ситуацією», - йдеться у повідомленні.
Зазначається, що повітря сьогодні настільки забруднене, що мешканцям мегаполісу вже неможливо вийти на вулицю.
«До кінця цього тижня діти у Нью-Делі пропускатимуть школу (в індійських школах навчання триває 6 днів на тиждень – ред.) оскільки уряд запровадив надзвичайні заходи, щоб захистити наймолодших від надто токсичного повітря», - йдеться у повідомленні.
За даними моніторингової компанії IQAir, у п'ятницю вранці індійська столиця стала найбільш забрудненим містом у світі. Концентрація дрібних твердих частинок становила 523 мг на кубічний метр, що в 104,6 рази перевищує рекомендації Всесвітньої організації охорони здоров'я.
У зв'язку з цим, регіональна комісія з управління якістю повітря також активувала антикризовий план, що включає припинення будівельних робіт, заохочення використання громадського транспорту та працю з дому.
Зазвичай якість повітря у Делі погіршується в період з жовтня по листопад через низку чинників, зокрема погодні умови, викиди та температури, що перешкоджають розсіюванню забруднюючих речовин.
Як повідомлялося, загальний індекс якості повітря (CAQI, Common Air Quality Index) формується автоматично на основі показників кількох основних забруднювачів: PM2.5 і PM10 (частки пилу), SO2 (діоксид сірки), NO2 (діоксид азоту), О3 (приземний озон), CO (оксид вуглецю). Чим нижчий показник CAQI, тим краща якість повітря.
Фото: Getty Images