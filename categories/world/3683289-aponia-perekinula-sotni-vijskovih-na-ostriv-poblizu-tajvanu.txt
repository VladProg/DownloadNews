Японія у четвер розгорнула підрозділи Сухопутних сил самооборони, включаючи ракетні протиповітряні та протикорабельні частини, на віддаленому південному острові Ішіґакі, що неподалік Тайваню.


Про це повідомляє The Japan Times з посиланням на міністерство оборони Японії, передає Укрінформ.
За даними відомства, близько 570 військових Сухопутних сил самооборони будуть розміщені у новому гарнізоні на острові Ішіґакі в префектурі Окінава, декого з них буде призначено у ракетні підрозділи.
Острів розташований приблизно за 300 км на схід від Тайваню і менш ніж за 200 кілометрів на південь від групи островів Сенкаку у Східнокитайському морі, які контролюються Токіо, але на них претендує Пекін.

Кораблі китайської берегової охорони, за даними японської влади, неодноразово заходили до територіальних вод Японії навколо безлюдних островів.
Як повідомляв Укрінформ, уряд Японії планує майже вдвічі збільшити оборонний бюджет в найближчі п'ять років.
Зокрема, Японія планує збільшити оборонний бюджет до $332 мільярдів та посилити можливості у кіберпросторі та розвідці.
Фото: KYODO