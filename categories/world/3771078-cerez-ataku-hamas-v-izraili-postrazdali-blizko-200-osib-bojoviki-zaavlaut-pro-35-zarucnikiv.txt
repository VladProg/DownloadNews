У результаті суботньої масштабної атаки ХАМАС в Ізраїлі вже постраждало близько 200 осіб.

Про це повідомляє The Times of Israel з посиланням на дані з лікарень, передає Укрінформ.
Щонайменше два десятки людей отримали серйозні або критичні поранення.
Крім того, підтверджено загибель щонайменше шести осіб.
Деякі ЗМІ пишуть, що ХАМАС оголосив, що захопив у заручники понад 35 ізраїльських військових та цивільних осіб у Сдероті, їх вивезли у Сектор Гази.
Як повідомляв Укрінформ, по центральних та південних районах Ізраїлю в суботу вранці було завдано масованого ракетного удару. ЦАХАЛ також заявив, що ракети впали у низці міст та населених пунктів, у тому числі в Тель-Авіві, де, за першими повідомленнями ізраїльських ЗМІ, було зафіксовано пряме влучання в житловий будинок.
Повідомлялося також про пряме влучання ракети по будівлі в Ашкелоні. У місті спалахнули десятки автомобілів.
Ґалант затвердив призов солдат резерву відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Фото: АА