Тимчасове перемир'я між Ізраїлем і ХАМАСом має розпочатись в п'ятницю о 7 ранку, а перша група з 13 ізраїльських заручників буде звільнена в п'ятницю о 16:00.

Про це повідомляє Times of Israel, передає Укрінформ.
Речник Міністерства закордонних справ Катару Маджед аль-Ансарі заявив, що вони отримали список імен цивільних осіб, яких ХАМАС звільнить у перший день угоди.
Канцелярія прем'єр-міністра також заявила, що Ізраїль отримав "початковий" список імен заручників, які, як очікується, будуть звільнені, а "відповідні чиновники перевіряють деталі списку і в даний час контактують з усіма сім'ями".
Угода, укладена за посередництва Катару і США, передбачає звільнення ХАМАСом 50 ізраїльських жінок і дітей, взятих у заручники 7 жовтня, в обмін на затишшя в бойових діях протягом чотирьох днів і звільнення 150 палестинських ув'язнених, яких Ізраїль утримує за терористичні злочини, всі вони - жінки або неповнолітні. Угода також забезпечить надходження палива і гуманітарних вантажів до Гази.
Ізраїль сподівається, що остаточна кількість заручників буде більшою, ніж початкові 50. ХАМАС заявив, що скористається паузою, щоб спробувати знайти більше жінок і дітей, які утримуються різними осередками, і сторони домовилися, що кожні додаткові 10 звільнених заручників означатимуть ще один день затишшя. Ізраїльські чиновники вважають, що терористичне угрупування потенційно може знайти ще близько 30 ізраїльських матерів і дітей.
Згідно з досягнутими домовленостями, після того, як угода набуде чинності, кожна група заручників, яку щодня звільнятиме ХАМАС, буде передаватися Ізраїлю через один з прикордонних контрольно-пропускних пунктів у Газі.
Після отримання доказів того, що звільнені заручники є саме тими ізраїльськими громадянами, про яких було домовлено, Ізраїль звільнить попередньо визначену групу палестинських ув'язнених.
Після прибуття на ізраїльську сторону звільнені заручники пройдуть короткий медичний огляд, а потім будуть доставлені до лікарень, де на них чекатимуть сім'ї.
Офіційна причини затримки у звільненні заручників, що мало відбутися в четвер, не називається. Проте єгипетські чиновники повідомили ЗМІ, що причиною затримки у звільненні заручників стало ненадання ХАМАС повного списку тих, кого планують звільнити. Палестинський чиновник заявив, що затримку частково спричинила суперечка щодо участі Червоного Хреста в угоді.
Ізраїль пообіцяв не розпочинати військових дій під час затишшя, але заявив, що у випадку, якщо ХАМАС порушить перемир'я і нападе на солдатів, дислокованих по всій північній частині Сектору Газа, військам буде дозволено вжити заходів у відповідь.
Як повідомляв Укрінформ, прем’єр-міністр Ізраїлю Біньямін Нетаньягу заявив, що доручив розвідувальній службі країни «Моссад» діяти проти лідерів терористичного угруповання ХАМАС, де б вони не знаходилися.
Фото: Moti Milrod