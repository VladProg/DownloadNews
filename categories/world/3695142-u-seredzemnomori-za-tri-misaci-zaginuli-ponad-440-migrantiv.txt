Перший квартал 2023 року став найбільш смертоносним з 2017 року для мігрантів і біженців, які намагалися перетнути центральну частину Середземномор'я - загинуло понад 440 осіб.

Про це повідомляє Міжнародна організація з міграції, передає Укрінформ із посиланням на Ansa.
За даними проєкту МОМ "Зниклі безвісти мігранти", у період січень - березень на шляху до Європи загинув 441 мігрант і біженець.
Гендиректор МОМ Антоніу Віторіну наголосив, що з 2014 року на цьому маршруті зафіксовано понад 20 тисяч смертей.
"Боюся, що ці цифри вже стали нормою. Держави мають відреагувати", - заявив він.
Як повідомляв Укрінформ, Кабінет Міністрів Італії оголосив надзвичайний стан у сфері імміграції після "різкого зростання" кількості мігрантів, які прибувають Середземним морем.