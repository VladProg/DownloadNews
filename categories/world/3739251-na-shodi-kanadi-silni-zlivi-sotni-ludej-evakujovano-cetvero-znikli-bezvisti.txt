Унаслідок рекордної зливи та викликаних нею паводків, у канадській провінції Нова Шотландія були евакуйовані близько 750 людей, четверо осіб зникли безвісти.

Як повідомляє Укрінформ, про це пише CBC News.



“Четверо людей, серед них двоє дітей та підліток, були оголошені в розшук у регіоні Вест Гантс провінції Нова Шотландія після того, як автомобілі, в яких вони пересувалися, опинилися під водою унаслідок паводка”, - йдеться у матеріалі.

Зазначається, що у деяких регіонах провінції за добу випало до 250 мм опадів, а для провінційної столиці міста Галіфакс це була найсильніша злива з 1971-го року. Кілька ключових доріг у місті було закрито для руху через підтоплення, як і ділянку залізниці поблизу.

Через негоду було скасовано церемонію закриття Північноамериканських ігор корінних народів, що цього місяця відбувалися у Галіфаксі.

На усій території Нової Шотландії було оголошено надзвичайний стан терміном до 5 серпня.

Додамо, що на заході Канади у провінції Британська Колумбія через спеку й посуху вирують близько 400 лісових пожеж, до гасіння яких залучили армію.