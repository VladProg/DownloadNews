Сербські фермерські профспілки після провалу переговорів з урядом щодо збільшення субсидій оголосили страйк і мають намір перекривати дороги доти, доки їхні вимоги не будуть виконані.

Про це повідомляє Balcan Insight, передає Укрінформ.
"Блокування розпочалося сьогодні вранці та триватиме декілька годин на день, поки наші вимоги не будуть виконані", – сказав представник "Ініціативи за виживання сербських фермерів" Джока Чурчіч.
За його словами, у кількох містах фермери вивели свою техніку на дороги, перекривши рух.
Деякі виробники молочної продукції заявили, що на знак протесту розіллють на дорозі молоко.
Минулого тижня сім фермерських асоціацій не змогли досягти згоди з прем’єр-міністром Аною Брнабич.
Фермери вимагають збільшення дотацій на гектар ріллі, встановлення надбавки за літр молока на рівні 20 динарів (0,17 євро) замість 15 динарів (0,13 євро), а також встановлення мінімальної закупівельної ціни молока у 78 динарів (0,67 євро) за літр плюс ПДВ.
Вони також просять не нараховувати акцизний збір та ПДВ на дизельне пальне.