Європейський Союз уважно стежить за розвитком подій у Російській Федерації, перебуває в контакті з міжнародними партнерами щодо цього та підтверджує непохитну підтримку України.

Як повідомляє Укрінформ, про це у Tвіттері написав Президент Європейської Ради Шарль Мішель.
«Проводимо уважний моніторинг розвитку ситуації в Росії. Перебуваємо в контакті з європейськими лідерами та партнерами по G7. Це очевидно є внутрішньою справою Росії. Наша підтримка України та Президента України Зеленського є непохитною», - написав Мішель.
Як повідомлялося, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема і проти міністра оборони РФ Сергія Шойгу, та встановив контроль над військовими об’єктами у місті Ростов-на-Дону. Президент Путін звернувся до народу, та назвав ці дії «військовим заколотом» та «зрадою». Пригожин висловив намір дійти до Москви, щоб «покласти край цьому безладу».