Вільнюський саміт НАТО стане історичним, тому що Швеція стане 32-м членом Альянсу, і це відповідає інтересам всіх сторін, включаючи Туреччину.

Про це сьогодні у Вільнюсі під час виступу на Громадському форумі НАТО заявив Генеральний секретар НАТО Єнс Столтенберг, передає кореспондент Укрінформу.
«Вільнюський саміт НАТО стане історичним, тому що він прийме рішення щодо членства Швеції, яка стане повноправним членом цього Альянсу. Це добре для Швеції, це добре для Туреччини, та це є добрим для усього НАТО та для Балтійського регіону…. Це історичне рішення, історичний момент», - сказав керівник Альянсу.
Він нагадав, що Швеція відповіла на легітимні занепокоєння у сфері безпеки та у боротьбі проти тероризму, та внесла відповідні зміни у власне законодавство та у конституцію, чим виконала всі умови для входження до НАТО, що були погоджені під час попереднього саміту НАТО у Мадриді.
Відповідаючи на запитання модератора, Столтенберг зауважив, що це питання не пов’язано із постачанням Туреччині літаків F-16, оскільки такі рішення залежать від Сполучених Штатів, і сама Туреччина погоджується, що ці питання не є взаємопов’язаними.
Коментуючи можливі терміни ратифікації Туреччиною протоколу про входження Швеції до НАТО, Єнс Столтенберг зауважив, що прийняття такого рішення залежить від правових процедур у Туреччині.
«Президент Ердоган обіцяв надати документи щодо ратифікації до Національної асамблеї що швидше, і безумовно, вони мають свій парламентський процес в Туреччині, тож це не моя справа - говорити про точний часовий розклад. Парламент Туреччини зараз проводить сесію. Але найбільш важлива річ - що ми маємо це рішення від Туреччини, що вони ратифікують протокол про входження», - додав Столтенберг.
Як повідомлялося, сьогодні у Вільнюсі розпочався саміт НАТО, під час якого союзники прийматимуть важливі рішення щодо зміцнення системи стримування й оборони Альянсу, а також підтвердять підтримку України у боротьбі проти російської агресії та на шляху до членства України в НАТО.