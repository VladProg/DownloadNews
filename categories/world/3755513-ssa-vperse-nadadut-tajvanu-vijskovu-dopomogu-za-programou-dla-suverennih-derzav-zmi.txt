Сполучені Штати вперше схвалили надання Тайваню прямої військової допомоги на суму $80 мільйонів у рамках програми зовнішнього військового фінансування (Foreign Military Financing, FMF), призначеної для допомоги урядам суверенних незалежних держав.

Про це повідомляє AP, передає Укрінформ.
Державний департамент США повідомив Конгрес про передачу Тайваню зброї та військового обладнання за програмою FMF зазначивши, що вони будуть використані для зміцнення можливостей самооборони Тайваню та підвищення його обізнаності про ситуацію і небезпеки в морі.
Попередні продажі американського озброєння острову були схвалені на підставі інших дозволів у рамках програми закордонних військових продажів (Foreign Military Sales, FMS), якими не передбачається статус Тайваню як незалежної держави.
Хоча офіційні особи у Сполучених Штатах заявили, що військова допомога Тайваню за програмою FMF не є зміною політики Вашингтона, на вебсайті Агентства зі співробітництва у сфері безпеки та оборони США зазначено, що ця програма застосовується для продажів зброї країнам-партнерам і обмеженій кількості країн, що можна вважати непрямим визнанням Тайваню «нацією» або «країною», а не провінцією Китаю.
У міністерстві закордонних справ Тайваню подякували Вашингтону за схвалення військової допомоги за програмою FMF.
Прессекретар відомства Джефф Лю сказав, що Тайбей вдячний уряду Сполучених Штатів за продовження виконання зобов’язань щодо безпеки Тайваню і підкреслив, що США та країни-однодумці продовжують наполягати на тому, що мир і стабільність у Тайванській протоці є невід’ємними елементами регіональної та глобальної безпеки і процвітання.
Натомість у Пекіні, який рішуче заперечує проти будь-яких формулювань, що можуть вказувати на статус Тайваню як держави, різко засудили такий крок адміністрації президента Байдена.
Речник дипломатичного відомства Китаю Ван Веньбінь на брифінгу заявив, що це рішення американської сторони серйозно порушує принцип одного Китаю, підриває його суверенітет та інтереси безпеки і завдає шкоди миру та стабільності в Тайванській протоці.
Дипломат закликав Сполучені Штати припинити зміцнення військових контактів із Тайванем і не потурати «спробам сепаратистів добитися незалежності Тайваню силою», пригрозивши армією.
«Ніхто не повинен недооцінювати рішучість, готовність і здатність китайського народу захистити наш суверенітет і територіальну цілісність», - заявив Ван.
Як повідомляв Укрінформ, Комітет із закордонних справ Палати громад Парламенту Великої Британії вперше назвав Тайвань «незалежною країною» в офіційному документі.
В опублікованій у середу доповіді впливового парламентського комітету йдеться: «Тайвань вже є незалежною державою під назвою Китайська Республіка і має всі атрибути державності, включаючи постійне населення, визначену територію, уряд і здатність вступати у відносини з іншими державами. Йому бракує лише більшого міжнародного визнання».