Від початку минулого року до Канади прибули понад 220 000 українців, у тому числі близько 15% - з території США.

Як повідомляє кореспондент Укрінформу, про це свідчать дані Прикордонного агентства Канади.
Зазначається, що більше 190 000 українців прибули до Канади повітряним і понад 29 000 - наземним транспортом. Однак до цього числа входять не лише новоприбулі українці, а й громадяни України, які ще до початку повномасштабного російського вторгнення отримали дозвіл на тривале проживання в Канаді.
З 17 березня минулого року, коли Канада оголосила про нові тимчасові міграційні програми для українців, які дозволяють три роки жити й працювати у країні, заявки на отримання таких віз подали понад 1 000 000 українців, й більш як 707 000 таких віз уже були видані.
Облік власників таких віз у Канаді наразі не ведеться.
Як повідомлялося, з початку повномасштабного російського вторгнення федеральний та провінційні уряди Канади організували більше десяти чартерних рейсів, які безкоштовно доставляли українців з Європи до різних регіонів Канади. По прибуттю їм надається фінансова підтримка та двотижневе безкоштовне проживання.
Фото: THE CANADIAN PRESS/David Lipnowski