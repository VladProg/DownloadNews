У лікарні Роттердама померла 14-річна дівчина – вона стала третьою жертвою стрілянини, внаслідок якої раніше загинули 39-річна жінка та 43-річний чоловік.

Про це повідомляє Укрінформ із посиланням на NOS.
Зазначається, що жінка загинула у своєму будинку одразу, а її 14-річна донька отримала тяжкі поранення, медики боролися за її життя, але врятувати дівчину не вдалося. Підозрюваний у стрілянині мешкав з ними на одній вулиці.
Відомо, що чоловік, убитий в університетській лікарні Еразма, був там викладачем, а також працював лікарем загальної практики. Поліція також уточнила його вік – 43 роки, а не 46, як повідомлялося раніше.
Лікарня залишається відкритою для пацієнтів. Для співробітників і студентів Erasmus MC налагоджено психологічну допомогу.
Прем’єр-міністр Нідерландів Марк Рютте висловив співчуття рідним загиблих та подякував спеціальним службам за роботу на місці надзвичайної події.
Свої співчуття рідним і близьким загиблих також висловили король Нідерландів Віллем-Александр і королева Максима.
Як повідомляв Укрінформ, у нідерландському місті Роттердам сталася стрілянина в університетській лікарні та житловому будинку.
Поліція повідомила про затримання 32-річного чоловіка у бронежилеті, у нього виявили вогнепальну зброю. Підозрюваний у 2021 році був засуджений за знущання з тварин.
За попередньою інформацією правоохоронців, зловмисник діяв сам.
Фото: ANP