Польща збільшує кількість прикордонних патрулів на кордоні з Литвою, аби запобігти зростанню нелегальної міграції.

Про це повідомляє RMF24, передає Укрінформ.
Як зазначається, від початку року на польсько-литовському кордоні були затримані 454 іноземці, переважно громадяни Афганістану, Сирії, Ірану та Індії. Найбільше їх потрапляє до ЄС через білорусько-латвійський кордон: в середньому спостерігається приблизно 100 спроб нелегального перетину за добу. Звідти вони через Литву і Польщу потрапляють до Німеччини.
За даними польських прикордонників, помітне зростання кількості нелегальних мігрантів, які потрапляють до Польщі з Латвії. Утім, це все ще не той високий рівень, який спостерігається на кордонах із Чехією і Словаччиною, де цьогоріч затримано загалом близько 1,3 тис. іноземців.
Як повідомлялося, напередодні уряд Польщі запровадив контроль транспортних засобів, які перетинають кордон зі Словаччиною, через зростання нелегальної міграції з Балканського напрямку.
Своєю чергою міністр внутрішніх справ ФРН Ненсі Фезер після засідання профільного комітету Бундестагу заявила, що з метою боротьби з контрабандою людей Німеччина встановить мобільні пункти перепуску на кордонах із Чехією і Польщею.
Торік Польща побудувала фізичне та електронне загородження на кордоні з Білоруссю.
Фото: PAP