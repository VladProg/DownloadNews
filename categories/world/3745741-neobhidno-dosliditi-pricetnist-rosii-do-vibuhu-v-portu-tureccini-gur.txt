Після вибуху в порту Туреччини Деріндже, який стався у понеділок, необхідно дослідити питання причетності росіян до цього інциденту.

Про це в ефірі телемарафону «Єдині новини» поінформував представник Головного управління розвідки Міноборони Андрій Юсов, передає кореспондент Укрінформу.
«Подія відбулася недавно і, звичайно, необхідно перевіряти всю інформацію, але, безумовно, необхідно і вивчити та дослідити причетність путінської РФ до цих подій. Дуже дивним виглядає ситуація - вибух елеватора у Туреччині напередодні можливого візиту путінського диктатора до цієї держави, де планується обговорення теми, зокрема, відновлення зернового коридору», - заявив він.
Юсов зазначив, що Туреччина є державою, яка активно порушує тему необхідності відновлення постачання українського зерна у світі. «І тут відбувається така подія. Совпадєніє? Не думаю», - сказав представник ГУР.
Відповідаючи на питання, що чекає на судноплавство у Чорному морі у зв’язку з активними бойовими діями, Юсов поінформував, що повернення Криму до законної влади України буде ключовою гарантією безпеки і, у тому числі, судноплавства у нашому регіоні.
«І поки терористи і пірати з оркостану погрожують і цивільним суднам, і у цілому судноплавству, намагаються перетворити Азовське море на своє внутрішнє озеро і контролювати взагалі (те – ред.), що відбувається на чорноморському узбережжі, то, звичайно, там говорити про безпеку судноплавства не доводиться», - сказав Юсов.
Представник ГУР вважає, що це - стратегічне завдання, яке чудово розуміють не тільки в Україні, але і у світі.
«Це з точки зору перспективи і стратегії. Якщо говорити про сьогодення, то звичайно, якщо воєнно-політичне командування рашистів думало, що вони можуть безкарно чинити беззаконня у акваторії Чорного моря, і їм за це нічого не буде, то виявилося, що, власне, не такий вже і невразливий їхній так званий чорноморський флот», - заявив він.
Як повідомлялося, внаслідок пожежі, яка сталася у понеділок у промисловій зоні Адани, що на південному сході Туреччини, від вогню постраждали 18 підприємств та офісів.
За інформацією губернатора провінції Коджаелі Седдара Явуза, унаслідок вибуху в порту Деріндже, що на північному заході Туреччини, постраждали 12 людей, і троє з них перебувають у важкому стані.
Секретар РНБО Олексій Данілов заявив, що потрібно дочекатися офіційної позиції Туреччини щодо вибуху в порту Деріндже, і що її необхідно сприйняти за первинну та остаточну.
Фото соцмережі