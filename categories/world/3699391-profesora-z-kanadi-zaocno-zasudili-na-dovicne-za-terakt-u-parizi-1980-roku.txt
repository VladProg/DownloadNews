Суд у Парижі визнав винним у скоєнні теракту в паризькій синагозі 1980 року професора з Канади Хассана Діаба, який має лівансько-канадське громадянство.

Про це повідомляє BBC, передає Укрінформ.
Суд визнав доведеним, що Діаб, якому зараз 69 років, 3 жовтня 1980 року залишив біля синагоги бомбу, що була у сумці мотоцикла. Внаслідок вибуху загинули чотири людини і 38 отримали поранення.
Суд ухвалив заочно засудити Діаба до довічного ув'язнення.
Обвинувачений відмовився від участі у судових засіданнях. Винним він себе не визнає.
Прем'єр-міністр Джастін Трюдо заявив, що його уряд "уважно подивиться на наступні кроки, на те, що вирішить зробити французький уряд, на те, що вирішать зробити французькі суди".
"Але ми завжди будемо ... на захисті канадців та їхніх прав", - додав він.
Хасан Діаб - ліванець палестинського походження, який отримав канадське громадянство в 1993 році і викладав соціологію в Оттаві.
Як повідомляв Укрінформ, Канада наприкінці 2014 року дозволила екстрадицію Діаба до Франції. Він відбув три роки попереднього ув'язнення, але потім судді постановили звільнити його з-під арешту через брак доказів. Після цього Діаб повернувся до Канади.
У січні 2021 року апеляційний суд Франції постановив, що Діаб має постати перед судом за обвинуваченнями, пов'язаними з тероризмом.