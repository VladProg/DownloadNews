Заступник командувача підводних сил Північного флоту РФ з військово-політичної роботи, капітан 1-го рангу Іван Ковган загинув унаслідок обстрілу в Нагірному Карабаху 20 вересня.

Як передає Укрінформ, про це повідомляють регіональне інформагентство видання "СеверПост" та Санкт-Петербурзький клуб моряків-підводників і ветеранів ВМФ.

Іван Ковган був заступником командувача російського "миротворчого контингенту" в Нагірному Карабаху.
За даними клубу моряків-підводників, Ковган був відряджений у Нагірний Карабах два місяці тому. Проте, є свідчення, що Ковган знаходився у відрядженні в Карабаху з 11 травня. "СеверПост" зазначає, що офіцер загинув за два дні до свого 53-річчя.
Увечері 20 вересня міноборони Росії повідомляло, що у Нагірному Карабаху 20 вересня під обстріл потрапив автомобіль із російськими військовими, які загинули. У відомстві заявили, що обстріл стався під час повернення зі спостережного посту російського миротворчого контингенту в районі населеного пункту Джанятаг.
Міноборони Азербайджану висловило "найглибші співчуття" з приводу загибелі російських військовослужбовців. У Баку не взяли відповідальність за те, що сталося, а лише попросили "виявити терпіння" і дочекатися результатів розслідування. Президент Росії Володимир Путін провів телефонну розмову з керівником Азербайджану Ільхамом Алієвим, який "просив вибачення і висловив глибокі співчуття з приводу трагічної загибелі" в Карабаху російських "миротворців".
Як повідомляв Укрінформ, 21 вересня в азербайджанське місто Євлах прибула делегація вірменів Нагірного Карабаху для участі в переговорах із представниками влади Азербайджану. Напередодні президент Ільхам Алієв заявив, що Азербайджан відновив свій суверенітет "у результаті антитерористичних заходів у Нагірному Карабаху".