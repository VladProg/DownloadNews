Заяви про розміщення в Білорусі ядерної зброї є черговою спробою залякування з боку Кремля, яка не повпливає на Захід.

Про це заявив речник федерального уряду Німеччини Вольфганг Бюхнер на брифінгу в п’ятницю, передає кореспондент Укрінформу.
«Твердження Лукашенка про те, що російська тактична ядерна зброя передається Білорусі, є ще однією прозорою спробою ядерного залякування з боку Росії. Ми рішуче відкидаємо це», - заявив Бюхнер.
Він зауважив, що цим актом Білорусь сама суперечить кільком деклараціям, у яких вона на міжнародному рівні погодилася бути територією, вільною від ядерної зброї. Росія також явно суперечить своїм обіцянкам про те, що всі ядерні держави не повинні розміщувати ядерну зброю за межами своєї суверенної території.
«У цьому відношенні наше повідомлення чітке: це розміщення є неправильним кроком», - сказав речник уряду.
Він також зазначив, що зроблені Путіним у березні 2023 року порівняння з розподілом ядерної зброї НАТО вводять в оману і не можуть використовуватися для виправдання передачі російської ядерної зброї Білорусі.
«На сьогодні НАТО дотримується своїх обіцянок не розміщувати ядерну зброю на території країн колишнього Варшавського договору. Крім того, Росія розміщує ядерну зброю в Білорусі під час загарбницької війни Росії проти України. Це явна спроба ядерного залякування», - повторив Бюхнер.
Речник МЗС Крістіан Вагнер зауважив, що наразі була лише заява Лукашенка, але, наскільки відомо в Берліні, розміщення ракет ще не відбулося.
Як повідомляв Укрінформ, Росія та Білорусь знову заявили про активізацію військової співпраці, зокрема, підписали угоду про розміщення на території РБ тактичної ядерної зброї.