Міністерство оборони США заявило, що військова допомога Ізраїлю забезпечується на постійній основі, і такі постачання триватимуть надалі.

Про це заявила під час брифінгу заступниця речника Пентагону Сабріна Сінгх, передає власний кореспондент Укрінформу.
«Ви бачите майже щоденні постачання (військової допомоги – ред.) в Ізраїль, і я сподіваюся, що вони продовжать надходити», - сказала Сінгх.
Вона уточнила, що загалом з 12 до 16 жовтня до Ізраїлю було відправлено п’ять літаків C-17, які доставили засоби для посилення оборони країни.
Крім того, за словами представниці Пентагону, США збільшують свою військову присутність у регіоні, аби запобігти розширенню конфлікту між Ізраїлем і ХАМАС. З цією метою спрямовані Сили швидкого реагування Корпусу морської піхоти США у складі двох тисяч військових. У військовому відомстві також готуються до ймовірного розгортання інших американських сил стримування.
Як повідомляв Укрінформ, у вівторок на Близький Схід вирушив президент США Джо Байден, який має намір відвідати Ізраїль і Йорданію.