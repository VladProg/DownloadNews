Джо Байден не виключив, що США підтримають кандидатуру чинного міністра оборони Великої Британії Бена Воллеса на посаді наступного генерального секретаря НАТО.

Про це американський президент сказав під час спільної з прем’єром Британії Ріші Сунаком пресконференції, передає власний кореспондент Укрінформу.
«Може бути», - відповів Байден на запитання, чи не настав час представникові Великої Британії очолити Північноатлантичний альянс.
Президент США зазначив, що для цього потрібно досягти консенсусу всередині НАТО. За його словами, кандидат є «дуже кваліфікованим», однак слід провести багато дискусій перш ніж буде остаточно узгоджено кандидатуру.
Раніше повідомлялося, що прем’єр-міністр Великої Британії Ріші Сунак перед зустріччю з Джо Байденом мав на меті закликати його підтримати кандидатуру міністра оборони Бена Воллеса як генсека НАТО.
Каденція Єнса Столтенберга на цій посаді завершується в жовтні. Для затвердження нового кандидата необхідна згода всіх країн НАТО. Вважається, що голос Сполучених Штатів у цьому питанні є одним із найвпливовіших.