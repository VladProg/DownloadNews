Міністр закордонних справ Болгарії Ніколай Мілков заявив, що війна росії проти України створила принципово нове безпекове середовище, і що це агресія не лише проти України.

Як повідомляє кореспондент Укрінформу про це Мілков сказав у Бухаресті під час панельної дискусії в рамках Першої Чорноморської безпекової конференції Міжнародної Кримської платформи.
“Війна росії проти України створила принципово нове безпекове середовище. Це порушило мир у Європі та прямо атакувало заснований на правилах міжнародний порядок. Це - агресія не лише проти України, а й проти миру та стабільності на нашому континенті. Я думаю, що паралельно зі стратегічною ситуацією російська агресія змінила парадигму мислення на нашому континенті”, - сказав він.
Він також зазначив, що зростаючі виклики вимагають комплексної стратегії щодо Чорного моря.
“Що нам зараз потрібно, так це узгоджений колективний підхід, тому що єдність є найпотужнішою перевагою”, - сказав він.
Також він підкреслив потребу у переоцінці підходу НАТО та політики щодо Чорного моря.
За його словами, війна в Україні також має далекосяжні непередбачувані наслідки для тривалих конфліктів у сусідніх регіонах, де росія завжди відіграє свою роль.
Важливо не лише реагувати, але й стримувати будь-яку потенційну загрозу, наголосив Мілков.
Як повідомлялося, у Бухаресті проходить безпекова конференція в рамках Міжнародної Кримської платформи, в якій беруть участь представники урядів, дипломати та науковці провідних країн Європи та світу. Головною метою Кримської платформи, яка довела своє значення як потужний міжнародний форум, є повна деокупація Кримського півострова та звільнення України від російських загарбників.
Фото: bta.bg