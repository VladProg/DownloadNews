Після патрулювання в районі кордону Польщі та Білорусі в одному з польських гелікоптерів виявили відсутність детонатора-запобіжника в одній з ракет, прикріплених до нього.

Про це заявило в четвер Головне командування Збройних сил Польщі, передає Укрінформ з посиланням на РАР.
«Інформуємо, що на кордоні з Білоруссю Військо Польське (Збройні сили Польщі – ред.) проводить інтенсивні операції із застосуванням спеціалізованої техніки для забезпечення безпеки. У вівторок, після завершення бойових польотів, в одному з вертольотів, що здійснював патрулювання в прикордонній зоні, було виявлено відсутність запалу в одній з ракет», – йдеться в комюніке Головне командування ЗС Польщі.
Політ проходив уздовж прикордонної смуги, а не над забудованою територією, додали у командуванні.
Зазначається, що запал не становить загрози для навколишніх територій, оскільки детонатор має вбудовані засоби безпеки.
Військові додали, що такі випадки періодично трапляються і вже бували в Афганістані.
Як повідомлялося, Польща планує перекинути до кордону з Білоруссю до 10 тисяч додаткових військових для підтримки Прикордонної служби.
Фото: PAP