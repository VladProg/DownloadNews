У штаті Огайо в містечку Блендон, передмісті Колумбуса поліція застрелила вагітну чорношкіру жінку після того, як та відмовилася виходити зі свого автомобіля на вимогу поліцейських.

Як передає Укрінформ, про це повідомляє BBC.
Поліція штату Огайо опублікувала відео з камер поліцейських, на яких видно, як поліцейський застрелив вагітну темношкіру жінку.
Як зазначається, 21-річна Та'Кія Янг померла 24 серпня, коли її застрелили в автомобілі біля продуктового магазину Kroger у містечку Блендон.
На кадрах видно, як поліцейські намагаються допитати її через ймовірну крадіжку в крамниці.
За версією поліцейських, після пострілу вони нібито намагалися надати жінці медичну допомогу, проте ані жінка - мати двох дітей, ані її майбутня дитина не вижили.
Обидва поліцейські, імена яких не повідомляються, відразу після інциденту були відправлені у адміністративну відпустку. Наразі, офіцер, що стояв біля вікна машини, повернувся до виконання обов'язків, а той, який зробив постріл, залишається у відпустці.
Зазначається, що поліцейське управління містечка Блендон звернулося до Бюро кримінальних розслідувань генерального прокурора штату Огайо з проханням розслідувати цей інцидент.
У своїй заяві родина загиблої заявила, що постріл "очевидно є кримінальним актом", і трагедії можна було уникнути.
Як повідомлялося, 29 серпня у Дніпрі двоє патрульних поліцейських зупинили автомобіль, у якому, зокрема, перебували і неповнолітні. На вимогу вийти з машини водій та пасажири відповіли відмовою. Правоохоронці стали силою витягати потерпілих з автомобіля й застосували газовий балончик. Один з поліцейських застосував під час бійки табельну зброю та здійснив три постріли у спину чоловіку. Той помер на місці.
Правоохоронця затримали, було розпочато досудове розслідування у кримінальному проваджені за фактами умисного вбивства та перевищення службових повноважень працівниками правоохоронного органу (ч. 1 ст. 115, ч. 3 ст. 365 ККУ).
У поліції заявили, що у четвер у Дніпрі було відкрито кримінальне провадження за фактом посягання на життя патрульних поліцейських. Такі дії передбачають позбавлення волі або довічне ув'язнення.
Фото: Getty Images