комітет державної безпеки білорусі інсценував ліквідацію іноземного терориста, якого насправді зіграв співробітник цієї спецслужби.

Як передає Укрінформ, про це повідомляє у Телеграмі об'єднання колишніх білоруських силовиків BYPOL.
Зазначається, що кдб на офіційному сайті розмістив інформацію про те, що 19 березня, під час спеціальних заходів проти осіб, які нібито проникли на територію білорусі з метою вчинення теракту, в місті Гродно по вулиці Курчатова було ліквідовано іноземного громадянина.
"21.03.2023 пропагандистські ЗМІ поширили фото- і відеоматеріали, на яких зафіксовано момент спостереження за нібито громадянином рф Ломакіним Олексієм Миколайовичем, 1981 р. н., а також кадри штурму його місця проживання і фотографія його паспорта. Під час розповіді було зазначено, що паспорт громадянина рф є підробленим. Зауважимо, що ця інформація є єдиною правдою, сказаною поплічниками диктатора", - йдеться у повідомленні.

BYPOL отримав від учасників плану "Перамога" оперативну інформацію про те, що "ніякого терориста не існувало, а також зазначені заходи з боку т. зв. кдб є постановочними".
"Особою, яка нібито застосувала бойову гранату і загинула під час штурму (актором), виявився чинний співробітник т. зв. "кдб", а саме – Захаров Олексій Миколайович, 18.04.1981 р. н. р., уродженець м. Городок, Вітебської області, який проходить службу в оперативно-пошуковому відділі укдб по Вітебській області (служба зовнішнього спостереження)", - зазначається в дописі.
Показово, зауважують у BYPOL, що це інсценування було проведено лукашенківськими силовиками напередодні Дня волі 25 березня "з метою залякування білорусів, які продовжують боротися з режимом, а також для підняття авторитету т. зв. кдб перед диктатором".