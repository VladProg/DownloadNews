Командувач Військово-морських сил Литви Гедрюс Пременяцкас сказав, що напередодні саміту НАТО у Вільнюсі збільшена присутність кораблів союзників у Балтійському морі.

Про це повідомляє національний мовник LRT, передає Укрінформ.
«ВМС розподіляють свої можливості, щоб заповнити певні нішеві потреби під час того ж саміту у Вільнюсі. А в нашому регіоні, безумовно, збільшилася присутність кораблів союзників у Балтійському морі, вони забезпечують насамперед спостереження за повітряним простором, спостереження за ситуацією у морі та взаємодію», - сказав Пременяцкас.
За його словами, кораблі союзників перебувають у постійному контакті один з одним, відбувається обмін інформацією, щоб уникнути "якихось незапланованих чи провокаційних дій з боку іншої держави".
Кількість кораблів не розголошується, але, за словами командувача, у Балтійському морі знаходяться кораблі Німеччини, США, Італії та Польщі. «В той чи інший час цих кораблів може бути дещо більше або менше, і це основний розгорнутий потенціал», - сказав командувач ВМС Литви.
За словами командувача, останнім часом присутність кораблів у Балтійському морі постійно активізована, проте у зв'язку з майбутнім самітом НАТО концентрація вище.
Як повідомлялося, саміт НАТО у Вільнюсі, який проходитиме 11-12 липня, охоронятимуть 3000 литовських військовослужбовців і ще тисяча військових із країн Альянсу.
Крім того, 3-13 липня в регіонах Литви тривають міжнародні навчання Сил спеціальних операцій "Сильні та єдині-2023 / Strong & United 2023".