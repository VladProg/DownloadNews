Країни Глобального Півдня дедалі більше розглядають співробітництво з ЄС та країнами «Групи семи» як нову можливість для власного розвитку, оскільки на практиці Росія та подібні до неї країни не можуть запропонувати їм нічого, окрім зброї та найманців.

Як повідомляє Укрінформ, про це сьогодні у Хіросімі, де відбувається саміт G7, заявила Президент Європейської Комісії Урсула фон дер Ляєн. Відповідна інформація оприлюднена сьогодні на сайті Європейської Комісії.
«Глобальна пандемія… кліматичні зміни та шокуючий ефект російської війни для цін на енергію та продовольство спричинили потужний удар по світовій економіці, але особливо – по Глобальному Півдню. Багато країн, що розвиваються, шукають надійні джерела фінансування. Ініціатива «Один пояс, один шлях» виглядає як добра та дешева пропозиція. Але багато країн Глобального Півдня вже мають поганий досвід у відносинах з Китаєм, оскільки китайські кредити призвели до боргової кризи. А все, що може запропонувати цим країнам Росія – це зброя й найманці», - зауважила Президент Єврокомісії.
За її словами, з цієї причини багато країн Глобального Півдня шукають альтернативні рішення. Для групи G7 та для її партнерів це відкриває нове вікно можливостей. Вони можуть запропонувати взаємовигідне партнерство для економік, що розвиваються, та мають бажання до конструктивної співпраці. Але у цих зусиллях, за її словами, країни Заходу мають бути швидкими та дуже конкретними.
«Наша велика перевага, у порівнянні з іншими, є широкий пакет, що ми можемо запропонувати. Ми можемо об’єднати гравців з приватного та банківського секторів за одним столом. Ми також концентруємося на виробництві доданої вартості для наших країн-партнерів. Тому що вони хочуть рухатися до місця у виробничому ланцюзі, виробляти кінцеву продукцію, або напівфабрикати. Тож ми можемо допомагати не лише у видобутку сировинних матеріалів, але також у їх обробці та збагаченні на місцях», - сказала Урсула фон дер Ляєн.
Вона також назвала серед переваг країн Заходу в партнерстві з Глобальним Півднем здатність поєднувати значний капітал із пропозицією сучасних технологій, що є можливим завдяки зусиллям приватного сектору. В свою чергу, офіційні інституції можуть відігравати свою роль у зниженні ризиків для таких інвестицій, та запропонувати такі інструменти як гарантії за кредитами та операції із змішаного фінансування.
За інформацією Президента Єврокомісії, в рамках Партнерства з глобальних інвестицій та інфраструктури, яке було започатковано рік тому, вже реалізуються більш як 90 проєктів на різних континентах, зокрема, у таких сферах як виробництво «зеленого» водню, підводних та супутникових комунікацій, залізничного сполучення тощо.
Як повідомлялося, в Японії триває 48-й саміт «Групи семи», який продовжуватиме роботу до 21 травня. Його учасники розглядають шляхи забезпечення стійкості глобальної економіки, в тому числі, за наслідками пандемії коронавірусу та російської агресії проти України.