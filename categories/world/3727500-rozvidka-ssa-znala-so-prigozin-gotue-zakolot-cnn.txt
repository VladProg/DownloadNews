Розвідка США заздалегідь володіла інформацією про те, що ватажок ПВК "Вагнер" Євген Пригожин планує збройний заколот проти високопосадовців російського Міноборони.

Як передає Укрінформ, про це повідомляє CNN.
В американській розвідці вважають, що керівник приватної військової компанії "Вагнер" Пригожин планував кинути серйозний виклик російському військовому керівництву досить тривалий час, але було незрозуміло, якою буде його кінцева мета, повідомили CNN троє людей, знайомих з цим питанням.
Співробітники розвідки поінформували про плани Пригожина лідерів Конгресу на початку цього тижня, зокрема щодо пересування групи «Вагнера» та накопичення обладнання поблизу кордонів Росії.
В американській та західних розвідках помітили, що Пригожин накопичує зброю та боєприпаси, зазначають джерела CNN. Однак серйозність його намірів було важко оцінити, і, зрештою, «все сталося дуже швидко».
У розвідці США дійшли висновку, що ключовим тригером для Пригожина став наказ російського Міноборони від 10 червня про те, що всі «добровольчі» формування та найманці мають підписати офіційні контракти зі збройними силами РФ.
Втім, важко було зрозуміти, наскільки серйозно Пригожин налаштований створити загрози російським військовим та куди він поведе своїх бойовиків.
Як повідомлялося, очільник ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони Сергія Шойгу. Він узяв під контроль Ростов-на-Дону та частину Воронезької області, після чого «вагнерівці» вирушили на Москву.
24 червня самопроголошений президент Білорусі Олександр Лукашенко за погодженням з президентом РФ Путіним провів переговори з Пригожиним. За результатами перемовин очільник ПВК «Вагнер» заявив, що розвертає бійців угруповання до польових таборів.