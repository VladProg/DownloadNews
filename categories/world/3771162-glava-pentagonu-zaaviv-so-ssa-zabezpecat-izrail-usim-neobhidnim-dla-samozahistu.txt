Міністр оборони США Ллойд Остін заявив, що Вашингтон працює над тим, аби Ізраїль "мав усе необхідне", щоб захистити себе.

Як передає Укрінформ, про це повідомляє Sky News.
"Найближчими днями Міністерство оборони працюватиме над тим, щоб Ізраїль мав те, що йому потрібно, аби захистити себе від невибіркового насильства та тероризму", — сказав Остін.
Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинули щонайменше 40 людей, понад 700 поранені.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
ЄС, Україна та низка інших держав засудили атаки по Ізраїлю.
Фото: AA