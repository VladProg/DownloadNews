У Чехії вебсайти міністерства внутрішніх справ та поліції були недоступні близько двох годин у вівторок вранці через кібератаку.

Як передає Укрінформ, про це повідомляє Radio Prague.
"У вівторок вранці вебсайти міністерства внутрішніх справ та поліції Чехії не працювали протягом двох годин після того, як зазнали кібератаки", - йдеться у повідомленні.
Речник Міністерства внутрішніх справ Чехії Ондржей Кратошка повідомив Чеському інформаційному агентству, що вони стали жертвами DDoS-атаки.
Також повідомляється, що є проблеми в роботі сайту міжнародного саміту Кримської платформи, що проходить у Празі.
Речник спікера нижньої палати парламенту Чехії Мартін Чурави заявив, що за цими інцидентами стоїть Москва.
Як повідомляв Укрінформ, у столиці Чехії Празі триває другий парламентський саміт Міжнародної Кримської платформи. Майже 70 делегацій парламентів із різних країн світу беруть участь у платформі. Перший парламентський саміт відбувся минулого року в хорватському Загребі.