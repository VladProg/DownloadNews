Уряд Сполучених Штатів вважає, що Ізраїль «не несе відповідальності» за вибух, який знищив лікарню в секторі Гази в вівторок.

Про це йдеться заяві речниці Ради національної безпеки США Едрієн Ватсон, поширеній у середу, передає Укрінформ із посиланням на CNN.
«У той час, як ми продовжуємо збір інформації, наша поточна оцінка, заснована на аналізі аерофотознімків, перехоплених даних, а також інформації з відкритих джерел, полягає в тому, що Ізраїль не несе відповідальності за вчорашній вибух у лікарні в Газі», - наголосила представниця Ради нацбезпеки Білого дому.
Водночас, за інформацією інших представників адміністрації США, попередні розвіддані свідчать про те, що удар по лікарні стався внаслідок вибуху ракети Палестинського ісламського джихаду.
За словами одного з джерел, серед зібраних даних є фактичні докази того, що лікарня була уражена внаслідок наземного вибуху, а не авіаудару. У цьому зв’язку вказується на відсутність характерного кратера від авіабомби. Натомість мають місце значні пошкодження від пожежі, а також розкидані уламки, характерні для наземного вибуху.
Як повідомляв Укрінформ, палестинська сторона звинуватила Ізраїль в ударі по лікарні у секторі Гази, внаслідок якого загинути сотні людей. Водночас ізраїльські військові відкинули відповідальність за цю атаку. Як заявили в Армії оборони Ізраїлю, удар по лікарні в секторі Гази стався внаслідок збою при запуску ракети бойовиками "Ісламського джихаду".
Президент США зв’язався з керівництвом Ізраїлю та Йорданії, щоб обговорити наслідки обстрілу лікарні у секторі Гази, та доручив своїй команді зібрати більше відомостей про те, хто може бути до цього причетним.