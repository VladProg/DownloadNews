Нідерланди попередньо пообіцяли виділити 15 мільйонів євро в кліматичний фонд для бідніших країн.

Про це повідомляє Укрінформ з посиланням на NOS.
Прем'єр-міністр Марк Рютте заявив, що Нідерланди попередньо пообіцяють виділити 15 мільйонів євро до нового кліматичного фонду, який був затверджений вчора на кліматичному саміті в Дубаї.

Фото: ЕРА

Зазначається, що Німеччина та Об'єднані Арабські Емірати, серед інших, вносять до фонду 100 мільйонів доларів як стартовий капітал.
З кліматичного фонду гроші можуть отримати переважно бідніші країни, якщо вони постраждають від повеней або інших катастроф, що можуть бути серйознішими через зміну клімату.
Цей фонд є важливою передумовою для того, щоб країни, що розвиваються, рухалися вперед у переговорах щодо скорочення викидів і переходу на відновлювані джерела енергії.
Як повідомляв Укрінформ, Організація Об’єднаних Націй оголосила 2023 рік найспекотнішим за всю історію людства.
Згідно з попереднім звітом Всесвітньої метеорологічної організації про глобальний клімат за 2023 рік, глобальні температури за перші 10 місяців цього року були приблизно на 1,4°C вище за доіндустріальний середній показник 1850—1900 років.
Крім глобальних показників, 2023-й став роком кліматичних катастроф у всьому світі.