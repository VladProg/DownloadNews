КНДР у відповідь на рішення Конституційного суду Південної Кореї скасувати заборону на надсилання через кордон листівок проти Пхеньяна та пригрозила «вогняним дощем» і збройним конфліктом, подібним до тих, що тривають на Близькому Сході та в Україні.

Про це з посиланням на північнокорейське державне інформагентство KCNA повідомляє Yonhap, передає Укрінформ.
У вересні Конституційний суд Південної Кореї постановив, що заборона транскордонних інформаційних акцій, передбачена переглянутим Законом про розвиток міжкорейських відносин, є неконституційною і надмірно обмежує право на свободу висловлення поглядів.
У середу KCNA заявило, що кампанії з розсилки листівок із критикою режиму Кім Чен Ина можуть стати «каталізатором» кінця існування Південної Кореї.
«Позиція наших революційних збройних сил полягає в тому, що ми повинні пролити набагато більший, ніж у попередні рази, «вогняний дощ покарання» не лише на базу поширення листівок, але й на оплот маріонеток», - йдеться у публікації KCNA.
У Пхеньяні назвали кампанію з листівками «зловмисною психосоціальною війною» і пригрозили збройним конфліктом.
«Немає жодних гарантій, що на Корейському півострові не виникнуть збройні конфлікти, подібні до тих, що тривають у Європі та на Близькому Сході», - заявили в KCNA, очевидно маючи на увазі війну Росії проти України та збройний конфлікт між Ізраїлем і "ХАМАС".
Протягом багатьох років біженці з КНДР у Південній Кореї та консервативні активісти надсилали в сусідню країну повітряні кулі з листівками із критикою Кім Чен Ина. Пхеньян жорстко реагував на такі пропагандистські акції побоюючись, що приплив зовнішньої інформації може становити загрозу для режиму Кіма.
У жовтні 2014 року Північна Корея обстріляла з кулеметів такі повітряні кулі, запущені активістами. Деякі кулі впали на територію Південної Кореї, не завдавши нікому шкоди.
Раніше, у червні 2020 року, північнокорейські військові підірвала міжкорейський офіс зв’язку у своєму прикордонному місті Кесон через пропагандистські листівки з території Південної Кореї.
У грудні 2020 року Сеул ухвалив закон про припинення кампаній із розповсюдження листівок після погроз Пхеньяна у відповідь на такі акції скасувати військову угоду від 2018 року, яка передбачає створення буферної зони шириною кілька кілометрів вздовж сухопутного та морського кордону між двома Кореями, в якій забороняється розміщувати війська, озброєння та військову техніку і проводити військові навчання.
Як повідомляв Укрінформ, військові Південної Кореї заявили, що КНДР могла передати Росії балістичні ракети малої дальності та ракети для переносних зенітно-ракетних комплексів, на додачу до артилерійських снарядів для її війни проти України.
Фото: Yonhap