Сполучені Штати Америки погодилися допомогти Філіппінам модернізувати свої збройні сили та подвоїти американські зусилля для підтримки миру в Індо-Тихоокеанському регіоні у відповідь на зростання військової активності Китаю в регіоні.

Як передає Укрінформ із посиланням на Kyodo, відповідної угоди було досягнуто у Вашингтоні на зустрічі міністрів оборони та закордонних справ двох держав.
«Сьогодні ми підтвердили, що наша угода про взаємну оборону залишається основою нашої співпраці», - заявив міністр оборони США Ллойд Остін на спільній пресконференції з держсекретарем Ентоні Блінкеном та їхніми філіппінськими колегами Енріке Манало та Карліто Галвесом.
Остін сказав, що в рамках зусиль зі зміцнення альянсу вони погодилися завершити дорожню карту оборонної допомоги Сполучених Штатів для Філіппін, щоб прискорити поставку протягом наступних п’яти-десяти років сучасного обладнання і бойової техніки, включаючи радіолокаційні системи, військово-транспортні літаки та безпілотники.
За його словами, ці зобов’язання сприятимуть подальшій інтеграції «міцних двосторонніх зв’язків у багатосторонні формати безпекової співпраці, включно з Японією та Австралією».
Учасники переговорів у спільній заяві закликали Китай припинити свою «загрозливу та провокаційну діяльність» у тих частинах Південно-Китайського моря, де Філіппіни мають суверенні права, і підкреслили важливість збереження стабільності в Тайванській протоці як «незамінного елемента глобальної безпеки та процвітання».
У заяві також йдеться, що військово-морські сили США та Філіппін завершують планування спільних заходів у Південно-Китайському морі та обговорюють можливості проведення багатосторонніх маневрів із іншими країнами-однодумцями пізніше цього року.
Як повідомляв Укрінформ, Сполучені Штати й Філіппіни проводять найбільші за останні десятиріччя військові навчання, розпочаті після того, як Китай здійснив імітацію атак з повітря та моря біля узбережжя Тайваню.
Фото: Kyodo