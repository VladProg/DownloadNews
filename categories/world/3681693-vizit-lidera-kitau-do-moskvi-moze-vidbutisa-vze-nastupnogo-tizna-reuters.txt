Лідер КНР Сі Цзіньпін може здійснити свій візит до російської столиці москви вже наступного тижня.

Як передає Укрінформ, про це повідомляє Reuters із посиланням на джерела.
Плани щодо візиту лідера КНР до москви з’явилися в той момент, коли Китай запропонував свій мирний план щодо російсько-української війни. Але ця спроба була сприйнята на Заході скептично, враховуючи дипломатичну підтримку Китаєм росії.
Зазначається, що російське інформаційне агентство ТАСС повідомило 30 січня, що путін запросив Сі відвідати країну навесні. Минулого місяця видання The Wall Street Journal повідомило, що візит до москви може відбутися в квітні або на початку травня.
Міністерство закордонних справ Китаю не відразу відповіло на прохання прокоментувати можливість поїздки Сі до москви, а у кремлі відмовилися від коментарів.
Минулого місяця путін прийняв головного дипломата Китаю Ван Ї в російській столиці та дав зрозуміти, що Сі може здійснити візит до москви.
Як повідомляв Укрінформ, МЗС Китаю у роковини нападу росії на Україну опублікувало свою “позицію щодо політичного врегулювання української кризи”. Документ складається з 12 пунктів: повага до суверенітету всіх країн; відмова від менталітету холодної війни; припинення бойових дій; відновлення мирних переговорів; вирішення гуманітарної кризи; захист цивільного населення та військовополонених; безпека атомних електростанцій; зниження стратегічних ризиків; сприяння експорту зерна; припинення односторонніх санкцій; підтримання стабільності промислових ланцюгів і ланцюгів поставок; сприяння постконфліктній відбудові.