Речник міністерства оборони генерал Патрік Райдер підтвердив, що в понеділок у Сирії безпілотники намагалися атакувати військову базу міжнародної коаліції, Аль-Танф, де розміщаються американські війська.

Про це передає кореспондент Укрінформу.
«Я можу підтвердити, що була спроба атаки з безпілотника на Аль-Танф у Сирії. Два безпілотники було збито; ніхто з американських військових не постраждав». – сказав він на пресбрифінгу в понеділок.
За його словами, деталі ще з’ясовуються.
«Ми спостерігали збільшення ракетних і безпілотних ударів по наших базах і об’єктах в Іраку та Сирії» – зауважив генерал, наголосивши, що США й далі докладатимуть усіх зусиль для захисту своїх військових.
Як повідомлялося, у понеділок безпілотники намагалися завдати удару по базі Аль-Танф.