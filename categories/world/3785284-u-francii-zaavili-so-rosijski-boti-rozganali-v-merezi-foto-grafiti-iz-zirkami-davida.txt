Міністерство закордонних справ Франції заявляє про причетність російської мережі до поширення у соцмережах фотографій паризьких графіті із зірками Давида.

Про це йдеться у пресрелізі МЗС, передає Укрінформ
«Франція рішуче засуджує причетність російської мережі "Последние достоверные новости" до штучного поширення та початкового розповсюдження в соціальних мережах фотографій графіті із зображенням зірок Давида в 10-му окрузі Парижа», - заявляє зовнішньополітичне відомство.
За його інформацією, 6 листопада державний орган протидії іноземному впливу VIGINUM встановив причетність мережі з 1095 ботів на платформі X (колишній Twitter), які опублікували 2589 постів, що сприяли розпалюванню суперечки навколо трафаретних зірок Давида в 10-му окрузі Парижа.
Також виявлено, що перші публікації ботів з'явились на 48 годин раніше, ніж у Мережу виклали перші достовірні фото цих графіті.
У МЗС наголосили, що нова російська операція з цифрового втручання проти Франції "засвідчує стійкість опортуністичної та безвідповідальної стратегії, спрямованої на використання міжнародних криз для того, щоб посіяти сум'яття і створити напруженість у публічних дискусіях у Франції та Європі".
Як повідомлялося, 31 жовтня в Парижі та передмісті було виявлено близько шістдесяти зображень зірок Давида на будівлях. За даними прокуратури, чоловік і жінка, яких підозрюють у нанесенні міток, залишили Францію 31 жовтня. Слідство пов'язує цю пару з розслідуванням такого ж злочину, скоєного на чотири дні раніше.
27 жовтня в Парижі були заарештовані чоловік і жінка, які народилися в Молдові. Вони зізнались, що діяли на замовлення третьої особи і отримували вказівки з Росії.
Акти антисемітизму у Франції значно почастішали після 7 жовтня. Від дати початку війни між ХАМАСом та Ізраїлем у Франції скоєно понад 1040 антисемітських актів, 486 осіб заарештовано.
Фото: JULIEN MATTIA / LE PICTORIUM / MAXPPP