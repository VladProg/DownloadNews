Міністерство закордонних справ Ізраїлю підтвердило загибель 23-річної громадянки Німеччини Шані Лук, яку бойовики ХАМАС взяли в заручники та знущалися з неї.

Про це повідомляється на сторінці МЗС Ізраїлю у соцмережі Х (колишній Твіттер), передає Укрінформ.
«З глибоким сумом повідомляємо, що тіло 23-річної німецько-ізраїльської громадянки Шані Лук було знайдено та ідентифіковано. Шані, яку терористи ХАМАС викрали з музичного фестивалю, катували й возили Газою, пережила незбагненні жахи», - йдеться у дописі.

Раніше мати Шані - Рікарда Лук заявила, що ізраїльські військові поінформували її про смерть доньки.
«На жаль, вчора ми отримали звістку про те, що моєї доньки більше немає в живих», – сказала вона.
Шані була однією з відвідувачок музичного фестивалю Supernova у пустелі Негев неподалік сектору Гази. Дівчина зникла після вторгнення бойовиків ХАМАСу на територію Ізраїлю 7 жовтня. У соцмережах з'явилося відео, на якому терористи возили в кузові машини роздягнену до спідньої білизни дівчину, яка лежала непритомна, обличчям вниз і з ознаками травм. Рідні Шані впізнали її на відео по татуюванню на нозі.
Пізніше Рікарда Лук повідомила, що дівчина нібито перебувала в лікарні в секторі Гази у важкому стані.
Як повідомлялося, вранці 7 жовтня палестинське ісламістське угруповання ХАМАС вчинило напад на Ізраїль. Бойовики прорвалися в країну, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїльська армія заявляє, що бойовики ХАМАСу після атак 7 жовтня тримають у заручниках у секторі Гази 239 людей.
Ізраїль офіційно оголосив стан війни, мобілізував 300 тис. резервістів та почав знищувати військові об’єкти.
США, ЄС, Україна та низка інших держав засудили атаки по Ізраїлю.