Генсек ООН Антоніу Гутерреш закликав учасників 80-ї сесії Комітету із захисту морського середовища погодити стратегію з парникових газів, яка б зобов'язала судноплавну галузь знизити шкідливі викиди до нуля не пізніше 2050 року.

Як передає Укрінформ, про це повідомляють Новини ООН.
У своєму зверненні до учасників зустрічі Гутерреш підкреслив, що рішення, які вони ухвалять найближчими днями, можуть допомогти людству стати на більш безпечний курс розвитку.
«Наука каже нам, що все ще можна обмежити зростання глобальної температури до 1,5 градуса за Цельсієм, але це вимагає величезних і негайних глобальних зусиль. Судноплавство, на частку якого припадає майже 3% глобальних викидів, відіграє у цьому важливу роль», – сказав генсек ООН у Лондоні.
За його словами, у галузі спостерігається певний прогрес, але вона має рухатись набагато швидше, щоб вийти на потрібний рівень, а також стимулювати інвестиції та інновації.
Генеральний секретар ООН закликав учасників сесії взяти на себе зобов'язання щодо розробки технічної та економічної політики, а також нормативних актів для досягнення поставленої мети та підтримки справедливого, рівноправного переходу на екологічно чисті технології.
«Такі заходи, як встановлення порогових цін на вуглецеве паливо, підштовхнуть галузь у правильному напрямку, зробивши паливо з нульовим рівнем викидів більш конкурентоспроможним. Стійке фінансування може підтримати справедливий перехід у країнах, що розвиваються, і задовольнити потреби тих, хто найбільш уразливий перед кліматичною кризою», – сказав Гутерреш.
Як повідомляв Укрінформ, генеральний секретар ООН Антоніу Гутерреш наполягає на відмові світу від використання викопного палива, щоб запобігти кліматичній катастрофі.
Фото: JASON SZENES / EPA