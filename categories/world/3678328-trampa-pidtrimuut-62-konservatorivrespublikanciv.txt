Дональд Трамп здобув на конференції консерваторів (CPAC) 62% підтримки як майбутній висуванець від Республіканської партії на президентських виборах 2024 року.

Про це повідомляє Укрінформ із посиланням на Fox News.
На зібранні консерваторів, яке відбулося в суботу у штаті Меріленд, губернатор Флориди Рон ДеСантіс заручився підтримкою 20% учасників. На третьому місці з 5% опинився бізнесмен Перрі Джонсон.
Зазначається, що загалом було опитано 2 тисячі представників CPAC, яким запропонували заповнити анкети стосовно ставлення до можливих кандидатів у президенти.
Під час минулого опитування в серпні Трамп здобув 69% підтримки.
Експрезидент, який у листопаді висунув свою кандидатуру для участі у виборах, залишається найпопулярнішим і найвпливовішим політиком у Республіканській партії, відзначає видання. Конференція консервативних лідерів та активістів постійно підтримує його як потенційного кандидата.
Водночас популярність губернатора Флориди серед консерваторів стрімко зросла по всій країні завдяки рішучій боротьбі проти обмежень, пов'язаних з пандемією коронавірусу, та агресивним висловлюванням щодо медіа, корпорацій та профспілок учителів. Політологи очікують, що ДеСантіс розпочне кампанію за висунення від республіканців дещо пізніше цього року, хоча поки що його шанси не надто високі.
Серед інших імовірних кандидатів у президенти від Республіканської партії – колишній держсекретар Майк Помпео, ексвіцепрезидент Майк Пенс, губернатор Нью-Гемпширу Кріс Сунуну, сенатор Тім Скотт з Південної Кароліни, ексгубернатор Південної Кароліни Ніккі Гейлі, сенатор Тед Круз із Техасу, політичний коментатор Вівек Рамасвамі.
Як зауважує видання, щорічне опитування CPAC традиційно вважається барометром настроїв консервативного руху.
Фото: Getty Images