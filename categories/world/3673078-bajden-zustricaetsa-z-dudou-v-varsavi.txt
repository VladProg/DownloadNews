Глава Американської держави Джо Байден на чолі державної делегації США прибув до Президентського палацу в Варшаві, де відбувається його зустріч з президентом Польщі Анджеєм Дудою.

Про це повідомляє у вівторок CNN, передає Укрінформ.
Американський телеканал демонструє фото, де президенти Байден і Дуда стоять біля палацу під час вітальної церемонії та слухають гімн. Глава Білого дому тримає руку на серці.
У офіційному повідомленні адміністрації США, поширеному серед журналістів у понеділок, зазначається, що глави держав під час зустрічі мають обговорити «двостороннє співробітництво, а також спільні зусилля щодо підтримки України та зміцнення системи стримування в НАТО».
Зазначається, що спочатку запланована зустріч президентів, після чого відбудуться перемовини у складі офіційних делегацій.
Пізніше в вівторок, о 18:30 за Києвом президент Байден має виступити на Замковій площі в Варшаві із промовою щодо перших роковин жорстокого та неспровокованого вторгнення росії в Україну.
Як повідомляв Укрінформ, президент США Джо Байден перебуває з другим після російського вторгнення в Україну візитом у Польщі. Перший він здійснив 25 березня минулого року.
Цього разу глава Американської держави відвідує польську столицю після неочікуваного візиту до Києва, де він висловив міцну і послідовну підтримку Україні з боку американського народу.
Фото: KPRP