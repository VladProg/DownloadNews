Вранці 24 червня ворожнеча між ПВК "Вагнер" Євгена Пригожина та Міноборони Росії переросла у відкрите військове протистояння. Підрозділи приватної військової компанії мають на меті дістатися до Москви.

Про це у Tвіттері повідомляє Міністерство оборони Британії з посиланням на розвідку, передає Укрінформ.
"У Ростові-на-Дону "Вагнер" зайняв ключові об'єкти безпеки, включно зі штабом, який керує військовими операціями Росії в Україні", - зазначають у відомстві.
Як припускають у розвідці, маючи на меті дістатися до Москви, інші підрозділи військової компанії рухаються на північ через Воронезьку область.
"Зважаючи на дуже обмежені докази бойових дій між "Вагнером" і російськими силовиками, деякі з них, ймовірно, залишаються пасивними, підкоряючись "Вагнеру", - зазначили в Міноборони Великої Британії.
Там вважають, що у найближчі години лояльність російських силовиків, і особливо Національної гвардії Росії, "буде ключовим фактором у розвитку кризи".
"Це найсерйозніший виклик російській державі за останній час", - підсумували у відомстві.
Як повідомляв Укрінформ, Білий дім «стежить за ситуацією» в Росії після погроз ватажка групи найманців «Вагнера» Євгена Пригожина на адресу російського військового керівництва.