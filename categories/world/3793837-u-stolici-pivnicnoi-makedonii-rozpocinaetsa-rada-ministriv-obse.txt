Щорічне засідання Ради міністрів Організації з безпеки та співробітництва в Європі розпочинається у четвер вранці у місті Скоп'є.

Як передає кореспондент Укрінформу, зустріч глав МЗС країн-учасниць ОБСЄ проходить у столиці Північної Македонії як головуючої країни в Організації у 2023 році.
Очікується, що в центрі уваги виступів глав зовнішньополітичних відомств країн ОБСЄ буде агресивна війна РФ проти України.
Також міністри мають затвердити рішення про головування Мальти в Організації у наступному році. Ця країна ЄС, яка не є членом НАТО, стала компромісною кандидатурою після того, як Росія протягом місяців блокувала схвалення Естонії, яка мала очолити ОБСЄ у 2024 році.

Очікується, що у рамках Ради міністрів продовжиться пошук консенсусу щодо продовження мандату чотирьох високопосадовців ОБСЄ, включаючи генерального секретаря – пакетне рішення щодо їх призначення також блокує Росія.
Участь у цьогорічній Раді міністрів ОБСЄ братиме також глава МЗС РФ Сергій Лавров, який пропустив минулорічне міністерське засідання у польському Лодзі після того, як уряд головуючої в Організації Польщі не дозволив в’їзд в країну главі МЗС країни-агресорки, який до того ж перебуває під санкціями ЄС. Чинний голова ОБСЄ, міністр закордонних справ Північної Македонії Буяр Османі, мотивував рішення запросити Лаврова тим, що всі країни-учасниці ОБСЄ мають брати участь у засіданні Ради міністрів.

Міністр закордонних справ України Дмитро Кулеба бойкотує міністерське засідання ОБСЄ у Північній Македонії у зв’язку із заявленою присутністю на ньому глави МЗС РФ. Українську делегацію у Скоп'є очолює постійний представник України при міжнародних організаціях у Відні Євгеній Цимбалюк.
Міністри закордонних справ Естонії, Латвії та Литви також не беруть участь у Раді міністрів ОБСЄ через присутність на ньому глави МЗС країни-агресорки. У спільній заяві міністри заявили, що участь Лаврова у міністерському засіданні "несе ризики легітимізації агресора Росії як повноправного члена нашої спільноти вільних народів та применшення жорстоких злочинів, які скоює Росія, як і примирення з кричущим порушенням і неповагою до основоположних принципів і зобов'язань ОБСЄ з боку Росії".
Чинний глава МЗС Польщі Шимон Шинковський вел Сеньк також заявив що не братиме участі у засіданні ОБСЄ у Скоп’є через участь в ньому Лаврова. За його словами, для МЗС Польщі – це "неприйнятно".
Напередодні глава МЗС України повідомив, що країн, які не згодні з участю глави МЗС РФ Сергія Лаврова у міністерському засіданні ОБСЄ у Скоп’є, значно більше, але кожна держава висловлює свій протест по-різному. Зокрема, міністри ще кількох країн у середу ввечері візьмуть участь у вечері у Скоп’є, яка проходитиме без глави МЗС РФ, але не братимуть участі у четвер в офіційній частині, де буде Лавров.
Рада міністрів закордонних справ – центральний директивний і керівний орган Організації з безпеки та співробітництва в Європі. Вона є підсумковим заходом ОБСЄ високого рівня, який має на меті здійснити огляд діяльності Організації за рік та визначити стратегічні орієнтири на наступний рік.
Засідання Ради міністрів відбувається у країні, яка протягом року головує в ОБСЄ на ротаційній основі. У 2023 році в Організації головує Північна Македонія.
Фото: ОБСЄ