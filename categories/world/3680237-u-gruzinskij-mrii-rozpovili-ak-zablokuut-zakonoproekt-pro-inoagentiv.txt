Один з лідерів правлячої партії «Грузинська мрія» Мамука Мдинарадзе пояснив, як влада Грузії планує відкликати законопроєкти про «іноагентів».

Про це повідомляє Укрінформ із посиланням на Ехо Кавказу.
За словами Мдинарадзе, рух «Сила народу» вже відкликав із парламенту законопроєкт – «Про реєстрацію іноземних агентів».
Щодо затвердженого у першому читанні законопроєкту «Про прозорість іноземного впливу», згідно з процедурою, документ буде знову винесений на голосування. У другому читанні правляча партія планує провалити голосування, таким чином законопроєкт буде заблоковано.
Крім того, Мдинарадзе повідомив, що спікер парламенту Шалва Папуашвілі вже відкликав обидва законопроєкти з Венеціанської комісії.
Як повідомлялося, члени руху «Сила народу», які формально оголосили про вихід із правлячої партії «Грузинська мрія», внесли до парламенту два законопроєкти – «Про прозорість іноземного впливу» та «Про реєстрацію іноземних агентів».
Представники грузинської опозиції, НУО та журналісти, країни ЄС та США вважають, що влада Грузії хоче перейняти російський досвід боротьби з «іноагентами» і створити в країні репресивний механізм. У Брюсселі заявили, що ухвалення таких законів несумісне з виконанням рекомендацій для набуття Грузією статусу кандидата в Євросоюз, з нормами та цінностями ЄС.
Законопроєкт «Про прозорість іноземного впливу» депутати затвердили у першому читанні у прискореному режимі 7 березня – попри те, що планували обговорити ініціативу 9 березня.
Це викликало масштабні протести під будівлею грузинського парламенту, в результаті чого було затримано 133 особи.
У четвер правляча партія «Грузинська мрія» та рух «Сила народу» вирішили відкликати з парламенту Грузії законопроєкт про «іноагентів», ухвалений у першому читанні. Представництво ЄС у Грузії привітало це рішення. Попри це у Тбілісі у четвер планують провести новий протест.
Фото: RFE/RL