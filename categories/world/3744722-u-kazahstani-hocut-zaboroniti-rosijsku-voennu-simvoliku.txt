У Казахстані опрацьовують запровадження заборони на товари з «етнополітизованою символікою».

Як передає Укрінформ, про це повідомляє Ехо Кавказу.
Йдеться, зокрема, про атрибутику ПВК «Вагнер», а також про неофіційні символи підтримки Росії у війні проти України – літери Z та V.
Крім того, заборона може торкнутися товарів з написами «Армія Росії» та «Ввічливі люди», емблеми Робочої партії Курдистану та Східного Туркестану.
Прокурор відділу захисту суспільних інтересів зазначив, що «окремими представниками різних етносів у суспільному полі демонструється різна етнічна символіка», що спричиняє неоднозначну реакцію у суспільстві.
В рамках обмежень прокуратура запропонувала уряду заборонити виготовлення, перевезення та розповсюдження в Казахстані продукції із символами, які використовуються протиборчими сторонами у збройних конфліктах.
За поширення в Казахстані зазначеної продукції пропонується запровадити адміністративну відповідальність.
Як повідомляв Укрінформ, торік парламент Молдови заборонив георгіївську стрічку, а також символи Z та V, які російські війська використовують під час війни проти України.