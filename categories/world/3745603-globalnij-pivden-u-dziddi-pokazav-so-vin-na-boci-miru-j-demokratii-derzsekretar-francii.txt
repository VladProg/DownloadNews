Держсекретар Франції в справах Європи Лоренс Бун вважає зустріч у Саудівській Аравії щодо миру в Україні обнадійливою, адже країни Глобального Півдня продемонстрували, що вони - на боці захисту миру та демократії.

Як повідомляє Укрінформ, про це Бун заявила в інтерв’ю французькому телеканалу LCI.
«Я вважаю дуже позитивним, що в Саудівській Аравії ми побачили широкий спектр країн, включаючи БРІКС - Бразилію, Китай, Південну Африку, - про які нам казали, мовляв, Глобальний Південь остаточно не визначився, на чиєму він боці. Але він явно на боці миру, демократії та захисту кордонів. Тож це перший надзвичайно позитивний момент (переговорів – ред.) - кількість учасників, і те, які саме країни брали участь», - сказала держсекретар.
На її думку, досить обнадійливо бачити, що всі ці країни працюють разом, адже усі вони стурбовані катастрофічними наслідками війни Росії проти України для продовольчої безпеки та «викликом принципам Статуту ООН, тобто принципам територіальної цілісності з чітко визначеними кордонами».
Держсекретар Франції в справах Європи наголосила, що всі країни беруть за основу мирний план із 10 пунктів, запропонований Президентом Зеленським, і будуть надалі працювати над ним, «що є дуже позитивним знаком».
Також вона розповіла, що головна мета цих зустрічей - «розробити мирний план, який Україна зможе представити, коли вона вирішить це зробити, і який буде підтриманий більшою частиною світу».
Як повідомлялося, у Джидді 5-6 серпня відбулася друга зустріч на рівні радників з національної безпеки та політичних директорів щодо ключових принципів миру на основі Формули миру Президента України Володимира Зеленського.
За словами заступника керівника Офісу Президента Ігоря Жовкви, під час зустрічі обговорювалася відповідальність між країнами щодо співорганізації чи співлідерства у тому чи іншому пункті української Формули миру.
Фото: diplomatie.gouv.fr