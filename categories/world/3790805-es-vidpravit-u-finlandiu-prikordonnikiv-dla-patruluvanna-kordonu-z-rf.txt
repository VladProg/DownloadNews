Прикордонне агентство Європейського Союзу Frontex направить офіцерів і техніку у Фінляндію для патрулювання кордону з РФ.

Про це повідомляє Yle, передає Укрінформ.
Як зазначається, Frontex направить до Фінляндії загалом 50 прикордонників та іншого персоналу, а також патрульні машини і обладнання (яке саме, не уточнюється).
Персонал прибуде до Фінляндії 29 листопада, у країні вже перебувають десятеро працівників Frontex.
За інформацією Reuters, до Фінляндії через Росію від початку місяця прибуло понад 600 осіб без чинних віз ЄС. У міграційній службі повідомляють, що серед шукачів притулку є люди з різних країн, зокрема з Ємену, Афганістану, Кенії, Марокко, Пакистану, Сомалі, Сирії.
Фінляндія, яка має з Росією 1340-кілометрий кордон, заявила, що РФ пропускає мігрантів через пункти пропуску "Вартіус" і "Салла" пішки попри домовленість, що їх можуть перетинати лише автомобілі.
Естонія також звинуватила Росію в причетності до "гібридної операції" з доставки мігрантів до свого кордону після того, як минулого тижня 75 мігрантів - переважно з Сомалі та Сирії - спробували проникнути з Росії. В країні заявили, що готові закрити прикордонні переходи, якщо міграційний тиск з боку Росії зростатиме.
Як повідомлялося, глава МВС Марі Рантанен заявила, що Фінляндія закриває чотири пункти пропуску на кордоні з Росією у відповідь на зростаючу кількість прохачів притулку.
У 2021 році Польща, Литва і Латвія звинуватили Білорусь у штучному створенні міграційної кризи на своїх кордонах, ввізши людей з Близького Сходу та Африки і намагаючись переправити їх через кордон - звинувачення, яке Білорусь неодноразово заперечувала.
Фото: Marika Anttonen / Yle