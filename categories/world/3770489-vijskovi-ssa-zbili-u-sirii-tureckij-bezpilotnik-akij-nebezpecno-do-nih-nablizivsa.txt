Американські військові з контингенту, розташованого на території Сирії, мусили збити турецький бойовий дрон, який наближався до місця їх дислокації.

Про це повідомив речник Пентагону генерал Патрік Райдер, наголосивши, що інцидент був ненавмисним, передає власний кореспондент Укрінформу.
«Приблизно о 7:30 ранку за місцевим часом у Сирії наші сили помітили безпілотники, які завдавали повітряних ударів у околицях міста Хасака», - поінформував представник міноборони США.
Він уточнив, що деякі із цих ударів відбулися в зоні відповідальності американського контингенту, обмеженій для операцій, - приблизно за кілометр від його розташування.
«Близько 11:30 турецький БПЛА знову увійшов у зону, обмежену для операцій та прямував до місця дислокації сил США», - продовжив генерал.
За його словами, американське командування оцінило, що безпілотник являв собою потенційну загрозу, тому винищувачі F-16 збили БПЛА близько 11:40.
«Під час інциденту жоден військовослужбовець США не постраждав. У нас немає жодних ознак того, що Туреччина навмисно цілила в американські сили», - доповів Райдер.
Він додав, що міністр оборони США Ллойд Остін одразу обговорив інцидент зі своїм турецьким колегою. У цьому зв’язку представник Пентагону підкреслив, що Туреччина залишається одним з «найсильніших і найцінніших союзників по НАТО», і це партнерство триватиме надалі.
Як повідомляв Укрінформ, міноборони Туреччини в четвер відзвітувало про ураження 22 цілей та «нейтралізацію» значної кількості терористів під час повітряної операції у на півночі Іраку.