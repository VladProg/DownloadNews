Президент росії володимир путін запустив процедуру виходу країни з Договору про звичайні збройні сили у Європі, у якому рф де-факто не бере участі ще з 2007 року.

Про це повідомляє Укрінформ із посиланням на офіційний портал правової інформації рф.
путін призначив заступника глави МЗС рф сергія рябкова своїм офіційним представником під час розгляду питання про денонсацію Договору про звичайні збройні сили в Європі (ДЗЗСЄ) в парламенті.
Згідно з розпорядженням, питання розглядатиметься обома палатами федеральних зборів (парламенту) росії.
При цьому законопроєкт про денонсацію росією ДЗЗСЄ в базі нижньої палати держдуми поки не зареєстровано.
Нагадаємо, 13 липня 2007 року путін підписав указ "Про призупинення рф дії Договору про звичайні збройні сили в Європі та пов'язані з ним міжнародні договори", 29 листопада 2007 року було прийнято відповідний закон.
Згодом, 10 березня 2015 року росія оголосила про зупинення своєї участі у засіданнях Спільної консультативної групи за Договором про звичайні збройні сили в Європі. Водночас, росія формально залишалася учасником Договору.
ДЗЗСЄ було підписано 19 листопада 1990 року в Парижі представниками 16 держав-учасниць НАТО та шістьма державами-учасницями Організації Варшавського договору (ОВД), тобто СРСР і п’ятьма радянськими сателітами. ДЗЗСЄ набув чинності вже після розпаду «соціалістичного табору», ОВД та Радянського Союзу, 9 листопада 1992 року.