Тропічний шторм «Брет» приніс вітер і сильний дощ на острови у східній частині Карибського моря, які закрили для підготовки до потенційних зсувів і повеней.

Як передає Укрінформ, про це повідомляє Associated Press.
Епіцентр шторму перебував на захід від острові Сент-Вінсент та на південний-захід від острова Сент-Люсія. «Брет» рухався на захід зі швидкістю 28 кілометрів на годину, тоді як максимальна швидкість вітру становила 95 кілометрів на годину.
Аеропорти, підприємства, школи та офіси були закриті на островах Сент-Вінсент, Сент-Люсія, Домініка, Мартініка та інших до полудня четверга.
Прем’єр-міністр Сент-Вінсента і Гренадин Ральф Гонсалвес закликав людей перейти до державного притулку, якщо вони мають сумніви щодо міцності їхніх домівок. Жителі Сент-Люсії запасаються бензином, водою та їжею.
Попередження про тропічний шторм діяло для Барбадосу, Домініки, Сент-Люсії та Сент-Вінсента і Гренадин.
За інформацією Національного центра спостереження за ураганами США в Маямі, очікується кількість опадів від 8 до 15 сантиметрів на території, починаючи з французького острова Гваделупа на південь і до Сент-Вінсента і Гренадин, включаючи Барбадос.
Прогнозувалося, що «Брет» втратить силу після входу до східної частини Карибського моря і вщухне до неділі.
Як повідомляв Укрінформ, низка потужних штормів викликала численні торнадо в середу ввечері на півночі Техасу (США), що призвело до загибелі щонайменше трьох людей і завдало значної шкоди.
Фото: NATIONAL OCEANIC AND ATMOSPHERIC ADMINISTRATION