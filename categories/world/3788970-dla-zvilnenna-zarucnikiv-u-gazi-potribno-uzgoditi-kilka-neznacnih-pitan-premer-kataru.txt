Прем’єр-міністр Катару шейх Мохаммед бін Абдулрахман аль-Тані заявив, що укладення угоди щодо звільнення заручників між Ізраїлем та ХАМАС залежить лише від «незначних» практичних питань.

Про це він сказав на спільній з верховним представником ЄС Жозепом Боррелем пресконференції у Досі, передає Укрінформ із посиланням на Politico.
«Проблеми з досягненням домовленості є суто практичними та логістичними», – зазначив катарський прем'єр-міністр.
За його словами, у переговорах «протягом останніх кількох тижнів відбувалися злети і падіння», але тепер він «упевнений, що ми достатньо близькі до досягнення угоди, яка допоможе безпечно повернути людей додому».
Катар виступав посередником на переговорах, у результаті яких ХАМАС відпустив у жовтні двох громадянок США і двох літніх ізраїльтянок.
Як повідомляв Укрінформ, видання The Washington Post із посиланням на неназваних офіційних осіб поінформувало, що Ізраїль і ХАМАС близькі до домовленості про припинення вогню щонайменше на 5 днів за посередництва США, у результаті чого перші 50 або більше заручників із 239 будуть звільнятися групами кожні 24 години.
Водночас речниця Ради нацбезпеки Білого дому Едрієн Вотсон заявила, що домовленості про п’ятиденне припинення вогню між Ізраїлем і угрупованням ХАМАС задля звільнення заручників із Гази наразі не досягнуто.
Прем'єр-міністр Ізраїлю Беньямін Нетаньягу раніше заперечив наявність домовленостей із ХАМАСом про звільнення більш як 200 заручників, захоплених бойовиками 7 жовтня.