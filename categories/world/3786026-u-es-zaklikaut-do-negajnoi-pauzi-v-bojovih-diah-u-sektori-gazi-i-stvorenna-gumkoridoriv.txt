Європейський Союз приєднується до закликів щодо негайного призупинення бойових дій у секторі Гази та створення гуманітарних коридорів.

Як передає Укрінформ, про це йдеться у заяві високого представника ЄС Жозепа Борреля.
«ЄС серйозно стурбований поглибленням гуманітарної кризи в Газі. ЄС приєднується до закликів негайно призупинити бойові дії та створити гуманітарні коридори, в тому числі через збільшення пропускної спроможності на прикордонних пунктах і через визначений морський шлях, щоб гуманітарна допомога могла безпечно дістатися до населення Гази», - зазначив Боррель.
Він додав, що ЄС знову закликає ХАМАС негайно та безумовно звільнити всіх заручників.
«ЄС засуджує використання ХАМАСом лікарень і цивільних осіб як «живих щитів». Цивільним особам необхідно дозволити залишити зону бойових дій. Ці бойові дії серйозно впливають на лікарні та завдають збитків цивільному населенню та медичному персоналу. ЄС підкреслює, що міжнародне гуманітарне право передбачає, що лікарні, медичне обладнання та цивільні особи в лікарнях повинні бути захищені. Лікарні також мають бути негайно забезпечені необхідними медичними засобами, а пацієнтів, які потребують невідкладної медичної допомоги, необхідно безпечно евакуювати. У цьому контексті ми закликаємо Ізраїль виявляти максимальну стриманість, щоб забезпечити захист цивільних осіб», - зазначив Боррель.
За словами високого представника, ЄС та його держави-члени продовжуватимуть тісно співпрацювати з міжнародними партнерами, ООН та іншими установами, а також країнами регіону, щоб забезпечити постійний потік допомоги та полегшити доступ до їжі, води, медичної допомоги, палива та житла.
Як повідомляв Укрінформ, речник Армії оборони Ізраїлю (ЦАХАЛ) Даніель Хагарі заявив у неділю про готовність евакуювати немовлят із лікарні «Аль-Шифа» у Газі на прохання персоналу.