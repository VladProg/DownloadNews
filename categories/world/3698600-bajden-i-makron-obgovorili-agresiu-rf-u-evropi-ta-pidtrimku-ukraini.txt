Президенти США і Франції провели телефонну розмову, під час якої серед інших тем порушили питання російської агресії в Європі й підтримку України.

Про це йдеться в офіційному повідомленні Білого дому, оприлюдненому в четвер, передає Укрінформ.
«Президенти підтвердили свою непохитну підтримку України на тлі жорстокої агресії росії», - зауважили в адміністрації Джо Байдена.
Лідери також обговорили візит президента Макрона до КНР та зусилля для досягнення процвітання, безпеки, спільних цінностей і заснованого на правилах міжнародного порядку в Індо-Тихоокеанському регіоні.
Крім того, Байден і Макрон підтвердили важливість збереження миру й стабільності в Тайванській протоці.
Як повідомляв Укрінформ, президент США Джо Байден у четвер також провів розмову з главою Європейської комісії Урсулою фон дер Ляєн, яка разом із президентом Макроном раніше цього місяця відвідала з візитом Китай. Під час перебування в Пекіні європейські лідери виклали позицію щодо шляхів зупинення агресивної війни рф проти України на основі поваги до Хартії ООН та повного виведення військ рф з української території в межах її міжнародно визнаних кордонів.