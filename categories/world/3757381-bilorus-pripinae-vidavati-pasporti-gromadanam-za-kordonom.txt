Білоруські дипломатичні місії більше не видаватимуть паспорти білорусам, які постійно проживають за кордоном.

Як передає Укрінформ, про це повідомляє «Зеркало».
Такі зміни передбачені указом Олександра Лукашенка, текст якого опубліковано на його сайті.
Раніше білоруси, які постійно проживають за межами Білорусі і перебувають на консульському обліку, могли отримати або обміняти паспорт у посольствах та консульствах.
Тепер це можна буде робити лише «в органах внутрішніх справ за місцем останньої реєстрації за місцем проживання».
Також указам скасовується право дипломатичного представництва чи консульської установи продовжувати термін дії паспортів громадян, які перебувають за кордоном, а також обмінювати їх.
Видача та обмін біометричного паспорта громадянинові, який постійно проживає за межами Республіки Білорусь, здійснюватимуться виключно органом внутрішніх справ або міністерством закордонних справ, але не дипломатичним представництвом чи консульською установою.
Уряду Білорусі у тримісячний строк доручено забезпечити приведення нормативних правових актів у відповідність до цього указу та вжити інших заходів щодо його реалізації.
Водночас для тих, хто вже подав документи на отримання нового паспорта за кордоном, питання розглядатимуться як і раніше.
Указ поки що офіційно не опубліковано. Він набуде чинності після офіційного опублікування на Національному правовому інтернет-порталі.
Як повідомляв Укрінформ, на початку року Олександр Лукашенко підписав закон, який передбачає позбавлення громадянства Білорусі людей, засуджених за екстремістську діяльність.