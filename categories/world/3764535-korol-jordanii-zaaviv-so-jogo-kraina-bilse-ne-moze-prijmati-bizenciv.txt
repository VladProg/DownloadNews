Йорданія вичерпала ресурси й досягла межі у спроможності надавати прихисток біженцям.

Як повідомляє кореспондент Укрінформу, про це під час виступу на Генеральній асамблеї ООН у Нью-Йорку заявив король Йорданії Абдулла ІІ.

“Аби підняти тягар біженців, ми старанно поєднували наші обмежені ресурси із важливою підтримкою міжнародної спільноти. Оскільки обов’язок діяти лягає на плечі усіх, оскільки світ не може просто піти й залишити позаду втрачене покоління. Однак сьогодні спроможність Йорданії надавати біженцям необхідні послуги досягла межі”, - сказав Абдулла.

Він наголосив, що “майбутнє сирійських біженців - у їх власній країні, однак поки вони не зможуть повернутися, ми усі повинні чинити із ними правильно”.
“Правда у тому, що біженці іще далекі від повернення. Навпаки, оскільки криза триває, ще більше сирійців, вірогідно, покинуть країну, й Йорданія не матиме ні можливості, ні ресурсів прийняти та піклуватися про них”, - зазначив король.

За його словами, більше третини жителів Йорданії - біженці.
“Ми ділимося цінними ресурсами, аби допомогти біженцям вдовольнити базові потреби: продовольством, енергією й, особливо, водою. Навіть, коли наші водні ресурси постають із величезним попитом, бо ми - одна із найбідніших у цьому аспекті країн світу”, - зауважив Абдулла ІІ.

Нагадаємо: у Нью-Йорку у вівторок розпочалися загальні дебати в рамках тижня високого рівня 78-ї сесії Генеральної Асамблеї ООН, у якому взяв участь Президент України Володимир Зеленський.

Тема дебатів, які триватимуть до 23 вересня, – «Відновлення довіри та глобальної солідарності: прискорення дій щодо Порядку денного до 2030 року і його Цілей сталого розвитку для забезпечення миру, процвітання, прогресу та стійкості для всіх».