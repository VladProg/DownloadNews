Президент Сербії Александр Вучич заявив у понеділок, що країна готова використовувати термінал скрапленого природного газу (СПГ-термінал) в порту міста Бар у Чорногорії.

Як передає Укрінформ, про це повідомляє BalkanInsight.
«Сербія зацікавлена в купівлі частини скрапленого газу…Щодня можна постачати понад 2,7 мільйонів кубометрів газу. Цього недостатньо, але це, безумовно, може нам допомогти», – сказав Вучич.
Заява Вучича пролунала на спільній пресконференції із президентом Чорногорії Яковом Мілатовичем під час офіційного візиту останнього до Сербії.
12 травня уряд Чорногорії, що йде у відставку, підписав меморандум про взаєморозуміння із американськими компаніями Enerfex Energy Systems і Wethinghton Energy Innivation щодо встановлення СПГ-терміналу неподалік міста Бар.
Початок роботи СПГ-терміналу, потужністю до 440 мегават, поблизу Бару очікується до кінця 2025 року.
Запланований розвантажувальний пірс дозволить обробляти 25 тисяч барелів газу на годину, тоді як сховище матиме приблизну потужність 250 тисяч барелів.
Згідно з укладеним Меморандумом, інвестиції СПГ-терміналу становитимуть від 130 до 250 мільйонів євро.
Як повідомляв Укрінформ, міністр екології та енергетики Швейцарії Альберт Ресті підписав з італійськими колегами дві угоди про енергопостачання та транскордонні залізничні перевезення між країнами.
Фото: Getty Images