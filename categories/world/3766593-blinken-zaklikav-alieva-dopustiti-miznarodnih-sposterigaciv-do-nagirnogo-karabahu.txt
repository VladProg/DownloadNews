Глава американської дипломатії Ентоні Блінкен попередив президента Азербайджану Ільхама Алієва про необхідність утримуватися від продовження бойових дій у Нагірному Карабаху та забезпечити гуманітарний доступ до населення регіону.

Про це йдеться в повідомленні Держдепартаменту США за результатами розмови двох лідерів, передає Укрінформ.
«Держсекретар Ентоні Блінкен говорив сьогодні з президентом Азербайджану Ільхамом Алієвим, щоби підкреслити необхідність для Азербайджану утриматися від подальших військових дій у Нагірному Карабаху та забезпечити безперешкодний гуманітарний доступ»,- зазначається в повідомленні.
Крім того, Блінкен закликав президента Азербайджану гарантувати жителям Нагірного Карабаху, що вони можуть жити безпечно у своїх домівках, і що їхні права будуть захищені.
«Держсекретар закликав президента Алієва взяти на себе зобов’язання щодо широкої амністії та дозволити доступ міжнародної місії спостерігачів до Нагірного Карабаху, а також відзначив публічні зобов’язання президента допомогти побудувати майбутнє для всіх людей у Нагірному Карабаху на основі миру, взаєморозуміння та взаємоповаги»,- зауважили в Держдепі.
Як повідомляв Укрінформ, уряд Вірменії заявив, що з Нагірного Карабаху вже евакуювалися близько п'яти тисяч осіб вірменського походження.
Фото: АА