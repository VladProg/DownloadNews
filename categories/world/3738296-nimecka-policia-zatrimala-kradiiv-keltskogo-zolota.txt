Поліція затримала підозрюваних у скоєнні численних крадіжок, зокрема, збірки кельтських золотих монет з музею у Баварії.

Про успіх роботи правоохоронців відзвітував на пресконференції у четвер міністр внутрішніх справ землі Баварія Йоахім Херрманн, передає кореспондент Укрінформу.
«Ми провели неймовірне розслідування і можемо говорити про видатний успіх», - заявив міністр. За його словами, заарештовано 4 підозрюваних, усі вони – німці (відомі банди, які мають відношення до крадіжок цінностей пов’язані з «арабськими кланами»). Слідчі вважають, що вони є членами банди, до якої входять інші особи та які причетні щонайменше до 8 «голосних» крадіжок, скоєних з 2014 року, які ніколи не були розкриті.
Що стосується власне монет, то тут новини не такі радісні: знайти вдалося лише частину й до того ж монети було перетворено на злитки. Було знайдено загалом 18 золотих самородків, можна припустити, що сплавлювали по чотири золоті монети разом.
Тож, побоюються експерти, кельтські монети як такі повернути вже неможливо.
За словами державного міністра науки Баварії Маркуса Блуме, близько 70 монет були знищені.
У листопаді минулого року грабіжники в Баварії викрали 483 монети з кельтського римського музею в Манхінгу поблизу Інгольштадта, що стало важким ударом по історичній спадщині Баварії. Монети датувалися приблизно 100 роком до нашої ери.
Викрадені монети були найбільшою кельтською знахідкою золота за минуле століття. Вони були знайдені біля Манхінга в 1999 році під час археологічних робіт, на базі цієї знахідки через сім років було засновано музей. Колекційна вартість стародавніх монет обчислювалася мільйонами євро.