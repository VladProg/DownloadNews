МЗС Ізраїлю назвало рішення Туреччини відкликати свого посла "кроком турецького президента, який стоїть на боці терористичної організації ХАМАС".

Про це повідомив речник міністерства закордонних справ Ізраїлю Ліор Хаят у соцмережі Х, передає Укрінформ.
"Рішення турецького уряду відкликати свого посла в той час, як Держава Ізраїль перебуває в розпалі війни самооборони, нав'язаної йому терористичною організацією, гіршою за ІДІЛ, є ще одним кроком турецького президента, який стоїть на боці терористичної організації ХАМАС", - йдеться у повідомленні.
Речник МЗС нагадав, що бойовики ХАМАС убили понад 1400 ізраїльтян і 240 захопили в заручники, серед них немовлята, діти, жінки і літні люди.
Хаят констатував, що терористи використовують населення Гази "як живий щит і перешкоджають переміщенню в безпечні райони, викрадаючи у нього паливо, їжу і питну воду".
"ХАМАС скоює воєнні злочини і злочини проти людяності та є справжнім ворогом палестинського народу", - наголосив представник МЗС.
Як повідомляв Укрінформ, президент Туреччини Реджеп Тайїп Ердоган заявив про розірвання контактів із прем'єр-міністром Ізраїлю Беньяміном Нетаньягу через дії ізраїльської армії в секторі Гази.