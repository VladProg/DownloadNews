Азербайджан обіцяє амністію для карабаських вірменів, які складуть зброю, хоча деякі карабаські військові підрозділи заявили, що продовжать опір військам Баку.

Як передає Укрінформ, про це повідомляє агенція Reuters.
Раніше етнічні вірмени у Нагірному Карабаху заявили, що вони потребують гарантій безпеки, перш ніж скласти зброю. Це відбулося після того, як Азербайджан оголосив, що повернув сепаратистський регіон під свій контроль після 24-годинної військової операції.
Президент Азербайджану Ільхам Алієв у середу заявив, що його «залізний кулак» відправив ідею відокремленого етнічного вірменського Карабаху в історію, і що тепер регіон буде «жити в раю» у складі Азербайджану.
Хікмет Гаджиєв, радник президента Азербайджану з питань зовнішньої політики, сказав Reuters, що Баку передбачає амністію для тих карабаських бійців, які складуть зброю.
«Навіть для колишніх військових та комбатантів, якщо їх можна так класифікувати, навіть для них ми передбачаємо амністію або натякаємо на амністію», – сказав Гаджиєв.
Він пообіцяв, що права вірменів Карабаху будуть дотримані в рамках їхньої інтеграції до Азербайджану.
«Наразі ми бачимо, що є деякі окремі армійські групи та офіцери, які зробили публічні заяви про те, що вони не підуть на наші умови та продовжуватимуть опір», – сказав він.
«Ми також бачимо, що деякі невеликі групи йдуть до лісу. Але ми не вважаємо, що це є найбільшою проблемою або великим викликом для безпеки. Звичайно, це викличе певні проблеми та труднощі, але не в такому великому масштабі», – додав Гаджиєв.
Як повідомляв Укрінформ, президент Ільхам Алієв заявив, що Азербайджан відновив свій суверенітет у результаті антитерористичних заходів у Нагірному Карабаху.