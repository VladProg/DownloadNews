Міністерство оборони Норвегії домовилося про нову співпрацю з американським підрозділом Raytheon та норвезькою Kongsberg Gruppen про удосконалення зенітно-ракетного комплексу NASAMS.


Про це повідомляється на сайті норвезького уряду, передає Укрінформ.
«Нам необхідно зміцнювати і надалі розширювати протиповітряну оборону, щоб краще захищати цивільні та військові обʼєкти від загроз з повітря. Війна в Україні продемонструвала, наскільки важливою є протиповітряна оборона у війні», — заявив міністр оборони Норвегії Бйорн Арільд Грам.
За його словами, угода про співпрацю з норвезькою компанією Kongsberg і американською компанією Raytheon закладає основу для подальшого розвитку випробуваної в боях системи протиповітряної оборони NASAMS проти майбутніх загроз.
Компанії Raytheon і Kongsberg Defense & Aerospac спільно розробляють і виготовляють NASAMS. Зазначається, що ця нова угода про співпрацю розширить можливості NASAMS, щоб гарантувати, що вона йде в ногу зі складними загрозами.
Норвегія планує придбати ракети для ППО та деталі до комплексу.
Як повідомляв Укрінформ, у вересні Норвегія виділила додатково 1 мільярд норвезьких крон (92,5 млн доларів) для забезпечення українців життєво важливою допомогою.