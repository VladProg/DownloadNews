У Тбілісі увечері у п’ятницю учасники руху «Джиуті» провели антиурядову акцію біля парламенту Грузії.

Як передає Укрінформ, про це повідомляє Новости-Грузия.



Близько кількох десятків протестувальників звинувачували чинну владу в проросійському курсі.
Протистояння між поліцією та протестувальниками тривало декілька годин.
«Мітингувальники не вдавалися до активних дій, і поліцейські переважно боролися з плакатами, які вважали образливими. Періодично вони підходили до сходів парламенту і забирали людей», – йдеться у повідомленні.
Учасників акції затримували, як тільки з’являлися нові плакати, зокрема і ті, на яких нічого не було написано.
Частина написів на плакатах демонстрантів були написані з використанням старовинного грузинського алфавіту «асомтаврулі», щоб правоохоронні органи не зрозуміли їх зміст.

МВС Грузії ввечері підтвердило затримання трьох людей.

На 3 червня, суботу, заплановано наступну акцію протесту під гаслом «Захистимо свободу вираження».
Як повідомляв Укрінформ, Президентка Грузії Саломе Зурабішвілі під час урочистої церемонії в День незалежності країни, 26 травня, після традиційних привітань перейшла на різку критику уряду.