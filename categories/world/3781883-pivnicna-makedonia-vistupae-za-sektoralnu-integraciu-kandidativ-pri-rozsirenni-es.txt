Процес розширення ЄС має супроводжуватися секторальною інтеграцією країн-кандидатів до економічного та політичного простору ЄС ще до набуття повноправного членства.

Про це у Берліні під час конференції міністерського рівня щодо розширення ЄС сказав міністр закордонних справ Північної Македонії Буяр Османі, повідомляє кореспондент Укрінформу.
«Країни-кандидати, які виконали певні критерії, мають стати частиною Європейського Союзу ще до членства. Це означає: якщо Північна Македонія на 100% підтримує Спільну зовнішню та безпекову політику ЄС або його візову політику, - чому я не можу займати місце спостерігача під час Ради міністрів ЄС із закордонних справ навіть без права голосу? Я буду знайомитися з процесом, а вони, міністри, побачать, ким я є у цьому процесі», - сказав керівник МЗС Північної Македонії.
Не менш важливим, за його словами, є доступ країн-кандидатів до Єдиного ринку ЄС, зрозуміло, за умови виконання необхідних для цього критеріїв, включаючи забезпечення верховенства права або створення сприятливого бізнес-клімату.
Нарешті для того, щоб люди відчували всі переваги вже на етапі процесу входження, за словами міністра, країни-кандидати мають отримати доступ до програм регіонального розвитку та інших економічних проєктів Європейського Союзу. Османі зауважив, що на цей час країни Західних Балкан отримують до 160 євро європейських грантів та душу населення, в той час як для країн-сусідів, які є членами ЄС, наприклад, для Болгарії та Греції, цей показник сягає 4 700 євро. Така різниця суперечить політиці вирівнювання економічного розвитку між країнами-членами ЄС та країнами-кандидатами та лише поглиблює економічну прірву між ними.
«На цей час (розширення) ви не маєте непокоїтися про наше право голосу, про те, що ми зробимо ЄС нефункціональним, або яких єврокомісарів призначатимемо до складу Єврокомісії. Але при цьому наші громадяни будуть бачити переваги майбутнього членства на повсякденній основі. Тож вони будуть менш вразливими для недружніх впливів, які намагаються скористатися їх певними розчаруванням», - сказав міністр закордонних справ Північної Македонії.
Він наголосив, що така політика не може розглядатися як альтернатива для повноправного членства в ЄС.
«Я не можу повернутися назад та сказати народу країни після 24 років боротьби за приєднання до ЄС, що правила змінилися. Членство залишається кінцевою метою, але ми маємо заповнити прогалини з метою повернути довіру людей до процесу розширення», - підкреслив Османі.
Він зауважив, що Північна Македонія стала своєрідним лакмусовим тестом для процесу розширення ЄС, і з її досвіду можна вже винести певні уроки. Тривалий час Північна Македонія була серед кращих у просуванні до європейської інтеграції, але все ще не змогла розпочати переговори з ЄС про членство з очевидних причин.
«Недостатньо бути кращим учнем у класі, коли під час екзамену один з викладачів говорить – ви дійсно кращий, але мені не подобається ваше ім’я. Ви йдете до родини, і змінюєте ім’я, але вже інший вчитель говорить - наші діди мали суперечку 200 років тому, і ви маєте пристати на мою версію. Але як все це може впливати на процес розширення ЄС? Мого прадіда зі мною немає, є лише я, хто може сказати, ким я є, і як я бачу майбутнє в Європейському Союзі», - зазначив Османі.
Він наголосив: між позицією попереднього президента Єврокомісії Жан-Клода Юнкера, що розширення ЄС ніколи не відбудеться за час його мандату, та оголошеною кілька тижнів тому заявою чинного президента Єврокомісії Урсули фон дер Ляєн про історичний на геополітичний вимір розширення ЄС величезна дистанція. Відбулося пробудження ЄС, прийшло розуміння того, що розширення ЄС є геополітичним процесом, який має безпекову складову, окрім очевидних адміністративних та економічних переваг.
«Ми маємо скористатися цим пробудженням та перевести процес розширення не лише у конкретні слова, а й у дії», - додав міністр закордонних справ Північної Македонії.
Як повідомлялося, зустріч міністерського рівня щодо подальшого розширення ЄС проходить сьогодні у Берліні за ініціативи глави німецької дипломатії Анналени Бербок. До участі запрошені керівники МЗС держав ЄС, країн-кандидатів, зокрема України, а також Грузії як потенційного кандидата.
Україну на цій конференції представив міністр закордонних справ Дмитро Кулеба.
Фото: europeanwesternbalkans.com