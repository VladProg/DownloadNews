У Міжнародному суді ООН 17 листопада відбулися слухання за позовом Вірменії проти Азербайджану щодо порушення Конвенції про ліквідацію всіх форм расової дискримінації щодо вірменського населення Карабаху.

Як повідомляє Укрінформ, Міжнародний суд ООН ухвалив, що Азербайджан має забезпечити безпеку вірмен у Карабаху.
Також суд наголосив, що Азербайджан має гарантувати, “що щодо людей, які залишилися в Карабаху після 19 вересня або повернулися до Карабаху і хочуть там залишитися, не використовують силу або не залякують їх”.
Азербайджан має забезпечити швидке, безпечне та безперешкодне повернення тих, хто залишив Карабах після 19 вересня і хоче повернутися, а також захистити та зберегти всі реєстраційні дані людей та документацію на приватну власність у регіоні.
Як повідомляв Укрінформ, Вірменія подала до Міжнародного суду ООН позов проти Азербайджану щодо порушення Конвенції про ліквідацію всіх форм расової дискримінації, звинувачуючи Баку в утисках прав вірмен у Карабаху.
Вірменія закликала Суд підтвердити зобов'язання Азербайджану щодо відмови від вчинення будь-яких дій, прямо чи опосередковано спрямованих на витіснення етнічних вірмен із Карабаху.
Також ідеться про можливість безперешкодно залишити Карабах усім охочим, надання доступу співробітників ООН та Міжнародного комітету Червоного Хреста до вірменського населення регіону, відновлення комунальної системи.
Серед іншого від Баку вимагають вивести весь військовий і правоохоронний персонал з усіх цивільних установ у Карабаху. Також Вірменія наполягає, щоб Азербайджан зобов’язали “утриматися від каральних заходів проти чинних чи колишніх політичних представників або військовослужбовців Карабаху”.
Окрім того, Єреван наполягає на забороні знесення та зміни пам'яток вірменської культурної спадщини в регіоні, у тому числі меморіалів пам'яті жертв геноциду 1915 року.