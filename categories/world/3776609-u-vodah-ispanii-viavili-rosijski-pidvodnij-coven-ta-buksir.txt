Російський підводний човен та буксир виявили поблизу територіальних вод Іспанії. Їх супроводжували іспанські ВМС до моменту, поки вони не вийшли з району Балеарських островів.

Як передає Укрінформ, про це повідомляє El Mundo.
У середу, 11 жовтня, морський бойовий корабель "Райо" виявив російський підводний човен класу "Кіло II" та буксир "Сергій Балк", що рухалися поблизу виключної економічної зони Іспанії.
Як зазначається, російські кораблі не заходили у територіальні води Іспанії, а перебували у водах, "що становлять інтерес" і за які Іспанія несе відповідальність.
Російські судна прямували транзитом через західну частину Середземного моря, на південь від Балеарських островів. Їх супроводжували доти, доки вони не залишили цей район.
У ВМС Іспанії також зазначили, що процес супроводу є рутинним та застосовується до всіх кораблів, які наближаються до територіальних вод.
Як повідомляв Укрінформ, наприкінці 2020 року у водах за 320 км від Шотландії зіткнулися російський підводний човен та британський фрегат HMS Northumberland.