На запрошення президента Польщі Анджея Дуди федеральний президент Німеччини Франк-Вальтер Штайнмаєр разом із президентом Ізраїлю Ісааком Герцогом 19 квітня у Варшаві беруть участь у церемонії вшанування 80-ї річниці повстання у Варшавському гетто.

Про це повідомляє Укрінформ із посиланням на пресслужбу німецького лідера.
Президент Дуда запросив федерального президента Штайнмаєра як першого німецького державного гостя виступити з пам’ятною промовою перед пам’ятником героям Варшавського гетто. Він також відвідає Музей історії польських євреїв, візьме участь у богослужінні в синагозі та проведе двосторонні переговори з президентом Дудою та президентом Герцогом.
Як відомо, з пам’ятником героям Варшавського гетто пов’язаний момент, який називають одним із найзначніших у новітньої історії Європи: 7 грудня 1970 року Віллі Брандт (соціал-демократ, так само як президент Штайнмаєр) став першим канцлером ФРН, який приїхав до Польщі. Він поклав вінок до меморіалу, після чого неочікувано став навколішки.