Уряд Великої Британії оголосив про нові санкції проти 22 фізичних і юридичних осіб за межами Росії, які підтримують незаконне вторгнення РФ в Україну, а також проти 3 російських компаній, які імпортують електроніку для військової техніки армії РФ.

Як передає Укрінформ, про це йдеться у пресрелізі уряду.
«Сьогоднішні знакові санкції ще більше зменшать російський арсенал і закриють мережу поставок, які підтримують оборонну промисловість Путіна, яка переживає труднощі. Тим, хто підтримує російську військову машину, нікуди сховатися. Разом із нашими партнерами з G7 Велика Британія неодноразово закликала треті сторони негайно припинити надання матеріальної підтримки агресії Росії, інакше це призведе до серйозних витрат», - заявив глава МЗС Джеймс Клеверлі.
Зазначається, що у санкційний пакет потрапили дві турецькі компанії Turkik Union і Azu International за їхню роль в експорті мікроелектроніки до Росії, яка є важливою для військової діяльності Росії в Україні.
Також була санкціонована компанія Aeromotus Unmanned Aerial Vehicles Trading LLC, що базується в Дубаї, за роль у постачанні дронів і компонентів для дронів до Росії.
Крім цього, британський уряд ввів санкції проти громадянина Словаччини Ашота Мкртичева за участь у спробі угоди зі зброєю між КНДР і Росією та громадянина Швейцарії Ансельма Оскара Шмукі за його роль у російському секторі фінансових послуг, у тому числі як голови московського офісу DuLac Capital Ltd.
«Ми також вживаємо подальших заходів для боротьби з підтримкою Іраном і Білоруссю російських військових», - йдеться у заяві уряду.
У санкційний список потрапили іранські фізичні та юридичні особи, залучені до дослідження, розробки та виробництва БПЛА для Корпусу вартових Ісламської революції, та білоруські оборонні компанії, пов’язані з виробництвом військової техніки для білоруського режиму, що безпосередньо сприяло незаконній війні Путіна.
Як повідомляв Укрінформ, 17 липня уряд Великої Британії запровадив санкції щодо 14 росіян з огляду на спроби російської влади знищити українську національну ідентичність, зокрема проти 11 причетних до примусової депортації українських дітей.