Самопроголошений президент білорусі олександр лукашенко заявив, що розміщення ядерної зброї в білорусі робиться з його ініціативи, що це не залякування, не шантаж, а можливість «убезпечити білоруську державу».

Як повідомляє Укрінформ із посиланням на держінформагентство БелТА, про це він сказав у «посланні до білоруського народу та Національних зборів».
«У обставинах, що складаються, і військово-політичній обстановці навколо нашої країни я настійно активізував переговори із президентом росії щодо повернення до білорусі ядерної зброї. Саме щодо повернення ядерної зброї, яка була виведена. Результат відомий. Я не намагаюся когось залякувати, шантажувати! Я хочу убезпечити білоруську державу та забезпечити мир білоруському народу», - сказав лукашенко.
Як повідомлялося, президент рф володимир путін заявив, що росія розмістить тактичну ядерну зброю у білорусі. Раніше, у лютому поточного року, путін оголосив про "призупинення" участі москви у Договорі про скорочення стратегічних наступальних озброєнь зі США (Новий START), хоча положення цього документа не передбачають можливості його «призупинення».
У Міністерстві закордонних справ України заявили, що намір росії розмістити в білорусі тактичну ядерну зброю є порушенням Договору про нерозповсюдження ядерної зброї.
У п’ятницю, 31 березня, Рада Безпеки ООН проведе засідання для обговорення погроз путіна розмістити ядерну зброю на території білорусі.