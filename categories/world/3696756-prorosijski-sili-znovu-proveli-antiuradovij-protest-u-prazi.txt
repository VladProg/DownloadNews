У чеській столиці Празі 16 квітня пройшла антиурядова демонстрація, організована маловідомою проросійською непарламентською політичною партією «Право Повага Професійність» (PRO).

Як передає Укрінформ, про це повідомляє Радіо Прага.
Офіційно PRO була зареєстрована у 2022-му році. Демонстранти, що зібралися в центрі міста, принесли з собою чеські державні прапори і транспаранти з гаслами, спрямованими проти чинного уряду під керівництвом прем'єр-міністра Петра Фіали.
Голова PRO Йіндржих Райхл під час демонстрації під гаслом «Чехія проти злиднів» заявив, що всі, хто зібрався на площі, виступають на захист Чехії.
За його словами, демонстрація має висловити протест «не лише проти економічної бідності, а й проти моральної бідності».
Як повідомляв Укрінформ, під час попередньої антиурядової акції протесту в Чехії у березні цього року, також організованою маловідомою проросійською партією PRO, поліція затримала чоловіка з нашивкою «вагнер» і російською свастикою «Z». Після завершення демонстрації частина протестувальників вирушила до Національного музею, де спробувала увірватися туди. При цьому кілька учасників намагалися зняти прапор України з будівлі.
Тоді противники демонстрації зібралися окремо, закликавши до єдності Чехії та підтримки України.
Фото: www.eurointegration.com.ua