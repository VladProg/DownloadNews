Китай закликає якнайшвидше провести велику міжнародну мирну конференцію з врегулювання конфлікту між Палестиною та Ізраїлем із якомога ширшим представленням країн та сформулювати відповідну дорожню карту з часовим графіком її виконання.

Про це міністр закордонних справ Китаю Ван Ї заявив на зустрічі в Пекіні з членами спільної арабо-ісламської делегації Ліги арабських країн та Організації ісламського співробітництва, передає Укрінформ із посиланням на МЗС КНР.
У повідомленні дипвідомства йдеться, що топдипломат назвав основною причиною повторюваного циклу конфліктів між Палестиною та Ізраїлем те, що права палестинського народу на державність ігнорувалися протягом тривалого часу, тому вихід із протистояння полягає в реалізації «рішення про дві держави» та створення незалежної Палестинської держави.

«Китай закликає якнайшвидше скликати велику міжнародну мирну конференцію з якнайширшим представництвом країн світу та сформулювати для врегулювання конфлікту дорожню карту з часовим графіком», - сказав Ван.
Він запевнив присутніх у твердій підтримці Китаєм дипломатичних зусиль арабських та ісламських країн і висунув пропозиції Китаю щодо реагування на кризу в Газі й розв'язання палестинського питання, серед яких повне виконання резолюцій Ради Безпеки ООН та Генасамблеї ООН про негайне припинення вогню, дотримання міжнародного гуманітарного права, а також врахування волі палестинського народу при визначенні майбутнього та долі Палестини.
«Китай продовжуватиме твердо стояти на боці арабських та ісламських країн, стояти на боці міжнародної справедливості і продовжувати докладати активних зусиль для сприяння миру між Палестиною та Ізраїлем, а також миру і стабільності на Близькому Сході», - наголосив Ван.

Міністри закордонних справ арабо-ісламської делегації, ідеться в повідомленні МЗС КНР, високо оцінили «довгострокову і справедливу позицію Китаю» та представили бачення спільного спеціального арабо-ісламського саміту щодо врегулювання в Палестині.
Вони також заявили, що очікують на більш тісну координацію з Китаєм для запобігання поширенню кризи в регіоні, відновлення мирних переговорів та сприяння створенню незалежної палестинської держави, аби досягти довгострокового миру і стабільності на Близькому Сході.
Арабо-ісламська делегація складалася з міністрів закордонних справ Саудівської Аравії Фейсала Аль Сауда, Йорданії Аймана Сафаді, Єгипту Самехом Шукрі, Індонезії Ретно Марсуді, Палестини Ріяда Аль-Малікі та генерального секретаря Організації ісламського співробітництва Хіссейн Брахім Таха.
Як повідомляв Укрінформ, прем’єр-міністр Катару шейх Мохаммед бін Абдулрахман аль-Тані заявив, що укладення угоди щодо звільнення заручників між Ізраїлем та ХАМАС залежить лише від «незначних» практичних питань.
Фото: МЗС КНР