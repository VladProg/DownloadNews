Комітет з політики безпеки Ради кантонів Швейцарії (верхньої палати парламенту) призупинив розгляд усіх питань, пов'язаних з реекспортом військових матеріалів, вважаючи за необхідне спочатку обговорити цю тему з експертами.

Про це повідомляється на сайті парламенту, передає Укрінформ.
"Комітет з політики безпеки Ради кантонів (SiK-S) 7 голосами за при 4 проти та одному, що утримався, вирішив призупинити розгляд усіх справ, пов'язаних з реекспортом військових матеріалів, для проведення слухань. Вони відбудуться на засіданні 11 травня 2023 року і мають на меті з'ясувати питання, пов'язані з процедурою ООН "Єдність заради миру", правом і політикою нейтралітету, а також міжнародним правом", - йдеться у повідомленні.
Як зазначається, комісія має намір провести слухання з метою вивчення міжнародно-правових аспектів очікуваних парламентських ініціатив і пропозицій, а саме щодо процедури "Єдність заради миру" і можливості її імплементації в швейцарську правову систему в юридично обов'язковому порядку. Ця процедура стосується резолюцій Генеральної Асамблеї ООН, які засуджують порушення заборони застосування сили у випадках, коли Рада Безпеки паралізована через використання права вето.
"Також має бути перевірено, чи сумісні пропозиції, що перебувають на розгляді, з правом нейтралітету і політикою нейтралітету", - зазначається у пресрелізі.
Як повідомлялося, раніше уряд Швейцарії заявив, що не змінюватиме своєї політики щодо заборони передачі зброї швейцарського виробництва третім країнам, попри тиск з боку європейських країн. У січні два комітети парламенту Швейцарії рекомендували пом’якшити правила. Однак після засідання 10 березня уряд відхилив цей заклик.
Багаторічна традиція нейтралітету стала предметом дискусій після початку повномасштабного вторгнення рф в Україну та закликів європейських партнерів надати допомогу боєприпасами та дозволити реекспорт техніки зі швейцарськими запчастинами.
Швейцарія відхилила запити від Німеччини, Іспанії та Данії на підставі закону про військову техніку, який забороняє будь-який реекспорт, якщо країна-одержувач перебуває в міжнародному збройному конфлікті.
Водночас Швейцарія долучилась до великої кількості європейських санкцій проти рф.