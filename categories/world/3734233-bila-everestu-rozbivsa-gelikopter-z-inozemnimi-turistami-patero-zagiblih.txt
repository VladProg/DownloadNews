Щонайменше п'ятеро людей загинули після того, як гелікоптер з іноземними туристами розбився біля гори Еверест у Непалі.

Як передає Укрінформ, про це повідомляє AP.
Ще одна людина, яка перебувала на борту гвинтокрила, все ще вважається зниклою безвісти.
Зазначається, що гелікоптер розбився в районі Ламаджура.
Повітряне судно поверталося до столиці Непалу Катманду у вівторок вранці після екскурсії з п’ятьма туристами на найвищу вершину світу.
Вважається, що туристи були громадянами Мексики, а пілот був непальцем.
Представник столичного аеропорту Сагар Кадел сказав, що погодні умови спричинили зміни в запланованому маршруті польоту гелікоптера.
Під час періоду сильних дощів рейси зазвичай затримуються, а маршрути змінюються. Туристичний і альпіністський сезон закінчився в травні з початком сезону дощів, і туристичні рейси в гори цієї пори року менш поширені, оскільки видимість погана, а погодні умови стають непередбачуваними.
Як повідомляв Укрінформ, на півночі Афганістану внаслідок зіткнення з лінією електропередачі розбився вертоліт Військово-повітряних сил країни, загинули двоє пілотів.