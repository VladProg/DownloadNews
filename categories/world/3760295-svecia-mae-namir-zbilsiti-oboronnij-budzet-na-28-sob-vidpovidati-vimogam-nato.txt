Уряд Швеції заявив, що планує збільшити оборонний бюджет на 28%, що дозволить досягти цільового показника військових витрат у 2% від ВВП, встановленого НАТО, до якого прагне вступити ця скандинавська країна.

Про це заявив міністр оборони Швеції Пол Йонсон, передає Укрінформ з посиланням на АР.
«Ми опинилися в найсерйознішій ситуації в плані безпеки після Другої світової війни, що вимагає від Швеції наявності оборони, яка готова захищати шведську територію», - заявив глава міноборони країни.
Представляючи законопроєкт про оборону на 2024 рік, правоцентристський коаліційний уряд Швеції заявив, що військові витрати збільшаться на 2,4 мільярда доларів. З цієї суми близько 63 мільйонів доларів буде витрачено на майбутнє членство Швеції до НАТО.
Йонсон наголосив, що Швеція має адаптувати бойову підготовку та військові навчання, щоб підготуватися до вступу до НАТО, але при цьому продовжувати надавати підтримку Україні.
Як повідомляв Укрінформ, уряд Швеції представив Стратегію співробітництва у сфері відбудови та реформ в Україні на 2023-2027 роки, яка передбачає спрямування 6 млрд шведських крон (522,6 млн євро) на проєкти з відновлення України.