ЄС запроваджує санкції проти осіб та організацій, винних у сексуальному насильстві та масштабних порушеннях прав жінок.

Про це повідомляє Укрінформ із посиланням на NOS.
“Європейський Союз уперше запроваджує санкції проти осіб, які вчинили сексуальне насильство над жінками”, - йдеться у повідомленні.
Зазначається, що з ініціативи Нідерландів у чорному списку тепер дев'ять осіб і три установи з Афганістану, Ірану, росії, окупованої частини України, М'янми, Південного Судану та Сирії.
Наразі йдеться про санкції проти дев’яти осіб і трьох організацій, яких ЄС вважає відповідальними за сексуальне насильство та масштабні порушення прав жінок. Їхні активи в ЄС будуть заморожені, відповідні особи більше не зможуть в’їхати до ЄС. У ЄС також заборонено вести з ними бізнес.
Причиною тому є зґвалтування та інші форми сексуального насильства в зонах бойових дій, таких як Україна та Південний Судан, а також, наприклад, систематичне порушення прав жінок у таких країнах, як Афганістан та Іран.
“Цими санкціями ми посилаємо чіткий сигнал тим, хто винний у сексуальному насильстві, що їм це не зійде з рук”, — наголосив міністр закордонних справ Нідерландів Вопке Гукстра.
Імена, які потрапили до списку, поки не розголошуються.
Після російського вторгнення в Україну з’явилися жахливі повідомлення про зґвалтування та інші форми сексуального насильства. Збройні конфлікти, такі як в Україні чи Південному Судані, часто супроводжуються сексуальним насильством, головним чином проти жінок і дівчат.
Також щодо демонстрантів, ув'язнених або пригноблених, наприклад, в Ірані, М'янмі, Сирії чи Афганістані. Проте винуватці сексуального насильства часто залишаються безкарними.
За словами Гукстри, “цей пакет санкцій — не просто разова подія. Ми без вагань розширимо список, включивши в нього інших осіб, які вчинили сексуальне насильство”.
Як повідомляв Укрінформ, на сьогодні в Україні зареєстровано понад 70 тисяч воєнних злочинів, однак не про всі злодіяння загарбників наразі відомо. Про це Президент Володимир Зеленський заявив під час конференції "Об‘єднані заради справедливості".