Аналітики, які слідкують за наративами та перехоплюють темники російської пропаганди за останні дні, спостерігаючи за низкою каналів, ідентифікували напрямки, які росіяни визначили для подальшого поширення до коментування ситуації на Близькому Сході.

Як передає Укрінформ, про це повідомляє Міжнародна розвідувальна спільнота InformNapalm у Телеграмі.
“Після початку масованих терористичних дій проіранського угрупування “Хамас” проти Ізраїлю, російські пропагандисти, мілблогери і іпсошники діляться між собою методичними рекомендаціями, як ці події правильно описувати. Головне для них сьогодні – максимально дистанціюватись від дій ХАМАСу, за якими ясно проглядають верхівки кремлівських веж”, - йдеться в повідомленні.
InformNapalm оприлюднив основні наративи/темники, на які вже спираються і будуть продовжувати розвивати російські мілітарні блогери та пропагандисти.
Зокрема це те, що загибель цивільних не слід описувати позитивно. Тим більше порівнювати з Бучею (відразу після появи перших відео з Ізраїлю, російські пропагандисти почали розкручувати тезу, що “ось справжня Буча”). Паралель дійсно є, відео демонструвалось навмисно, всією міжнародною спільнотою, особливо після оприлюднення звітів ООН про воєнні злочини на території України, подібні аналогії сприймаються вкрай негативно.
Також необхідно по максимуму прибрати всі матеріали, які пов’язують російську владу з угрупуваннями ХАМАС, Хезболла та Талібан. Враховуючи те, що ХАМАС та Хезболла є проксі-організаціями Ірану, обмежити публікацію матеріалів, які демонструють співпрацю Росії та Ірану. “Перекинути стрілки” на Китай. Аргументами є те, що Китай збільшує свою присутність на Близькому Сході, зокрема в Сирії, та в Африці, Китай підтримав прийняття Ірану до БРІКС тощо.
Крім того, слід запобігти “палестинізації сприйняття росіян”. Для цього заперечувати будь-які аналогії дій ХАМАСу з подібними діями російських військ в спеціальній військовій операції на території України. Зокрема, такі аналогії, як нанесення ракетних ударів по об’єктам критичної інфраструктури, використання цивільного населення Ізраїлю в якості “живого щита”, шантажу керівництва Ізраїлю заручниками, використання досвіду російських військ щодо застосування ударних БПЛА по військовій техніці противника.
Також необхідно оперативно висвітлювати всі незрозумілі й неоднозначні факти, такі, як виявлені у ХАМАСу зброя і боєприпаси західного або радянського виробництва, упереджені заяви українських політиків та лідерів громадської думки, для дискредитації України. В жодному разі не можна наближувати позиції України та Ізраїлю.
Як повідомляв Укрінформ, російські спецслужби проводять кампанію з дискредитації України на Близькому Сході, використовуючи напад терористів ХАМАСу на Державу Ізраїль для масштабної провокації.