Ситуація на Близькому Сході значною мірою відвернула увагу світової спільноти від російської війни, тому українці мають знаходити нові технологічні, творчі підходи, неординарні рішення для продовження волонтерської підтримки з-за кордону.

Про це він у коментарі власкору Укрінформу у Нью-Йорку сказав президент Центру гуманітарної допомоги Україні у США Олексій Прокопенко.
«Нам потрібно думати, яким чином гуртуватися, шукати нові способи й механізми, аби діставати допомогу для України. І найголовніше, наступного року ми повинні бути готові до того, що це для українців буде рік неординарних рішень», – зазначив він.
За словами волонтера, «потрібно готуватися до того, що ми маємо не просто просити у світу допомогу, а пропонувати партнерство в обмін на стабільну допомогу».
Ситуація на Близькому Сході позначилася на перерозподілі гуманітарних та фінансових ресурсів, «і ми маємо на це зважати», зауважив Прокопенко.
Його організація цього року надіслала в Україну близько 30 контейнерів гуманітарної допомоги різного спрямування.
«Сподіваємося, наступного року на більші обсяги, адже ми розвиваємося й шукатимемо ресурси, зокрема, які стосуються медицини, харчових продуктів та допомоги дітям і матерям, що б допомогти переживати гуманітарну кризу в Україні», – додав він, зазначивши, що ця допомога спрямована переважно для східних та південно-східних регіонів України.
Прокопенко розповів, що у США є організації, які готові відправляти допомогу, але не мають коштів на логістику, і його центр покриває відповідні витрати.
«Допомагаємо іншим організаціям доставляти їхні гуманітарні вантажі для України. Усе це дає змогу тримати гуманітарну допомогу Україні на сталому рівні», – сказав він.

Як раніше повідомляло агентство, президент Франції Емманюель Макрон вважає, що повне знищення ХАМАСу призведе до десяти років війни.