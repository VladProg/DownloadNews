Міністр внутрішніх справ Пакистану Рана Санаулла Хан заявив, що на борту рибальського судна з мігрантами, яке затонуло поблизу Греції минулого тижня, було близько 350 пакистанців.

Про це повідомляє Associated Press, передає Укрінформ.
«На цей час 281 родина звернулась до органів влади і повідомила, що на судні могли бути їхні сини чи близькі», – сказав Хан.
Зараз проводиться забір зразків ДНК у родин імовірних загиблих для ідентифікації тіл.
Водночас уряд вживає заходів щодо затримання торговців людьми. На цей час поліція затримала щонайменше 17 підозрюваних у цій справі.
За наявними даними, жертви сплачували контрабандистам від 5 тис. до 8 тис. дол. за поїздку.
Як повідомляв Укрінформ, біля південного узбережжя Греції 14 червня затонуло рибальське судно з мігрантами. Врятували 104 осіб, зокрема 12 пакистанців. Також виявлено тіла 82 загиблих. Загалом на судні перебувало близько 700 мігрантів.
Раніше повідомлялося, що на його борту було 209 пакистанців.