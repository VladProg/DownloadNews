Російський генерал Сергій Суровікін заздалегідь знав про підготовку ватажком ПВК "Вагнер" Євгеном Пригожиним заколоту.

Про це повідомляє The New York Times із посиланням на дані американських спецслужб, передає Укрінформ.
Співрозмовники видання вбачають ознаки того, що спробу Пригожина змінити керівництво Міноборони РФ силовим шляхом могли підтримувати й інші російські генерали. На думку джерел видання, Пригожин не став би вчиняти заколот, якби не був упевнений у підтримці серед високопосадовців.
Видання зазначає, що тепер Володимир Путін має вирішити, чи вірить він, що Суровікін допомагав Пригожину, і як на це реагувати.
Деякі американські посадовці не виключають, що Путін вирішить покласти усю провину за заколот виключно на Пригожина. Та якщо будуть надані вагомі докази причетності Суровікіна до заколоту, у Путіна не залишиться іншого вибору, окрім як усунути генерала.
Високопоставлені американські чиновники також припускають, що союз між Суровікіним та Пригожиним міг би пояснити, чому ватажок ПВК досі живий, попри захоплення штабу Південного військового округу та наказ про збройний "похід" на Москву.
Як повідомляв Укрінформ, ватажок ПВК "Вагнер" Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
Олександр Лукашенко провів переговори з Пригожиним, після чого той заявив, що бійці угруповання повертаються до польових таборів.
У вівторок Лукашенко підтвердив прибуття Пригожина у Білорусь.
Суровікін від початку жовтня 2022 року до січня 2023-го був командувачем об'єднаного угрупування російських військ в Україні.