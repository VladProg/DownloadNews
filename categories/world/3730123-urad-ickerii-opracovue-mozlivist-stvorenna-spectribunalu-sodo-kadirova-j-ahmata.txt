Уряд Чеченської Республіки Ічкерія у вигнанні опрацьовує можливість створення спецтрибуналу щодо нинішнього глави Чечні Рамзана Кадирова за створення релігійного екстремістського підрозділу «Ахмат», який скоїв злочини проти людства на території України.

Про це у коментарі Укрінформу повідомив член уряду Ічкерії у вигнанні Інал Шеріп.
«Ми опрацьовуємо можливість створення окремого трибуналу по Рамзану Кадирову і його релігійній вкрай радикальній секті «Ахмат», - сказав політик.
В уряді Ічкерії у вигнанні вважають, що ідеологія, яку сповідує підрозділ «Ахмат», виправдовуючи свою участь у війні проти України і вбивство українців, дає підстави вважати його релігійною екстремістською сектою, яка становить загрозу для народів Кавказу, Європи та України.
«Ця релігійна секта скоїла злочини проти людства в Європі. Релігійне сектантство пускає корені як у Чечні, так і на Північному Кавказі і по всьому світові. Тому створення спецтрибуналу по Кадирову і «Ахмату» дуже важливе не лише для Чечні та України», - зазначив Шеріп.
За його словами, у Чечні створено велику групу релігійних менеджерів з близько тисячі осіб, багато з них здобули освіту в Університеті Дамаска в Сирії.
«Для фахівців не секрет, що практично всі випускники шаріатського відділення Університету Дамаска з пострадянських країн підконтрольні російському ГРУ. Спецслужби Росії вже давно спеціалізуються на релігійній темі. Тому важливо виявити всіх причетних до створення підрозділу «Ахмат» усередині Росі і за її межами», - акцентував член уряду Ічкерії у вигнанні.
Він поінформував, що представляв ідею створення спецтрибуналу для Кадирова на експертному рівні в США, вона також обговорювалася з членами міжфракційного об’єднання «За деколонізацію і демонтаж російської імперії» у Верховній Раді.
За словами Шеріпа, тривають консультації щодо механізму створення цього трибуналу, адже таких прецедентів не було.
«Якщо нам вдасться створити спецтрибунал по Кадирову, кваліфікуючи «Ахмат» як релігійну екстремістську сектантську групу, яка становить загрозу, я впевнений, що ми зруйнуємо ту структуру, яку вони створили і яка сьогодні виправдовує вбивства українського народу», - заявив політик.
Як повідомлялося, «Ахмат» — це спецпідрозділ у складі військ Національної гвардії Росії, який дислокується у Чеченській республіці і яким командує Рамзан Кадиров. Цей загін бере участь у вторгненні Росії в Україну. Українська влада підозрює військовослужбовців та командира підрозділу у причетності до вбивств мирних жителів України.
Під час візиту до Кремля в березні 2022 року чеченський лідер сказав Путіну, що його сили в Україні допоможуть Росії «боротися до переможного кінця».