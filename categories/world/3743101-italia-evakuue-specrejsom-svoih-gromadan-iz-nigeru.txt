Уряд Італії евакуюватиме своїх громадян із Нігеру, де стався військовий переворот, і організує для цього спеціальний рейс.

Про це повідомив міністр закордонних справ Італії Антоніо Таяні у Твіттері, передає Укрінформ.
"Уряд Італії вирішив запропонувати нашим співгромадянам, які перебувають у Ніамеї, можливість вилетіти з міста спеціальним рейсом до Італії", - написав урядовець.
Він додав, що італійське посольство у Нігері продовжуватиме функціонувати.
Про намір евакуювати своїх громадян раніше заявила Франція. Міністерство закордонних справ цієї країни повідомило, що евакуація французів та громадян інших європейських держав з Нігеру розпочинається вже сьогодні, передає Reuters.
За даними МЗС, у 2022 році в Нігері перебувало близько 1200 громадян Франції. Водночас французькі ЗМІ, зокрема газета Le Monde, стверджують, що зараз у Нігері перебуває близько 600 французів.
США, Німеччина та Італія мають у Нігері війська для боротьби з повстанцями та проведення тренувальних місій. Поки що не було оголошено про евакуацію військових.
Як повідомлялося, посольство Франції в нігерській столиці Ніамеї оголосило у вівторок, що планує найближчим часом евакуювати своїх громадян.
Напередодні нігерські солдати, які скинули президента Мохамеда Базума, звинуватили Францію по національному телебаченню у намірі «втрутитися військовим шляхом», аби поновити його на посаді.