Генеральний секретар НАТО Єнс Столтенберг отримав Премію Генрі А. Кіссінджера Американської академії в Берліні за внесок у розвиток трансатлантичних відносин.

Про це він повідомив у соцмережі Х, передає Укрінформ.
«Маю честь отримати Премію Генрі А. Кіссінджера. Дякую Американській академії, президенту (Німеччини – ред.) Штайнмаєру і спікеру (Палати представників Конгресу США – ред.) Пелосі. Я розглядаю це як нагороду для НАТО, всіх тих, хто старанно працює за лаштунками, і відданих чоловіків та жінок у військовій формі, які забезпечують нашу безпеку. Ця нагорода для них!», — написав він.
Американська академія в Берліні — приватна, незалежна, позапартійна дослідницька та культурна установа в столиці Німеччини, яка займається підтримкою та зміцненням довгострокових інтелектуальних, культурних і політичних зв’язків між Сполученими Штатами та Німеччиною.
Премія академії носить ім’я колишнього держсекретаря США Генрі А. Кіссінджера. Торік її отримав Штайнмаєр.
Як повідомляв Укрінформ, генсек НАТО Єнс Столтенберг заявив, що вірить у прогрес контрнаступу ЗСУ, але попередив, що варто готуватися до довгого і складного шляху.
Фото: Єнс Столтенберг / Х