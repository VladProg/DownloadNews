Голова Єврейської громади Австрії (IKG) Оскар Дойч заявив, що у лавах ультраправої та проросійської Австрійської партії свободи (FPÖ) є "підвальні нацисти" (Kellernazis) – люди, які підтримують ідеї націонал-соціалізму через діяльність, яку неможливо відразу розпізнати.

Про це він заявив у інтерв’ю суспільному мовнику ORF, передає кореспондент Укрінформу.
"Там у верхівці перебувають підвальні нацисти, а також у других і третіх рядах", - сказав Дойч.
На його переконання, Австрійська партія свободи "такою була завжди", навіть попри те, що вона приєдналася до спільної заяви парламентських партій із засудженням нападу ХАМАСу на Ізраїль. Дойч вказав на антисемітські висловлювання з боку представників партії у минулому, а також на нещодавню зустріч членів FPÖ у Кабулі з терористичною організацією "Талібан".
Голова Єврейської громади Австрії нагадав, що FPÖ мала угоду про співпрацю з партією "Єдина Росія". "І FPÖ також мала угоду про співпрацю з Путіним. Путіним, який кілька днів тому зустрічався з представниками ХАМАСу. Путіним, який розпочав війну в Україні", - заявив Дойч.
За його словами, єврейська громада Австрії дуже стурбована зростанням антисемітизму, але "не дозволить себе залякати". Очільник IKG засудив проведення пропалестинських мітингів в Австрії, на яких лунали заклики до знищення Ізраїлю.
Як повідомляв Укрінформ, раніше Австрійська партія свободи виступила проти будь-якої участі Австрії у допомозі Україні в розмінуванні.
Фото: APA