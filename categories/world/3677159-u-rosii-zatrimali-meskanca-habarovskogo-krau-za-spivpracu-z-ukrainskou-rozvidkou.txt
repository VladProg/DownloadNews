російська фсб затримала мешканця Комсомольська-на-Амурі Хабаровського краю рф за підозрою у «державній зраді» через нібито співпрацю з Головним управлінням розвідки Міністерства оборони України.

Як передає Укрінформ, про це повідомляє Інтерфакс.
За версією російської спецслужби, затриманий зв'язався через інтернет з представником ГУР МОУ з метою передачі відомостей про військові об'єкти міноборони рф на території Хабаровського краю, «які можуть бути використані для проведення диверсійно-терористичних актів, ударів високоточною зброєю і безпілотними літальними апаратами в районах завантаження, утримання та шляхах прямування військової техніки».
Порушено кримінальну справу за ст. 275 (Державна зрада) КК росії. За цією статтею затриманому загрожує покарання до 20 років позбавлення волі.
Як повідомлялося, 27 лютого фсб затримала в Севастополі двох чоловіків за підозрою у співпраці зі Службою безпеки України як «навідників».
За даними російських правозахисників, у 2022 році за підозрою у держзраді в росії було затримано щонайменше 20 осіб, за цією статтею винесено вже більше 11 вироків. Справи про держзраду в рф засекречені та розглядаються у закритому режимі. Часто про факт такої справи стає відомо лише після винесення вироку.
Фото ілюстративне