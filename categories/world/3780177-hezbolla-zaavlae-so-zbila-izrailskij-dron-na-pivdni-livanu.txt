Бойовики терористичної організації "Хезболла" заявили, що на півдні Лівану їм вдалося збити ракетою класу "земля - повітря" ізраїльський безпілотник.

Про це повідомляє Укрінформ із посиланням на Reuters.
"Ліванська "Хезболла" повідомила в неділю, що збила ізраїльський безпілотник над південним Ліваном ракетою класу "земля - повітря", вперше заявивши про такий інцидент на тлі ескалації на кордоні", - йдеться у повідомленні.
За даними "Хезболли", безпілотник був збитий поблизу міста Хіам, приблизно за 5 км від кордону, і впав він на території Ізраїлю. Два джерела в органах безпеки Лівану повідомили Reuters, що це перший випадок, коли "Хезболла" оголосила про збиття ізраїльського безпілотника.
"Вони натякали, що мають таку можливість, але вперше заявляють про це відкрито", - прокоментував ситуацію експерт Близькосхідного центру Карнегі Моханад Хадж Алі.
Як зазначається, коментарів від міністерства оборони Ізраїлю поки що не надходило.
Раніше миротворчі сили ООН у Лівані UNIFIL заявили, що один з їхніх військовослужбовців був поранений у суботу, коли снаряди влучили в базу біля села Хула на лівансько-ізраїльському кордоні.
Ізраїльська армія і підтримуване Іраном угруповання "Хезболла" в Лівані щодня обмінюються ударами від початку конфлікту в секторі Гази три тижні тому.
Як повідомляв Укрінформ, 7 жовтня палестинське ісламістське угруповання ХАМАС скоїло напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
Україна, США, ЄС та низка інших держав засудили атаки на Ізраїль.
Фото ілюстративне: Flash90