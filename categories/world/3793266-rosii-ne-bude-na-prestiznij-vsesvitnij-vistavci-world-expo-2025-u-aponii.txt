Росія не братиме участі у Всесвітній виставці World Expo 2025 у японському місті Осака.

Про це повідомляє Укрінформ із посиланням на Kyodo.
Представник РФ на пленарному засіданні Бюро міжнародних виставок у Парижі повідомив, що Москва вирішила утриматися від участі у Всесвітній виставці в Осаці «через відсутність ефективної комунікації з країною-господарем», без уточнення подробиць.
Натомість, минулої п’ятниці уряд Японії заявив, що не допустить участі РФ у престижному міжнародному заході через її агресію проти України.
«Ми не припускаємо участі Росії в Osaka-Kansai Expo, якщо не зміниться поточна ситуація навколо її вторгнення в Україну», - заявила відповідальна за виставку міністр регіонального відродження Джимі Ханако.
Вона додала, що триваюче вторгнення суперечить темі заходу «Створення суспільства майбутнього для нашого життя.
Всесвітня виставка або Експо (англ. Expo) є символом індустріалізації та відкритим майданчиком для демонстрації технічних і технологічних досягнень. Перше Експо провели в Лондоні у 1851 році під назвою «Велика виставка робіт промисловості всіх націй».
World Expo 2025 у японській Осаці триватиме шість місяців – із 13 квітня по 13 жовтня. Очікується, що свої павільйони на цьому заході представлять понад 150 країн світу з усіх континентів, у тому числі Сполучені Штати, Китай, країни Європейського Союзу.
Як повідомлялося, Україна приймала участь у відборі країни-господаря наступного Всесвітнього Експо 2030, пропонуючи провести його в Одесі.
За оцінками українського МЗС, на етапі попереднього відбору минулого року Одеса фактично була фаворитом і поділяла з Саудівською Аравією першу та другу сходинки.
Проте в червні Генеральна асамблея Міжнародного бюро виставок у Парижі повідомила, що розглядатиме три проєкти для обрання країни-господаря World Expo 2030: кандидатури Республіки Корея (Пусан), Італії (Рим) і Саудівської Аравії (Ер-Ріяд).
Рішення про відхилення заявки України, вочевидь, пов’язане з триваючою російською агресією.
Фото: Kyodo