Два члени німецького федерального уряду захворіли на COVID-19.

Про це повідомляє кореспондент Укрінформу.
В уряді ФРН поінформували про скасування участі в заходах і зустрічах міністрів оборони Бориса Пісторіуса та фінансів Крістіана Лінднера через COVID-19. Зазначається, що обидва урядовці мають легкі симптоми хвороби і працюють удома.
У Німеччині останніми тижнями фіксується зростання захворюваності на COVID-19 та інші респіраторні інфекції. Захворюваність на COVID⁠-⁠19 у середньому становить 9 випадків на тиждень на 100 тис. населення, у віковій групі за 80 років - 27 випадків на 100 тис.
Утім, жодних обов’язкових обмежень, як-от масковий режим, на державному рівні впроваджувати не планується. За словами міністра охорони здоров'я Карла Лаутербаха, у населення виробився імунітет.
Водночас він закликав німців пройти ревакцинацію і сам публічно зробив щеплення новою вакциною Pfizer–BioNTech, адаптованою до нових варіантів вірусу.
Як повідомлялося, Європейська комісія 1 вересня надала дозвіл на використання нової вакцини проти коронавірусу виробництва BioNTech-Pfizer.