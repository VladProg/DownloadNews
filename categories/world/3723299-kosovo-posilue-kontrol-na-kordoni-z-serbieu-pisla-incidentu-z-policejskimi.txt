Голова уряду Косово Альбін Курті заявив про посилення контролю на кордоні з Сербією після арешту сербськими силами трьох косовських поліцейських.

Як передає Укрінформ, про це повідомляє ABC News.
Курті сказав, що охорона кордону буде посилена після того, що він називає «викраденням трьох поліцейських».
Курті також розкритикував міжнародних миротворців під проводом НАТО за те, що вони не надали офіційних пояснень того, що сталося з трьома офіцерами косовської прикордонної поліції.
Курті каже, що їх «викрали на території Косово», а в Белграді стверджують, що їх «заарештували» на території Сербії.
Курті, виступаючи на пресконференції, показав на мапі місце, де нібито стався інцидент, заявивши, що підрозділи спеціальної поліції та армії Сербії увійшли вглиб території Косово.
Президент Сербії Александар Вучич повторив сьогодні, що косовські поліцейські були заарештовані в Сербії, і запитав, що вони робили на території Сербії, озброєні автоматами.
Він сказав, що Сербія діяла так, як вчинила б будь-яка «серйозна країна» та назвав Косово «квазідержавою».
Після засідання вищої ради безпеки Косова Курті сказав, що прикордонні перевірки будуть посилені, а рух із Сербії буде обмежено, але він додав, що це не «комерційний крок», припускаючи, що товари продовжуватимуть вільно переміщатися через кордон.
Останній інцидент ще більше посилює напруженість між Сербією та її колишньою провінцією. Сербія привела свої війська на кордоні в стан найвищої бойової готовності на тлі низки нещодавніх зіткнень між косовськими сербами з одного боку та косовською поліцією та миротворцями під проводом НАТО з іншого.
Як повідомлялося, троє косовських поліцейських були затримані в середу сербськими силами, але офіційні представники Косова й Сербії називають різні місця арешту, звинувачуючи одне одного в незаконному перетині кордону.
У Косово тривають сутички між місцевою поліцією та учасниками акцій, які протестують проти приходу до влади мерів, що є етнічними албанцями, у районах проживання сербського населення.
Фото: Serbian Ministry of Interior