Європейський Союз оголосив про 11 нових спільних оборонних проєктів у межах Постійної структурованої співпраці ЄС (PESCO).

Про це повідомляє Укрінформ з посиланням на Defence News.
Як зазначається, нові проєкти, що охоплюють навчання, боєприпаси, протидію артилерії, ракети повітряного базування і середні гелікоптери, діятимуть на додаток до 57 вже створених у рамках PESCO. Програма об'єднує учасників для спільного фінансування і розвитку нових оборонних сил і засобів.
11 нових проєктів, які очолять сім різних держав-членів, посилять оборонну здатність Європи, заявив високий представник ЄС Жозеп Боррель. Він додав, що понад 50 проєктів PESCO мають досягти фази реалізації до 2025 року.
Наголошується, що Франція очолить програму зі створення трьох навчальних шкіл для пілотів військового повітряного транспорту, а Естонія – програму зі створення нової безпілотної наземної системи бойового забезпечення.
Також Франція разом із Нідерландами працюватимуть над новою контрартилерійською сенсорною системою, а Німеччина разом з Францією очолять роботу над новим продуктом з нейтралізації торпед.
Крім того, Німеччина, Іспанія, Франція, Португалія і Швеція об’єднаються на чолі з Італією у роботі над програмою, спрямованою на кращий захист підводних газопроводів та інтернет-кабелів на тлі інциденту на "Північних потоках".
Німеччина очолить роботу над новою ракетою класу «повітря-повітря» малої дальності для протидії літакам 6-го покоління, пише видання.
На додаток до зростаючої кількості вертолітних програм майбутнього, які зараз реалізують, Франція очолить роботу над програмою щодо середнього гелікоптера наступного покоління (NGMH), в якій також беруть участь Італія, Фінляндія і Швеція. Програма «забезпечить доступність і придатність вертолітних парків ЄС до 2040 року», заявили в Євросоюзі, а також доповнить існуючу європейську програму блоку гелікоптерів наступного покоління.
Також зазначається, що Італія очолить групу, до якої входять Франція, Угорщина і Швеція, із планування нової інтегрованої багатошарової системи протиповітряної і протиракетної оборони.
Фінляндія очолить групу у складі Естонії, Франції і Швеції для планування нових систем командування і управління для використання в Арктиці.
Швеція очолить групу, яка працюватиме разом з Естонією і Францією над посиленням зв'язку, а Іспанія очолить групу, яка працюватиме над удосконаленням роботи військових медичних бригад.