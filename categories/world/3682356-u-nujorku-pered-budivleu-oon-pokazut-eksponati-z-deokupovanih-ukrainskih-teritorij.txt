Наприкінці березня — на початку квітня біля будинку Організації Об’єднаних Націй планується проведення виставки щодо російської агресії проти України.

Про це розповів головний консультант кабінету керівника Офісу Президента Олег Гавриш під час пресконференції в Укрінформі.
“Зараз у нас планується дуже великий захід, який буде, попередньо, 28 березня, але, можливо, на початку квітня у Нью-Йорку за сто метрів від будинку ООН, де показуватимуть виставку, яку проводить Музей історії участі України в Другій світовій війні. Там буде дуже багато експонатів різного роду з деокупованих територій Київської і Чернігівської областей”, - сказав він.

Гавриш зауважив, що на виставці експонуватимуться дитячі іграшки, заміновані російськими загарбниками, щоденник російського офіцера зі словами: “За все, що ми робимо, нас судитимуть”, покажуть записи розповідей жінок про зґвалтування росіянами.
Він розраховує, що цю виставку побачать представники країн при ООН.
Також Гавриш поінформував, що у Палаті представників США та німецькому Бундестазі зареєстровані проєкти постанов про підтримку створення спецтрибуналу для притягнення до відповідальності російського керівництва, й Україна очікує на їх ухвалення найближчими місяцями.
Як повідомлялося, міністр закордонних справ Дмитро Кулеба поінформував, що станом на 14 березня до коаліції зі створення спеціального трибуналу щодо росії за злочин агресії проти України вже долучилися 32 держави.
У вересні 2022 року Президент Володимир Зеленський утворив робочу групу на чолі з Андрієм Єрмаком, яка опрацьовуватиме питання створення спеціального трибуналу для притягнення до кримінальної відповідальності керівництва російської федерації за скоєння злочину агресії проти України. Створення такого трибуналу підтримали Парламентська асамблея Ради Європи, Європарламент, Парламентська асамблея НАТО, Парламентська асамблея ОБСЄ та окремі держави.
Перше фото: Getty Images