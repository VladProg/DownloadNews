Національна армія Сомалі ліквідувала щонайменше 30 бойовиків "Аш-Шабаб", у тому числі одного з лідерів цього екстремістського угруповання.

Як передає Укрінформ, про це повідомляє Xinhua.
"У результаті операції було ліквідовано 30 бойовиків, знищено чотири транспортні засоби, захоплено ще два автомобілі та різне озброєння", - йдеться у повідомленні.
Уточнюється, що сталося це в суботу ввечері.
Міністерство інформації, культури та туризму Сомалі підтвердило, що серед убитих бойовиків виявився Мохамед Башир Мусе, один із високопоставлених лідерів "Аш-Шабаб". За даними відомства, наразі військові операції, які проводяться в окрузі Махадай регіону Середня Шабелле на півдні країни, спрямовані проти ватажків угруповання.
Як зазначає Xinhua, операції проводяться на тлі очікуваного скорочення вже цього місяця чисельності військ Перехідної місії Африканського Союзу в Сомалі (АТМІС) ще на 3000 осіб після успішного виведення 2000 військовослужбовців та передачі шести військових баз сомалійській стороні, що відбулося в червні.
Нагадаємо, у червні внаслідок нападу ісламістських бойовиків "Аль-Шабааб" на елітний ресторан у столиці Сомалі Могадішо загинули дев'ятеро людей.