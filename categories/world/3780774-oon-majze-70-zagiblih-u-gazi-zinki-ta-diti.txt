Близько 70% загиблих внаслідок бойових дій між Ізраїлем та ХАМАСом у секторі Гази - це жінки та діти.

Про це повідомляється у звіті ООН, який посилається на організацію Save the Children, передає Укрінформ.
Ця організація 29 жовтня повідомила, що лише за три тижні в Газі було вбито майже 3200 дітей, що перевищує кількість дітей, які щорічно гинуть у зонах конфліктів у світі, починаючи з 2019 року.
Генеральний комісар Близькосхідного агентства ООН для допомоги палестинським біженцям і організації робіт (UNRWA) Філіппо Лаззаріні зазначив, що такі страшні цифри не можуть бути «супутніми втратами». За його словами, військові не жаліють ані церков, ані мечетей, ані лікарень та об'єктів UNRWA, в тому числі тих, які надають притулок переміщеним особам, − навіть у місцях, захищених міжнародним гуманітарним правом, уже загинули і отримали поранення дуже багато людей.
«Поточна облога Гази є колективним покаранням», − сказав він.
Лаззаріні підкреслив, що після двох тижнів повної облоги Гази закінчуються медикаменти, їжа, вода та паливо, а вулиці починають переповнюватися нечистотами.
У звіті наголошується, що за три тижні з півночі на південь було переміщено понад один мільйон людей, але оскільки південь також зазнавав бомбардувань, наразі «в Газі немає безпечного місця».
Лаззаріні зазначив, що у результаті вимушеного переміщення понад 670 тисяч осіб зараз перебувають у переповнених школах і будівлях UNRWA, де вони живуть у жахливих антисанітарних умовах, з обмеженими запасами їжі та води.
Наголошується, що було зареєстровано 34 атаки на медичні заклади, включаючи 21 лікарню, а 12 із 35 лікарень Гази, які також використовуються як притулки для переміщених осіб, більше не можуть функціонувати. Щонайменше 221 школа та понад 177 тисяч житлових будинків були пошкоджені або зруйновані.
«Сьогодні жителі Гази відчувають, що до них ставляться не так, як до інших цивільних. Більшість з них відчувають, що вони у пастці війни, до якої вони не мають жодного стосунку. Вони відчувають, що світ прирівнює їх усіх до ХАМАСу. Це небезпечно. Усе населення дегуманізується», - сказав Лаззаріні.
Як повідомляв Укрінформ, вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
США, ЄС, Україна та низка інших держав засудили атаки по Ізраїлю.
Фото: AA