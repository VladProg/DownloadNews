Генеральна прокуратура Болгарії оголосила, що розпочала перевірку на предмет того, як уряд країни застосовує санкції Євросоюзу проти росії.

Про це повідомляє Euractiv, передає Укрінформ.
«Прокуратура вимагає від Ради міністрів і всіх міністерств і відомств, які беруть участь у Координаційній групі (з питань російських санкцій – ред.), надати інформацію про конкретні заходи, дії та акти, видані у зв'язку з накладеними санкціями», – заявила генеральна прокуратура Болгарії.
У лютому Euractiv з посиланням на відповідь національної податкової служби Болгарії повідомило, що Софія не запроваджувала санкції проти російських громадян або компаній, включених до санкційного списку ЄС, після того, як вони були вперше введені після анексії Криму в 2014 році.
Наразі ЄС ввів санкції майже проти 1400 громадян росії та понад 170 компаній, а також усіх пов’язаних з ними фізичних та юридичних осіб. Торік країни ЄС заморозили понад 300 мільярдів євро в російських банках і 20 мільярдів євро активів, що належать російським олігархам. Ці заходи були введені після повномасштабного вторгнення росії в Україну 24 лютого 2022 року.
Зокрема, Угорщина, яка часто відстоює позиції на користь росії, заморозила російські активи на суму понад 900 мільйонів євро. У Болгарії майже 300 тис. росіян володіють понад 500 тис. об'єктів нерухомості, згідно з останніми даними влади в 2019 році.
Раніше цього тижня болгарський депутат від партії ГЕРБ Делян Добрев заявив, що через один із банків у Болгарії відмивають гроші «мільйони» російських олігархів. Пізніше прокуратура оголосила, що доручила Державному агентству національної безпеки розслідувати цю справу.