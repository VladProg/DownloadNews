У М’янмі кількість жертв циклону «Мокко» сягнула 145-ти.

Про це повідомляє Associated Press, передає Укрінформ.
За офіційними даними, оприлюдненими на державному телебаченні MRTV, кількість жертв циклону зросла до щонайменше 145-ти, серед яких 117 представників мусульманської меншини рохінджа.
Серед загиблих також чотири солдати та 24 жителі Ракхайну. У їхній загибелі звинувачували тих, хто відмовився евакуюватися попри попередження влади перед штормом.
Наведені дані стосуються західного штату Ракхайн, де циклон «Мокко» завдав найбільшої шкоди. Про загиблих в інших частинах країни не повідомляється.
З минулої п’ятниці евакуювали 63 302 рохінджа, які перебували у 17 таборах у 17 селищах.
«Військовий уряд заявив, що неофіційні дані про кількість загиблих понад 400 осіб є неправдивими, але за відсутності незалежного підтвердження фактичні масштаби жертв і руйнувань залишаються невизначеними», – йдеться у повідомленні.
Як повідомлялося, військове керівництво М'янми оголосило штат Ракхайн зоною стихійного лиха після того, як унаслідок циклону "Мокко" загинуло щонайменше шестеро людей.
Згодом повідомлялося про 32 загиблих.