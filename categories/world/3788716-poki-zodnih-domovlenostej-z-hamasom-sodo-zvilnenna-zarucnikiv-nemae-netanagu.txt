Прем'єр-міністр Ізраїлю Біньямін Нетаньягу заперечує наявність домовленостей з ХАМАС про звільнення більш як 200 заручників, захоплених бойовиками 7 жовтня.

Як передає Укрінформ з посиланням на NBC News, про це він заявив журналістам у суботу.

«Не було ніякої пропозиції і не було ніяких домовленостей, – сказав він. – Ми хочемо повернути якомога більше заручників, і це наш спільний інтерес, ми ухвалили це рішення одноголосно. Весь час з'являються фейкові новини».
Прем’єр-міністр наголосив, що Ізраїль продовжуватиме боротьбу, доки не знищить ХАМАС і не поверне заручників додому, хоча «весь світ тисне» на країну.
«Вони казали «ні» наземному вторгненню в Газу, вони казали «ні» бойовим діям у місті Газа, вони казали «ні» операціям у (лікарні) «Шифа», а ми це зробили. Вони тиснули на нас, щоб ми погодилися на повне припинення вогню – ми відмовилися», – зазначив Нетаньягу.
«Ми наполягаємо на захисті наших інтересах і добиваємося політичного простору для продовження операції», – додав він.
Нагадаємо: раніше у інтерв’ю NBC Нетаньягу допустив можливість досягнення домовленостей з ХАМАС про звільнення заручників, але відмовився повідомити деталі, зауваживши, що це може зірвати делікатні переговори.