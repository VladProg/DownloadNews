Президент Південно-Африканської Республіки Сиріл Рамафоса заявив, що правляча партія «Африканський національний конгрес» (АНК) ухвалила рішення про вихід країни із Міжнародного кримінального суду, який видав ордер на арешт президента росії володимира путіна.

Про це повідомляє Aljazeera, передає Укрінформ.
«Так, правляча партія… ухвалила рішення про те, що було б розумно, щоб ПАР вийшла з МКС», — сказав Рамафоса під час спільної пресконференції із президентом Фінляндії Саулі Нііністьо, який прибув до ПАР із візитом.
Рамафоса сказав, що рішення, ухвалене після засідання партії у вихідні про вихід з МКС пояснюється упередженістю суду щодо певних країн.
Ордер МКС на арешт путіна означає, що Преторія, яка у серпні цього року приймає саміт групи БРІКС (Бразилія, росія, Індія, Китай і ПАР), повинна буде затримати його після прибуття.
Щодо того, чи заарештує путіна уряд ПАР, Рамафоса сказав, що «це питання розглядається».
ПАР з початку повномасштабного вторгнення рф в Україну відмовилася засудити дії росії, заявивши, що хоче залишатися нейтральною і віддає перевагу діалогу, щоб припинити війну.
Це не перша спроба країни вийти з МКС. Вона спробувала зробити це в 2016 році після суперечки роком раніше, коли тодішній президент Судану Омар аль-Башир відвідав країну для участі в саміті Африканського союзу. Уряд ПАР відмовився заарештувати його незважаючи на те, що МКС видав ордер на арешт аль-Башира за ймовірні військові злочини.
Проте суперечливе рішення про вихід було скасовано, коли національний суд визнав такий крок неконституційним.
Як повідомляв Укрінформ, 17 березня судді Міжнародного кримінального суду (МКС) видали ордери на арешт президента росії володимира путіна та російської дитячої омбудсменки марії львової-бєлової.
Зазначається, що їх підозрюють у воєнних злочинах у вигляді незаконних депортації та переміщення населення, зокрема дітей, з тимчасово окупованої території України, щонайменше з 24 лютого 2022 року.
Фото: dpa