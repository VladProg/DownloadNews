Європейський Союз провів сьогодні третю зустріч у рамках групи експертів високого рівня щодо дотримання санкцій проти Росії та підтвердив свою рішучість забезпечити повне виконання обмежувальних заходів у відповідь на військову агресію РФ проти України.

Як повідомляє Укрінформ, така інформація оприлюднена сьогодні на сайті Європейської комісії.
“Підтримка ЄС для України залишається твердою та демонструє нашу рішучість у забезпеченні повного виконання наших санкцій проти Росії. Мірою того, як наші санкції стають більш інтенсивними, Росія продовжує спроби оминути їх... Сьогодні я запросила країни-члени послухати, як імплементація санкцій відбувається на місцях, та дізнатися, як Єврокомісія може допомогти їм у забезпеченні повного ефекту наших заходів», - зазначила з цього приводу Мейрід Мак-Гіннесс (Mairead McGuinness), Європейська комісарка з питань фінансових послуг, фінансової стабільності та союзу ринків капіталу.
Як йдеться у повідомленні, сьогодні представники всіх 27 країн-членів ЄС проаналізували вплив європейських санкцій на економіку Росії, та зважили на можливі заходи для усунення слабких місць та для боротьби із спробами обійти ці обмежувальні заходи.
Європейська комісія проінформувала країни-члени про нові IT-інструменти для кращого обміну інформацією щодо застосування санкцій на спеціально створеній платформі. Експертна група високого рівня зважить на шляхи накладення обмежень на осіб, що перебувають під санкціями, до засобів контролю та управління компаніями або організаціями, зокрема, у таких сферах як сільське господарство та торгівлі продовольчими товарами.
Єврокомісія також запропонувала країнам-членам визначити національних координаторів для забезпечення належної імплементації санкцій та для обміну інформацією щодо цього.
У зустрічі європейських експертів взяли участь представники банківського сектору, які проінформували Єврокомісію та країни-члени про виклики, з якими стикається банківська сфера в ході застосування санкцій ЄС проти Росії та у протидії спробам їх обминання.
В рамках заходу спецпредставник ЄС з санкцій Девід О’Салліван (David O’Sullivan) провів другу зустріч в рамках Форуму координаторів санкцій, який об’єднав міжнародних партнерів зі Сполучених Штатів, Великої Британії, Канади, Японії, Республіки Корея, Ліхтенштейну, Нової Зеландії, Норвегії та Швейцарії. Як йдеться у повідомленні Єврокомісії, представники уряду України також взяли участь у роботі цього форуму.
Як повідомлялося, з початку російського військового вторгнення у лютому 2022 року Євросоюз надає Україні суттєву політичну, економічну, фінансову, гуманітарну та військову допомогу. Зокрема, ЄС застосував вже 11 пакетів санкцій, які мають на меті послабити економіку Росії та позбавити Кремль ресурсів для продовження своєї агресії проти України. При цьому 11-й пакет санкцій ЄС має головним завданням усунення слабких місць та боротьбу із спробами РФ обійти санкції Євросоюзу із залученням третіх країн.