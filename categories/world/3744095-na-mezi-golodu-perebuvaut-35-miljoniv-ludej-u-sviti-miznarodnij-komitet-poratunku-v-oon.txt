Близько 35 мільйонів людей по всьому світу перебувають на межі гострого голоду, серед них 375 тисяч осіб, які лише минулого року повною мірою відчули його катастрофічні наслідки.

Про це заявив у четвер під час засідання Ради безпеки ООН у Нью-Йорку голова Міжнародного комітету порятунку (МКП) Девід Мілібенд, передає власний кореспондент Укрінформу.
«Сьогодні ми звертаємося із закликом допомогти 375 тисячам людей, які потрапили в умови голоду наприкінці минулого року, і ще 35 мільйонам, які перебувають на межі цієї ситуації», - зауважив голова МКП.
За його словами, чи не найбільше в цій ситуації страждають діти в охоплених голодом регіонах. «Статистика свідчить, що близько 80% дітей, які не доїдають сьогодні у світі, не отримують жодного лікування й допомоги», - зазначив Мілібенд.
Він підкреслив, що згідно з аналітичними даними, конфлікти – це основний чинник дефіциту продовольства сьогодні. Вони впливають на посівні роботи, на постачання продовольства, підвищення цін на їжу.
У цьому зв’язку Мілібенд закликав міжнародне співтовариство ефективно реагувати на виклики, пов’язані з голодом, запроваджувати колективні ініціативи та підвищити фінансування Всесвітньої продовольчої програми.
Як повідомляв Укрінформ, у четвер у Нью-Йорку проходить відкрита дискусія Ради безпеки ООН щодо голоду й глобальної продовольчої безпеки, викликаними конфліктами. Засідання проходить під головуванням державного секретаря США Ентоні Блінкена.