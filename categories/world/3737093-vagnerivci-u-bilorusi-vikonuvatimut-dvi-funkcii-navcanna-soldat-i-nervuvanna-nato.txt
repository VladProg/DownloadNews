До 700 найманців ПВК "Вагнера", які наразі прибули до Білорусі, виконуватимуть дві функції – навчання солдатів і «нервування» НАТО.

Як передає Укрінформ, про це в ефірі телемарафону сказав представник Головного управління розвідки Міноборони Андрій Юсов.
"На зараз, попри повідомлення про вже декілька колон, які йдуть і йдуть, йдеться про сотні людей – 500-700 бойовиків", – зазначив Юсов.
За його словами, найманці перебуватимуть у Білорусі "в статусі людей, про яких два диктатори між собою домовились".
Частина з цих 500-700 людей справді буде інструкторами. Вагнерівці готуватимуть білоруську армію, а пізніше, можливо, навчатимуть і нові підрозділи мобілізованих росіян.
"А частина буде публічно і свідомо залучена, зокрема, в тому, щоб нервувати Польщу, інші країни-члени Альянсу і Європейського Союзу", – сказав представник ГУР.
Він наголосив, що ці найманці не становлять якоїсь загрози для ЄС та країн НАТО, тим паче, що вони заходять до Білорусі роззброєними, і також у роззброєному стані вони здебільшого залишають тимчасово окуповані території України.
Юсов додав, що Україна моніторить ситуацію, проте наразі прибуття вагнерівців до Білорусі жодним чином не змінює безпекової ситуації.
Як повідомлялося, NYT показала супутникові знімки бази у Білорусі, куди прибули «вагнерівці».