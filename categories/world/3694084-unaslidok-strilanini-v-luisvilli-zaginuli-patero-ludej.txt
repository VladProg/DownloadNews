Унаслідок стрілянини у центрі американського міста Луїсвілл у штаті Кентуккі, яку відкрив невідомий, загинули п'ять осіб.

Про це повідомила у Твіттері місцева поліція, передає Укрінформ.
«Всього загинули п'ятеро осіб. Ще не менше шести людей доставлені в лікарні UL (Університету Луїсвілля - ред.). Небезпеки для населення більше немає. Підозрюваний стрілок нейтралізований», - зазначили в поліції.
На місце виїхав губернатор штату Енді Бішер.
Президента Джо Байдена поінформували про стрілянину в Луїсвіллі, повідомив представник Білого дому CNN.
Як повідомляв Укрінформ, поліція міста Луїсвілл у штаті Кентуккі повідомила у понеділок, що невідомий відкрив стрілянину по людях в 300 кварталі Іст-Мейн-стріт у центрі Луїсвілля, в результаті чого є постраждалі.
За даними ЗМІ, інцидент стався в Old National Bank.