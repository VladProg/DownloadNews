Сполучені Штати разом із союзниками й партнерами налаштовані запроваджувати нові санкції щодо Росії, поки вона веде агресивну війну проти України.

Про це заявив координатор Ради національної безпеки Білого дому Джон Кірбі під час телефонного брифінгу, передає кореспондент Укрінформу.
«Ви бачили, як на зустрічі G7 у Хіросімі лідери домовилися надалі шукати шляхи посилення тиску на Росію. Тож це (сьогоднішні санкції – ред.) ще не кінець, і ми продовжимо вивчати додаткові можливості щодо санкцій в міру потреби», - зауважив представник Білого дому.
Він підкреслив, що обмеження, введені Сполученими Штатами і Європейським Союзом, були скоординованими та мали значний ефект. Їх метою було підірвати здатність РФ вести бойові дії, а також отримувати прибутки.
«Поки триває ця війна, ми продовжуватимемо робити це», - зауважив представник адміністрації США.
Як повідомляв Укрінформ, у четвер Євросоюз, Велика Британія, США, Канада, а також інші країни оголосили про запровадження санкцій проти Росії та її прибічників, які допомагають їй обходити обмеження.