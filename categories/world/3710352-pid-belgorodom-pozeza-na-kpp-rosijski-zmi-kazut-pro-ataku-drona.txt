У ніч проти 17 травня з безпілотника скинуто два боєприпаси на автомобільний пропускний пункт "Шебекіно" в Бєлгородській області Росії, сталася пожежа.

Про це повідомляє Телеграм-канал SHOT, передає Укрінформ.
Зазначається, що невідомий БПЛА близько півночі залетів на територію Бєлгородської області й атакував будівлю пункту пропуску на кордоні з Україною, ймовірно, мінометними мінами. Займання загасили, постраждалих нема.
Крім того, повідомляється, що неподалік Калуги, на 380 км траси А108 "Московське велике кільце", російська ППО збила дрон радянського виробництва Ту-141 «Стриж». На місці його падіння утворилася вирва завглибшки 4 метри і діаметром 8 метрів.

Як повідомлялося, внаслідок атаки безпілотника на будівлю прикордонного управління ФСБ у селищі Глушкове Курської області (РФ) поранено 5 російських прикордонників.