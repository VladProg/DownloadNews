Країна-агресорка Росія остаточно вийшла з іще однієї міжнародної угоди про обмеження озброєнь, цього разу «остаточно і без жалю» попрощавшись із Договором про звичайні збройні сили в Європі (ДЗЗСЄ).

Про це йдеться в заяві МЗС країни-агресорки, передає Укрінформ.
«О 00:00 годині 7 листопада 2023 року завершилася передбачена ДЗЗСЄ процедура виходу Росії з цього Договору. Таким чином, міжнародно-правовий документ, дія якого була припинена нашою країною ще 2007 року, остаточно пішов для нас в історію», - зазначається в заяві.
У ній повідомляється, що одночасно для Росії втратили чинність ще дві юридично зобов’язуючі угоди, пов’язані з ДЗЗСЄ, так звані Будапештська угода від 3 листопада 1990 року про максимальну кількість розгорнутих звичайних озброєнь і техніки шести держав–учасниць Варшавського Договору та Фланговий Документ від 31 травня 1996 року, призначений для тимчасового вирішення деяких безпекових проблем, що виникли у зв’язку з припиненням існування СРСР.
У російському МЗС розповіли, що ДЗЗСЄ було укладено «коли формування нової архітектури глобальної та європейської безпеки на основі співробітництва уявлялося справою можливою і робилися відповідні спроби». Зокрема, в той період було укладено великі угоди з ключових питань роззброєння та контролю над озброєннями, як ДРСМД, ДСНО-1 і ДСНО-2, КЗХВ, а в Європі, крім ДЗЗСЄ, Віденський Документ – міжнародну угоду держав-учасниць ОБСЄ з реалізації заходів довіри і безпеки в регіоні.
Далі в заяві повторюються тези кремлівської пропаганди про те, що за умовами Договору «Росія була змушена скорочувати та реформувати свої збройні сили і паралельно вести боротьбу з тероризмом», а Захід нібито обманув її, бо «США… запустили процес розширення НАТО» і ДЗЗСЄ перестав відповідати інтересам Росії, через що вона в 2007 році оголосила про призупинення участі в Договорі.
Намагаючись виправдати деструктивний курс Росії, в її МЗС стверджують, що призупинивши дію ДЗЗСЄ, Москва залишала відчиненими двері для діалогу про відновлення контролю над озброєннями в Європі, однак її опоненти не скористалися такою можливістю.
«Росія остаточно прощається з ДЗЗСЄ без жалю і з упевненістю у своїй правоті. Отриманий під час його створення та виконання досвід, як позитивний, так і негативний, буде враховано», - наголошується в заяві.
ДЗЗСЄ, укладений в останні роки Холодної війни, встановлював обмеження на ключові категорії звичайної військової техніки в Європі (від Атлантики до Уралу), і передбачав знищення надлишкової зброї. Договір пропонував рівні обмеження для двох «груп держав-учасниць» НАТО і Варшавського договору.
Як повідомляв Укрінформ, президент РФ Володимир Путін підписав закон про скасування ратифікації Договору про всеосяжну заборону ядерних випробувань.