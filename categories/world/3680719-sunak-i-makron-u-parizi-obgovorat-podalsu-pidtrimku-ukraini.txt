Прем’єр-міністр Великої Британії Ріші Сунак і президент Франції Еммануель Макрон на сьогоднішній зустрічі у Парижі обговорять питання щодо подальшої підтримки України.

Про це йдеться у пресрелізі британського уряду, передає Укрінформ.
«З огляду на нові та безпрецедентні загрози життєво важливо зміцнити структури нашого Альянсу, щоб ми були готові прийняти виклики майбутнього. Це те, що ми зробимо сьогодні на саміті Британія-Франція», - заявив Сунак.
Це буде перший двосторонній саміт лідерів Великої Британії та Франції після пандемії коронавірусу та початку повномасштабного вторгнення рф в Україну.
Як зазначається, дії росії становлять найбільшу загрозу європейській та глобальній безпеці, тож сторони обговорюватимуть посилення НАТО, а також зміцнення самооборони України - як зараз, так і в довгостроковій перспективі.
Очікується, що лідери говоритимуть про координацію поставок зброї в Україну та підготовку українських морських піхотинців.
Велика Британія вже підготувала 11 000 українських військовослужбовців з минулого літа, а нещодавно розширила програму підготовки, яка тепер охоплюватиме й пілотів.
Сунак і Макрон також обговорять роль, яку члени НАТО можуть відіграти в наданні Україні гарантій безпеки, необхідних для її захисту в довгостроковій перспективі.
Крім того, очікується, що лідери домовляться про посилення військової сумісності та промислового співробітництва обох країн, включаючи домовленість про спільну розробку високоточної ударної зброї наступного покоління, потрібної НАТО для захисту з огляду на дедалі більшу загрозу з боку росії.
Як повідомляв Укрінформ, британський уряд має намір незабаром довічно позбавити незаконних мігрантів можливості залишатися у країні.