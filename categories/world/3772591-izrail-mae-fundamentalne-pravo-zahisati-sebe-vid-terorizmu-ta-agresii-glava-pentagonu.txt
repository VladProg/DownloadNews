Глава Пентагону Ллойд Остін підтвердив непохитну підтримку Ізраїлю з боку Сполучених Штатів та наголосив, що Ізраїль має право на самооборону, як і будь-яка інша країна.

Про це він сказав у Брюсселі, повідомляє кореспондент Укрінформу.
“Як і будь-яка інша країна, Ізраїль має фундаментальне право захищати себе від тероризму та агресії. І наша підтримка безпеки Ізраїлю залишиться залізною”, - наголосив Остін.
Він також зазначив, що Сполучені Штати солідарні з Ізраїлем та підтримують його, оскільки Ізраїль захищає себе та своїх громадян від підступного терористичного нападу ХАМАС.
“Ми засуджуємо терористичні атаки з боку ХАМАС. Ми перебуваємо у тісному контакті з нашими ізраїльськими партнерами”, - сказав він.
Як повідомляв Укрінформ, Президент Володимир Зеленський прибув до Бельгії, де проведе зустрічі з генеральним секретарем Альянсу Єнсом Столтенбергом, міністром оборони США Ллойдом Остіном та візьме участь у засіданні формату "Рамштайн".
Фото: EPA