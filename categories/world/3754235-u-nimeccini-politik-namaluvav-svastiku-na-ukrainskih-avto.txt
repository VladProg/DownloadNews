У ФРН член міської ради намалював свастику на авто з України.

Сам інцидент, як повідомляє Deutsche Welle, трапився у курортному Баден-Бадені федеральній землі Баден-Вюртемберг, передає Укрінформ.
Окрім свастики політик написав на двох авто з українськими номерами великими літерами «Fuck UA».
За фактом цього правопорушення депутату виписали штраф у розмірі 50-денного окладу (точна цифра не наводиться) «за використання атрибутики антиконституційних організацій» та образу, повідомила прокуратура Баден-Бадена у понеділок, 28 серпня. Його звинувачують у тому, що він ще в у січні та березні розмалював по одному з українських автомобілів на одному з підземних паркінгів. Раніше про ці факти ЗМІ не повідомляли.
Міська влада Баден-Бадена проведе перевірку, щоб з'ясувати, які наслідки ці інциденти можуть мати для порушника. Лише після цього, можливо, буде зроблена заява, зазначили у міськраді.
Якщо політик не оскаржить штраф, то він набуде чинності 8 вересня.
До якої саме політичної фракції належить політик, не уточнюється.
Нагадаємо: у міськраді Баден-Бадена представлені «Зелені», християнські демократи, «Вільні громадяни Баден-Бадена», соціал-демократи, вільні демократи та представники правопопулістської партії «Альтернатива для Німеччини».