Британія вперше звинуватила Іран у тому, що він надає військову допомогу Москві, зокрема передає російським військам боєприпаси.

Як передає Укрінформ, про це повідомляє Sky News.
Це сталося після того, як у США оприлюднили нові дані розвідки про те, що Тегеран надає Москві сотні смертоносних БПЛА.
Британський міністр закордонних справ Джеймс Клеверлі заявив, що Велика Британія погоджується з оцінкою США, та зазначив, що Іран також постачає РФ боєприпаси.
«Іран забезпечив Росії постійний потік зброї та боєприпасів, які використовуються для вбивства цивільних людей в Україні», — сказав Клеверлі.
Натомість Москва постачає Ірану сучасні військові технології, фінансову підтримку та консультації, які іранський режим міг би використати для погроз країнам на Близькому Сході та придушення протестів.
Цього тижня Sky News оприлюднив ймовірну угоду на постачання зброї, що, за словами джерела, є першим вагомим доказом того, що Іран продає боєприпаси РФ для війни в Україні.
Як повідомляв Укрінформ, Верховна Рада затвердила рішення Ради національної безпеки та оборони щодо застосування секторальних спеціальних економічних та інших обмежувальних заходів (санкцій) проти Ісламської Республіки Іран.