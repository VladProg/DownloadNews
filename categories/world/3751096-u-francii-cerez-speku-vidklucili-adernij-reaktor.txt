Французька енергетична компанія EDF повідомила, що у понеділок відключила свій ядерний реактор Golfech 2 потужністю 1,3 гігават поблизу міста Тулуза через надмірно спекотну погоду.

Як передає Укрінформ, про це повідомляє Reuters.
Температура води на двох інших станціях уздовж річки Рона на південному сході країни перевищуватиме урядові рекомендації з охолодження ядерних реакторів, свідчать дані Refinitiv.
Компанія EDF раніше оголосила про виробничі попередження на атомній станції Bugey.
Окремо міністр охорони здоров’я Франції Орельєн Руссо заявив у понеділок телеканалу BFM про існуючий ризик введення червоного рівня небезпеки у деяких південних департаментах через сильну спеку, яка очікується у вівторок.
Урядова організація Метео-Франс у понеділок ввела помаранчевий рівень небезпеки для половини території країни. Там заявили, що температура повітря сягне 35-38 градусів за Цельсієм у більшості постраждалих департаментів, тоді як пікові значення 40 і вище градусів за Цельсієм очікуються на південному заході та у долині Рони.
Як повідомляв Укрінформ, через сильну спеку, посуху та бурхливий вітер на півдні Франції спалахнула пожежа, яка охопила 500 гектарів землі. Вогонь було ліквідовано за допомогою 650 пожежників, 13 спецлітаків та трьох гелікоптерів.
Фото: Theo Giacometti/Bloomberg