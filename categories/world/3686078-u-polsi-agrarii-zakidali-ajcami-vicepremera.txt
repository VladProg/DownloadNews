Польські аграрії закидали яйцями віцепрем’єра, міністра сільського господарства Генрика Ковальчика протестуючи, зокрема, проти експорту української агропродукції у треті країни через територію Польщі.

Як інформує Polsat News, надзвичайна подія мала місце під час виступу урядовця на V Європейському аграрному форумі в Ясьонці поблизу Жешува, передає Укрінформ.
У момент, коли віцепрем’єр отримав слово, декілька осіб у залі встали і почали кидати в нього яйцями. Вони мали на собі жилетки з написами “Обдурене село” і кричали, що він не має права виступати на цьому заході. Ковальчик закликав протестуючих зберігати спокій і поводитися адекватно. На місце прибула поліція, яка вивела із зали найбільш радикальних протестувальників. Згодом віцепрем’єр залишив залу у супроводі охорони.

Як відомо, польські аграрії упродовж останніх кількох місяців проводять акції протесту, зокрема виступаючи проти перевезення через територію Польщі до третіх країн української агропродукції. Вони стверджують, що значна частина українського зерна не перевозиться транзитом далі, а осідає в Польщі, знижуючи тим самим закупівельні ціни в РП на збіжжя польських аграріїв.
Опозиційна польська селянська партія ініціює відставку Ковальчика. Її пообіцяли підтримати інші опозиційні партії в польському Сеймі. Міністр сільського господарства зазначив, що він готовий до дискусії з опозицією, та підкреслив, що вона також голосувала за відкриття кордонів для перевезення українського збіжжя до країн Азії та Африки.
Минулої п’ятниці польські аграрії намагалися зірвати відвідання Ковальчиком міжнародного ярмарку Agrotech в місті Кєльце на півдні Польщі.
Фото: PAP/Mateusz Marek