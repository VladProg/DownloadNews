Понад 5500 людей досі вважаються зниклими безвісти в районі на сході Демократичної Республіки Конго, де минулого тижня від повеней та зсувів ґрунту загинуло понад 400 осіб.

Про це повідомляє Reuters із посиланням на місцевого чиновника, передає Укрінформ.
"На сьогодні знайдено 411 тіл загиблих і щонайменше 5 525 осіб вважаються зниклими безвісти", - заявив адміністратор Калехе Томас Бакенга Зірімвабагабо.
У цей час працівники Червоного Хреста забили на сполох через нестачу матеріалів і обладнання для надання допомоги понад 8 800 постраждалим мешканцям, багато з яких залишилися без даху над головою і були травмовані.
Повідомляється, що на вихідних були викопані масові могили для поховання загиблих, серед яких було багато жінок і дітей. Це викликало скарги з боку деяких груп цивільного населення, які заявили, що поховання було негідним, після чого урядовці наказали гуманітарним працівникам припинити масові поховання і дочекатися доставки трун.


Експерти ООН з питань клімату стверджують, що трагічні події у Конго стали наслідком зміни клімату. Потепління збільшує інтенсивність і частоту дощів у Африці, що, в свою чергу, робить вразливими країни з поганим міським плануванням і слабкою інфраструктурою.
Як повідомляв Укрінформ, кількість загиблих унаслідок паводків у двох селах на сході Демократичної Республіки Конго перевищила 400 осіб.
Фото: ЕРА