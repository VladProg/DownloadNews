В Індонезії на острові Суматра у неділю почалося виверження вулкана Марапі, який викинув стовп диму на висоту трьох кілометрів.

Про це повідомило Агентство з ліквідації наслідків стихійних лих країни (BNPB), передає Укрінформ з посиланням на Reuters.
Вулкан заввишки 2891 метр почав вивергатися о 14.54 за місцевим часом. Вулканічний попільний шлейф поширився по прилеглих районах, повідомила влада. На знімках від BNPB видно автомобілі та дороги, вкриті попелом.

Фото: BNPB
Влада заборонила місцевим жителям і туристам здійснювати будь-яку діяльність в радіусі 3 кілометрів від кратера вулкана і встановила другий найвищий рівень небезпеки для Марапі.
«Ми роздали жителям маски і закликаємо їх залишатися вдома», - сказав Аде Сетіаван, співробітник місцевого підрозділу BPBD з ліквідації наслідків стихійних лих.
Індонезія розташована на так званому "Тихоокеанському вогняному кільці" і має 127 діючих вулканів, згідно з даними вулканологічного агентства.
Як повідомляв Укрінформ, цьогоріч у березні вулкан Мерапі на Яві викинув стовп диму на висоту до семи кілометрів.
Значні виверження спостерігаються в середньому кожні сім років, дрібні — приблизно двічі на рік, а димить вулкан майже щодня.