Китай має намір створити нове державне агентство для централізації управління величезними сховищами даних країни.

Про це повідомляє The Wall Street Journal, передає Укрінформ.
Зазначається, що рішення про створення нового агентства пов’язане з прагненням Пекіну вирішити проблему безпеки даних у бізнесі та оптимізувати свою нормативну структуру.
Нове національне бюро даних має стати головним регуляторним органом Китаю з різних питань, які стосуються даних. Наразі нагляд здійснюється кількома міністерствами.
Очікується, що план створення агентства буде обговорено та схвалено на щорічній сесії Всекитайських зборів народних представників, яка триватиме до 13 березня.
Це агентство вирішуватиме, чи можуть транснаціональні компанії експортувати дані, отримані в результаті їхньої діяльності в Китаї. Також будуть встановлені і запроваджені правила збору та обміну даними для компаній. Зокрема, воно може заборонити компаніям збирати певні види даних споживачів або перевіряти дані, якими китайські компанії планують поділитися з іноземними діловими партнерами, щоб перевірити потенційні порушення нацбезпеки.
Як повідомляв Укрінформ, Китай регулярно намагається вести повітряну та морську розвідку на території Канади.