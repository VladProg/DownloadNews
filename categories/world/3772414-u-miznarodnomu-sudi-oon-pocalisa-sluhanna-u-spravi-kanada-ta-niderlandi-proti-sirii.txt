У Міжнародному суді ООН 10 жовтня розпочалися публічні слухання у справі "Канада та Нідерланди проти Сирії" щодо застосування Конвенції проти катувань та інших жорстоких видів поводження чи покарання.

Свої аргументи представили Канада та Нідерланди, Сирія не брала участі у слуханнях, повідомляє кореспондент Укрінформу.
Зокрема, позивачі наполягають, що Сирія має негайно вжити ефективних заходів для припинення та запобігання всім діям, які становлять або сприяють тортурам та іншим жорстоким, нелюдським або таким, що принижують гідність; припинити свавільні затримання та звільнити всіх незаконно затриманих людей; припинити всі форми тримання під вартою без зв'язку із зовнішнім світом.
Канада і Нідерланди наполягають, що Сирія має допустити незалежних спостерігачів і медичний персонал до всіх своїх офіційних та неофіційних місць тримання під вартою, вжити термінових заходів щодо покращення умов у них, забезпечити гуманне поводження з усіма затриманими, дозволити їм контакти і побачення з сім'ями та адвокатами.
Водночас, як наголошувалося, Сирія не повинна знищувати або робити недоступними будь-які докази, медичні або інші записи про тілесні ушкодження, отримані внаслідок тортур чи іншого жорстокого, нелюдського чи такого, що принижує гідність, поводження чи покарання, знищувати останки жертв тортур чи іншого жорстокого поводження або покарання.
Крім того, наголошують позивачі, Сирія має надати інформацію щодо причини смерті затриманих найближчим родичам, розкрити розташування місць поховання осіб, які загинули внаслідок тортур, жорстокого поводження чи покарання після арешту, госпіталізації тощо.
Рішення Суду буде ухвалено на відкритому засіданні, про дату якого повідомлять згодом.
Якщо Суд визнає, що має юрисдикцію розглядати справу, то він може стати першим міжнародним судом, який зробить юридичний висновок щодо ймовірного застосування тортур Сирією як державою.
Як повідомляв Укрінформ, Канада та Нідерланди вирішили подати позов проти Сирії за обвинуваченнями у застосуванні тортур. Це сталося після того, як Росія заблокувала численні спроби в Раді Безпеки ООН передати справу про порушення прав людини в Сирії до Міжнародного кримінального суду, який переслідує осіб за воєнні злочини і також розташований у Гаазі.
У своїй заяві Канада та Нідерланди стверджують, що Сирія здійснила незліченну кількість порушень міжнародного права принаймні з 2011 року, застосовуючи насильницькі репресії проти цивільного населення.
За словами заявників, ці порушення включають застосування тортур та інших жорстоких, нелюдських або таких, що принижують гідність дій, у тому числі через погане поводження із затриманими, нелюдські умови у місцях тримання під вартою, зникнення, застосування сексуального та гендерного насильства та насильства щодо дітей.
Заявники стверджують, що ці порушення також включають застосування хімічної зброї, що призвело до численних смертей, поранень та тяжких фізичних та душевних страждань.