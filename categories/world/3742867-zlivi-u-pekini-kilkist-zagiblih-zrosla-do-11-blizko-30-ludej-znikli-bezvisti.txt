У Пекіні внаслідок злив, що тривають упродовж останніх днів, загинули 11 людей і ще 27 вважаються зниклими безвісти.

Про це повідомила влада китайської столиці вранці у вівторок, передає Укрінформ із посиланням на Сіньхуа.
Обставини загибелі жертв стихії встановлюються.
Напередодні ввечері було евакуйовано з найбільш небезпечних районів понад 52 тисячі жителів, перекрито 107 доріг у гірських районах міста і призупинено роботи на більш як 4 тисячах будівельних майданчиків.
У місті закриті більшість готелів і громадських місць, зокрема парки й музеї, а також скасовані всі спортивні заходи.
У понеділок пізно ввечері метеорологи попередили, що у більшості районів китайської столиці очікується понад 100 мм опадів щогодини, так триватиме до ранку вівторка.
У столиці Китаю та сусідніх із нею районах провінції Хебей продовжує діяти червоний, найвищий, рівень небезпеки.
Як повідомляв Укрінформ, напередодні влада Пекіна повідомила про двох загиблих внаслідок потужних злив, що тривають від суботи.
Фото: Getty Images