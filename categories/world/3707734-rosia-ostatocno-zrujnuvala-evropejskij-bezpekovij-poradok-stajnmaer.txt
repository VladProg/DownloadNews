Федеральний президент Німеччини Франк-Вальтер Штайнмаєр вважає, що європейський безпековий порядок остаточно знищений унаслідок російської агресії.

Про це політик заявив в інтерв'ю телерадіостанції "Берлін-Бранденбург" (rbb), передає кореспондент Укрінформу.
«На жаль, цього європейського порядку безпеки більше не існує», - констатував Штайнмаєр, зауваживши, що навіть припинення війни в Україні не означало б повернення до старої філософії безпеки.
За його словами, філософія спільної безпеки більше не буде загальною концепцією в довгостроковій перспективі. Натомість виникне нова ситуація, в якій Європа з одного боку і росія з іншого опікуватимуться насамперед власною безпекою, а не загальною.
«...Це наслідок цього нападу на Україну», - сказав Штайнмаєр.
Як повідомлялося, під час заходів у Польщі з нагоди 80-ї річниці повстання у Варшавському гетто Штайнмаєр провів паралелі між війною, яку розв’язала нацистська Німеччина нападом на Польщу 1939 р., і війною, яку росія веде проти України.
Фото: Getty Images