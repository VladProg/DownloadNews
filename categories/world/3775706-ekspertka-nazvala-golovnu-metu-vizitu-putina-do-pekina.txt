Головною метою візиту президента країни–агресорки Володимира Путіна до Пекіна було отримання економічної підтримки для продовження війни проти України.

Таку думку висловила у коментарі Укрінформу експертка з питань Східної Азії, магістерка зовнішньої політики Наталія Плаксієнко-Бутирська.
«Те, що насамперед цікавило російську сторону, зрозуміло зі складу делегації. Вона була дуже потужною – два віцепрем’єри, міністри закордонних справ, фінансів, економічного розвитку, очільники «Роснефти» та «Сбербанку». Це вказує на економічний інтерес і бажання путінської делегації, враховуючи, що економічно Росія потерпає від війни, а Китай – це дуже серйозне «рятівне коло» для неї, і далі отримувати економічну підтримку, щоб продовжувати війну», - сказала експертка.
Вона зауважила, що Росія наразі повністю покладається на торгівлю з Китаєм, а торгівля між двома країнами розвивається, «тобто ця підтримка є».
«Очевидно, що ця співпраця більше потрібна Росії, тому що Путін багато говорив про логістику і намагався пропонувати свої логістичні проєкти Китаю і запрошував його до участі в них», - зазначила Плаксієнко-Бутирська.
У цьому контексті вона зауважила, що для Росії дуже важливим є проєкт газогону «Сила Сибири-2», тому що Путін хоче «прилаштувати газ», який європейські країни не купують.
«Сі Цзіньпінь сказав, що цьому проєкту бути, тож, вочевидь, вони домовилися. Але з огляду на те, як довго йшли перемовини, і на те, що Китай перелаштовується на «зелену» економіку і «зелену» енергетику, і про це багато говорилося під час форуму «Один пояс, один шлях», то відповідно ці сфери - газова, нафтова й енергетична, на яких Росія наразі концентрується, стають застарілими для китайського бачення розвитку. Я думаю, якщо ця домовленість відбулась, з одного боку, в Китаю будуть гарні умови, а з іншого, це вже не є для нього «проєктом століття», - зауважила експертка.
Вона також зазначила, що для Китаю вигідна торгівля з Росією, тому що в них є спільний кордон, а Росія має великі ресурси, які можна отримати по землі, без прив’язки до морських шляхів.
Водночас на думку Плаксієнко-Бутирської, Китай буде «дуже зважено» дивитися на всі інфраструктурні проєкти і вкладання грошей.
Як повідомлялося, президент країни-агресорки Росії Володимир Путін 17-18 жовтня відвідав Пекін для участі у третьому Форумі міжнародного співробітництва «Один пояс, один шлях» та переговорів із лідером Китаю Сі Цзіньпіном.
Фото з відкритих джерел