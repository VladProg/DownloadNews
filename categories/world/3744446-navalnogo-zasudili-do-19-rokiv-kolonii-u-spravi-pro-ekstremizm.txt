Московський міський суд на виїзному засіданні засудив опозиційного політика Олексія Навального до 19 років колонії «особливого режиму» у справі про екстремізм.

Як передає Укрінформ, про це повідомляє "Медіазона".
Другому звинуваченому по цій же справі Даніелю Холодному також присудили якийсь термін, але через погану якість звуку журналісти не розчули скільки.
Засідання проходило у виправній колонії №6 у Володимирській області, де Навальний відбуває дев'ятирічний термін.
Як повідомлялося, російське обвинувачення вимагає Навальному за вироками 20 років позбавлення волі з відбуванням у колонії особливого режиму. Холодному – 10 років позбавлення волі з відбуванням у колонії загального режиму.
Навального звинувачують одразу за шістьма статтями Кримінального кодексу РФ, у тому числі у створенні та фінансуванні екстремістської спільноти, закликах до екстремізму, реабілітації нацизму та залученні неповнолітніх до вчинення небезпечних дій.
Опозиціонер Олексій Навальний ув'язнений в Росії з початку 2021 року. У березні 2022-го його додатково засудили до дев'яти років колонії у справі про «шахрайство» та «неповагу до суду».