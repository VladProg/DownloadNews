Палата громад британського парламенту підтримала звіт, згідно з яким колишній прем'єр-міністр Борис Джонсон навмисно вводив депутатів в оману щодо вечірок на Даунінг-стріт під час карантину.

За це рішення проголосували 354 парламентарії, проти 7. Ще 225 депутатів не брали участі у голосуванні, повідомляє Укрінформ із посиланням на BBC.
У звіті міжпартійного комітету встановлено, що Джонсон неодноразово вчиняв правопорушення, коли стверджував, що дотримується обмежень, запроваджених для стримання пандемії COVID-19.
Таким чином, Джонсон не зможе відвідувати будівлю парламенту без попереднього узгодження - це було однією з рекомендацій звіту.
Напередодні його оприлюднення Джонсон оголосив, що йде з посади депутата, назвавши парламентський комітет «судом кенгуру».
Як повідомлялося, британські правоохоронці розпочали розслідування у зв’язку з проведенням під час локдауну вечірок на Даунінг-стріт, де розташовані державні установи Великої Британії.
В офісі Джонсона визнали, що прем’єр-міністр святкував день народження на Даунінг-стріт під час карантину у 2020 році.
Крім того, Джонсон зізнався, що відвідав вечірку в саду резиденції на Даунінг-стріт у травні того ж року. При цьому він стверджував, що вважав це «робочим заходом» і «ніхто не сказав, що це суперечить правилам».
Фото: ОП