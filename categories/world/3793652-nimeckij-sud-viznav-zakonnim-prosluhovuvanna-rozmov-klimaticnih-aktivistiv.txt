Суд у Баварії вирішив, що поліція не порушувала закон прослуховуванням розмов між кліматичними активістами групи "Останнє покоління" та журналістами.

Як передає Укрінформ, про це повідомляє DW.
"Окружний суд Мюнхена сьогодні виніс рішення на користь поліції щодо прослуховування телефонних розмов між членами групи кліматичних активістів "Останнє покоління" та представниками преси", - йдеться у повідомленні.
Суд постановив, що порушення свободи преси може бути виправданим через загрозу, яку становлять дії групи.
Суд також відхилив шість скарг журналістів на стеження за їхніми комунікаціями з групою активістів. Суд встановив, що постанова про стеження була винесена суддею правильно і що стеження здійснювалося відповідно до норм закону.
У Баварії з травня ведуть кримінальні провадження проти активістів групи "Останнє покоління", у рамках розслідування у їхніх оселях відбулися обшуки.
Розслідування почали після їх акцій з блокуванням дорожнього руху, обливання фарбою творів мистецтва, будівель, приватних літаків та яхт.
Як повідомляв Укрінформ, кліматичні активісти у вересні облили фарбою візитівку Берліна - Бранденбурзькі ворота. До акту вандалізму вдалися учасники руку «Останнє покоління». Вони використали помаранчеву та жовту фарби і облили всі 6 колон воріт, а також простір перед історичною пам'яткою.
Фото: Cevin Dettlaff/dpa/picture alliance