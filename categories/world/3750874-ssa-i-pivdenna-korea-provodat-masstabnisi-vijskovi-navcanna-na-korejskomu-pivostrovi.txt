У Південній Кореї в понеділок стартували наймасштабніші щорічні спільні зі Сполученими Штатами військові навчання, метою яких є протидія загрозам з боку КНДР.

Про це з посиланням на південнокорейських Об’єднаний комітет начальників штабів (JCS) повідомляє Yonhap, передає Укрінформ.
Комбіновані навчання Ulchi Freedom Shield (UFS), засновані на сценарії повномасштабної війни на Корейському півострові, триватимуть впродовж 11-ти днів і включатимуть в себе командно-штабні навчання на основі комп’ютерного моделювання, польові тренування механізованих підрозділів та військ ВПС і ВМС із бойовою стрільбою, а також підготовку сил цивільної оборони. Про склад і кількість учасників та бойову техніку й озброєння, що залучаються до маневрів, не повідомляється.
За даними JCS, протягом навчань союзники, серед іншого, планують провести близько 30 заходів бойової підготовки в польових умовах і на полігонах, тоді як під час навчань Freedom Shield навесні цього року їх було 25, а під час минулорічних UFS лише 13.
Повідомляється, що цього року сценарії підготовки військ включають їх швидкий перехід до повної бойової готовності до виконання завдань, а також реагування на дезінформацію, яку може поширювати Пхеньян під час війни або надзвичайних обставин.
Крім південнокорейських і американських учасників, до навчань приєднається персонал із дев’яти країн-учасниць командування ООН (UNC), серед яких Австралія, Канада, Франція, Велика Британія, Греція, Італія, Нова Зеландія, Філіппіни та Таїланд. UNC є ключовим виконавцем перемир’я, яке призупинило бойові дії під час Корейської війни 1950-53 років.
За маневрами також спостерігає наглядова комісія нейтральних держав-спостерігачів за перемир’ям, до складу якої входять представники зі Швеції та Швейцарії.
Північна Корея називає військові навчання союзників репетицією вторгнення проти неї, а її лідер Кім Чен Ин нещодавно закликав до різкого збільшення потужностей країни з виробництва ракет і до підготовки армії до ведення наступальної війни.
Минулого тижня південнокорейське розвідувальне агентство повідомило, що КНДР готує різні провокації під час навчань UFS, зокрема, пуски міжконтинентальних балістичних ракет.
Як повідомляв Укрінформ, президент США Джо Байден, прем’єр-міністр Японії Фуміо Кішіда та президент Південної Кореї Юн Сок Йоль під час саміту у Кемп-Девіді в п’ятницю домовилися про нове партнерство у сфері безпеки.
Учасники зустрічі також оголосили про проведення щорічних спільних оборонних навчань та створення системи обміну даними про ракетну активність Північної Кореї в режимі реального часу. Окрім цього, було досягнуто домовленості про створення тристоронньої робочої групи для боротьби із північнокорейськими кіберзагрозами.