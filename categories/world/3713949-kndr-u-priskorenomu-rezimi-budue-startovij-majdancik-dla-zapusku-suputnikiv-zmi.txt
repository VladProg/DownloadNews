Будівництво комплексу для запуску супутників у КНДР досягло «нового рівня терміновості» у зв'язу із підготовкою до виведення на орбіту першого північнокорейського супутника.

Про це повідомляє Reuters, передає Укрінформ.
Американський аналітичний центр 38 North з посиланням на комерційні супутникові зображення зазначає, що будівництво стартового майданчика у прибережній зоні на схід від північнокорейської станції запуску супутників «Сохе» просувається «з великою швидкістю».
«Попри те, що ключові компоненти комплексу «Сохе» протягом минулого року зазнавали модернізації та розширення, цей сплеск активності передбачає новий рівень терміновості підготовки майданчика для запуску супутників», - йдеться у звіті.


Як зазначається, стартовий майданчик має монтажну конструкцію на рейках, механізм для підйому ракети на місце, вежі для освітлення та тунель для відводу полум’я. Повідомляється, що в разі обслуговування ракет на рідкому паливі, швидше за все, знадобиться додаткова інфраструктура.
На головному стартовому майданчику «Сохе» вже, вочевидь, завершено модифікацію портальної вежі, тоді як робота над сховищем палива та окислювача ще триває.
У 38 North додали, що нова зона для спостереження за запуском VIP-персон також значною мірою завершена.


За словами аналітиків, військовий супутник є частиною зусиль КНДР, яка має ядерну зброю, щодо вдосконалення технологій спостереження, включно з безпілотними літальними апаратами, щоб покращити здатність вражати цілі в разі конфлікту.
Як повідомляв Укрінформ, раніше цього місяця лідер КНДР Кім Чен Ин перевірив готовність першого північнокорейського військового розвідувального супутника і наказав продовжити підготовку до його виведення на навколоземну орбіту.
Фото: KCNA