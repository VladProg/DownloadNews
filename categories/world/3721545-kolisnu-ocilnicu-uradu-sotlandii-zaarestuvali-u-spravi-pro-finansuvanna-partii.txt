Колишня очільниця уряду Шотландії Нікола Стерджен перебуває під вартою після арешту у зв'язку з розслідуванням у справі фінансування її Шотландської національної партії (SNP).

Як передає Укрінформ, про це повідомляє Sky News.
"Колишнього першого міністра Шотландії та екслідера SNP затримали як підозрювану, її допитують слідчі", - йдеться у повідомленні.
"В неділю, 11 червня 2023 року, 52-річна жінка була заарештована як підозрювана у зв'язку з розслідуванням щодо джерел прибутків та фінансування Шотландської національної партії", – йдеться у заяві поліції Шотландії.
Розслідування пов'язане з витрачанням близько 600 000 зібраних прихильниками фунтів стерлінгів, які мали бути спрямовані на кампанію за незалежність Шотландії.
Повідомлялося про скарги на те, що ці кошти могли бути використані неналежним чином, оскільки були витрачені на інші цілі.
У рамках розслідування поліція провела обшуки в штаб-квартирі SNP, а також у будинках Стерджен та колишнього виконавчого директора партії Пітера Мюррелла.
У партії SNP заявили, що "повністю співпрацюють" зі слідством та продовжуватимуть це робити.
Як зазначається, арешт Стерджен посилить скандал, який охопив найбільшу політичну партію Шотландії лише через декілька місяців після того, як вона пішла з посади лідера партії та першого міністра у лютому.
Фото: news.sky.com