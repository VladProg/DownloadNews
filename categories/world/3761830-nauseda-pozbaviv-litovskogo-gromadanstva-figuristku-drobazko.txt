Литовський президент Гітанас Науседа прийняв рішення позбавити литовського громадянства танцівницю на льоду Маргариту Дроб'язко.

Про це повідомляє Укрінформ з посиланням на національного мовника LRT.
«Президент підписав указ (про позбавлення громадянства Дроб'язко, - ред.)», - сказав представник Президента Литви Рідас Ясюльоніс.
Напередодні, в четвер, комісія литовського Сейму в справах громадянства рекомендувала позбавити Маргариту Дроб'язко литовського громадянства, посилаючись на те, що вона публічно висловлювала підтримку кремлівському режиму, який веде війну в Україні.
У публічному листі, оприлюдненому цього тижня, сама танцівниця на льоду заявила, що не бере участі в російській пропаганді, а поширює «світло культури і добра».
В березні литовські депутати дозволили позбавляти громадянства осіб, дії яких загрожують інтересам безпеки країни або її союзників, якщо паспорт ним раніше був виданий як виняток.
Маргарита Дроб'язко народилася в Москві. Після розпаду СРСР отримала громадянство Литви і виступала за цю країну у парі з Повіласом Ванагасом, з яким 2000 року одружилася. Пара п'ять разів брала участь в Олімпійських іграх. Дроб'язко та Ванагас були призерами чемпіонату світу та двох чемпіонатів Європи з фігурного катання.
Як повідомлялося, в серпні 2022 року пара взяла участь у російському танцювальному шоу "Лебедине озеро" в Сочі. Його підготувала Тетяна Навка - дружина спікера Кремля Дмитра Пєскова.