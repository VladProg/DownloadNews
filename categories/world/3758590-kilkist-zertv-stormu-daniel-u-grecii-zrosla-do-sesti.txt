Щонайменше шість людей загинули і ще шість вважаються зниклими безвісти після того, як шторм "Даніель" пронісся центральною частиною Греції, спричинивши зсуви ґрунту та руйнування.

Як передає Укрінформ, про це повідомляє агенція Reuters.
Прем'єр-міністр Греції Кіріакос Міцотакіс відклав щорічну економічну промову, заплановану на ці вихідні, і відвідає постраждалі райони.
«Абсолютним пріоритетом зараз є порятунок та евакуація людей з постраждалих районів», — сказав на брифінгу речник уряду Павло Марінакіс.
Найбільше постраждали портове місто Волос, прилеглий гірський район Пеліон, а також міста Кардіца та Трікала.
Зливи перетворили багато сіл у низинній місцевості Кардіца, що на рівнині материкової Фессалії, в озеро.
Міністр цивільного захисту Василіс Кікіліас заявив у четвер, що шість людей вважаються зниклими безвісти в районі Кардіци.
Пожежна служба повідомила, що в четвер тіла двох літніх жінок були знайдені в будинку в громаді Астріца поблизу Кардіци. Тіло чоловіка знайдено в місті Домокос раніше в той же день.
Гелікоптер пожежної бригади вивіз людей з селища Агіа Тріада, де щонайменше 20 осіб опинилися в пастці, повідомив уряд.
З вівторка по всій країні було евакуйовано 820 осіб, 750 з них – в регіоні Фессалія.
Як повідомляв Укрінформ, грецькі правоохоронці затримали 79 підозрюваних у підпалах, що призвели до масштабних лісових пожеж в країні.
Фото: NASA