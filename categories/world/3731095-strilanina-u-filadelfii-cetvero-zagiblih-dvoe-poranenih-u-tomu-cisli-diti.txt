Щонайменше, четверо людей загинули, ще двоє дітей віком 2 й 13 років отримали поранення через стрілянину, що сталася в понеділок ввечері на південному заході Філадельфії.

Про це повідомляє телеканал CNN із посиланням на місцеву поліцію, передає Укрінформ.
«Двоє людей перебувають під вартою, в тому числі основний підозрюваний, а також особа, що підозрюється у веденні вогню у відповідь», - зауважується в повідомленні.
Інцидент охопив кілька кварталів, зазначають правоохоронці. Крім того, повідомляється, що троє із чотирьох загиблих мали вік від 20 до 59 років. Скільки було четвертій жертві поки не уточнюється.
За словами поліції, основний підозрюваний мав гвинтівку типу AR, пістолет, бронежилет, кілька магазинів з боєприпасами в жилеті та сканер. Слідчі поки не встановили мотивів інциденту.
Як повідомлялося, за даними Gun Violence Archive, цього року в США сталося щонайменше 339 масових інцидентів із застосуванням вогнепальної зброї.