Фінляндія відреагувала на російську ноту протесту щодо «акту вандалізму», вчиненого проти російського консульства на Аландських островах.

Як передає Укрінформ, про це повідомляє фінське видання Helsingin Sanomat.
Речниця МЗС Сірпа Нюберг повідомила, що Фінляндія відреагувала на російську ноту.
«Це усталена практика, що коли країна надсилає таку ноту, ми відповідаємо на неї. Ми також відповіли росії і заявили, що серйозно ставимося до цього інциденту й передали інформацію поліції», – зазначила вона.

Нагадаємо: інцидент стався в консульстві рф у місті Марієгамн пізно ввечері в неділю. За даними поліції, невідомі зірвали зі стійки поштову скриньку консульства, а у віконну раму кинули пивну пляшку, в результаті чого вікно розбилося.
У МЗС Росії у заяві в середу було сказано, що невідомі кинули на територію консульства в Марієгамні "вибуховий шумовий пристрій, а також інші предмети", назвавши це "актом вандалізму". Після інциденту рф направила ноту протесту Фінляндії з вимогою вжити заходів.