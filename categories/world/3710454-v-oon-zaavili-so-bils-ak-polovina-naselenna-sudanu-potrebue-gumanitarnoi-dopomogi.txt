План гуманітарного реагування Організації Об'єднаних Націй передбачає виділення 2,56 мільярда доларів на допомогу постраждалим унаслідок кризи в Судані.

Про це повідомляє Reuters, передає Укрінформ.
"Сьогодні 25 мільйонів людей, більше половини населення Судану, потребують гуманітарної допомоги та захисту. Це найвищий показник, який ми коли-небудь спостерігали в країні", - заявив голова Управління ООН з координації гуманітарних питань в Женеві і директор Відділу координації Рамеш Раджасінгхам.
За його словами, потреба у фінансуванні в розмірі майже 2,6 мільярда доларів є найвищою серед усіх гуманітарних програм для Судану.
Таким чином, план розрахований на допомогу 18 мільйонам людей.
Як повідомляв Укрінформ, унаслідок громадянського конфлікту у Судані, що триває з квітня, загинуло уже щонайменше 800 цивільних, ще більш як 3200 отримали поранення.
Конфлікт між суданською армією і воєнізованими Силами швидкої підтримки (RSF) спричинив гуманітарну кризу, яка загрожує дестабілізувати регіон.