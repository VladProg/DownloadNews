Колишня віцепрезидентка Європейського парламенту Єва Кайлі подала апеляцію на вимогу європейського прокурора про зняття з неї недоторканності через імовірні порушення в оплаті праці її помічників.

Про це повідомляє Politico, передає Укрінформ.
Як зазначається, депутат Європарламенту від Греції перебуває під вартою від початку грудня за попередніми обвинуваченнями в участі у злочинній організації, відмиванні грошей і корупції – в межах розслідування лобістської діяльності Катару в Брюсселі, відомої як "Катаргейт".
Однак ця апеляція стосується іншої справи, яка розпочалася через кілька днів після її ув’язнення у грудні, щодо зняття з Кайлі недоторканності у зв’язку зі можливими неточностями щодо грошей, виплачених помічникам парламентаріїв.
Європейська прокуратура заявила, що запит про зняття недоторканності з Кайлі, а також з євродепутата від Греції Марії Спіракі ґрунтувався на звіті Європейського бюро боротьби з шахрайством (OLAF) щодо “підозри в шахрайстві, яке завдає шкоди бюджету ЄС у зв'язку з управлінням парламентською надбавкою”.
Адвокат Спірос Паппас, який подав апеляцію до Європейського загального суду, назвав рішення прокуратури “необґрунтованим”.
Запит про зняття імунітету стосується “фактів, що відносяться до минулих років, без обов’язкового автоматичного розслідування, попри те що відповідне розслідування вже завершено компетентною та незалежною службою OLAF”.
В апеляції стверджується, що перша умова для зняття імунітету з депутата Європарламенту — бути спійманим на вчиненні незаконних дій — не була дотримана у випадку з Кайлі, оскільки йдеться про правопорушення, що мали місце у період з 2014 по 2020 рік.
Імунітет також може бути знятий, якщо потенційний підозрюваний може перешкоджати владі провести повноцінне розслідування. Ця умова також не була дотримана, заявили адвокати.
Як повідомляв Укрінформ, депутата Європарламенту від Греції Єву Кайлі, затриману за підозрою у корупції, усунули з посади віцепрезидента Європарламенту.
Федеральна прокуратура Бельгії повідомила, що під час обшуків вилучила у Кайлі €600 тисяч готівкою, компʼютери та мобільні телефони.
Протягом кількох місяців слідчі підозрювали країну Перської затоки у впливі на економічні та політичні рішення Європейського парламенту шляхом передачі великих сум грошей або цінних подарунків третім особам, які мають значний політичний вплив. Журналісти зʼясували, що йдеться про Катар.
Єва Кайлі — колишня грецька телеведуча, депутат Європейського парламенту з 2014 року. Вона входила до грецької партії “Загальногрецький соціалістичний рух”, однак після новин про затримання Кайлі політсила виключила її зі своїх лав.
Фото: EPA-EFE