Мерія Парижа провела пробний демонтаж книжкових яток паризьких букіністів, які встановлені на набережній Сени.

Демонтаж здійснюється в рамках запровадження заходів безпеки під час церемонії відкриття Олімпіади влітку 2024 року, передає Укрінформ з посиланням на BFMTV
"Це як виривати зуби! І все це заради чотирьох години церемонії! Те, що не вдалося зробити війнам, вдасться Олімпіаді: змусити нас зникнути", - прокоментував журналістам Мішель Буетар, генеральний секретар Асоціації букіністів.
Зазначається, що в паризькій філії організації 230 продавців, для багатьох з них – ця робота є єдиним джерелом прибутку.
"Це ганьба, це нерозумно, це непотрібні проблеми, які нам нав'язують, тому що книготорговці такі ж уразливі, як і їхні коробки, деякі з них не мають нічого більше в житті", - поскаржився один з продавців, що стежив за роботою крана.
Деяким зі знятих яток по 150 років, щонайменше останні 50 з них вони були прикріплені безпосередньо до огорожі набережної Сени. Однак з міркувань безпеки префектура поліції Парижа закликає демонтувати майже 600 з 900 точок до церемонії відкриття 26 липня 2024 року, яка відбудеться на річці.
Близько двадцяти міських чиновників з допомогою компанії, що займається перевезеннями, протягом кількох годин вивозили книги.
Організатори обіцяють повернути ятки, які також є об’єктами культурної спадщини, на місце після закінчення Ігор. Однак букіністи побоюються, що це не станеться так швидко і про них можуть забути.
Після пробного демонтажу пізно вночі ящики знову поставили назад на парапет, а книжки, як і планували, без пошкоджень, поклали всередину.
Як повідомлялось, нещодавно дружина Президента України Олена Зеленська передала до бібліотеки Сорбонни колекцію книг, серед яких видання про українське мистецтво, історію, музику, філософію. Книги, зібрані спільно з Українським інститутом, для багатьох будуть можливістю дізнатися, як багато Україна дала світові у сфері наукової думки.
Фото: bfmtv