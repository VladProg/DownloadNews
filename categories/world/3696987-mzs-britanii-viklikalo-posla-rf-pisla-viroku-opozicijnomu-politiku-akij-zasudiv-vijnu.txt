Міністерство закордонних справ Великої Британії викликало посла рф у Лондоні Андрія Келіна після того, як московський міський суд засудив російського опозиційного політика Володимира Кара-Мурзу до 25 років позбавлення волі.

Як передає Укрінформ, про це йдеться у заяві британського МЗС.
«Міністерство закордонних справ, співдружності та розвитку Великої Британії викликало сьогодні посла росії Андрія Келіна. Йому дадуть зрозуміти, що Велика Британія вважає засудження пана Кара-Мурзи таким, що суперечить міжнародним зобов’язанням росії щодо прав людини, включаючи право на справедливий суд», - йдеться у заяві.
За словами глави МЗС Джеймса Клеверлі, Володимир Кара-Мурза сміливо засудив вторгнення росії в Україну за те, що воно було грубим порушенням міжнародного права та Статуту ООН.
Він додав, до Лондон продовжить вимагати негайного звільнення політика.
Зазначається, що Велика Британія раніше вже наклала санкції на суддю, який головував на судовому процесі, за причетність до попередніх порушень прав людини, та розгляне подальші заходи щодо притягнення до відповідальності осіб, причетних до затримання та жорстокого поводження з опозиційним політиком.
Як повідомляв Укрінформ, 17 квітня московський міський суд засудив російського опозиційного політика Володимира Кара-Мурзу до 25 років позбавлення волі.
Фото: Вікіпедія