Канцлер ФРН Олаф Шольц вважає кількість шукачів притулку в країні надто великою і обіцяє, що незабаром нелегальну міграцію буде обмежено.

Про це він сказав у суботньому інтерв’ю Німецькій редакційній мережі (RND), передає Укрінформ.
«Кількість біженців, які прагнуть до Німеччини, наразі занадто велика», — сказав Шольц.
За його словами, не можна залишати все так, як є. Понад 70 відсотків усіх біженців, які прибувають до Німеччини, не були перед тим зареєстровані, хоча майже всі вони перебували якийсь час у іншій країні ЄС, наголосив канцлер.
Він зауважив, що Німеччина виступає за посилення охорони зовнішніх кордонів Європи та водночас продовжує додаткові заходи безпеки на кордоні з Австрією. Крім того, домовлено про спільний контроль у прикордонних районах зі Швейцарією та Чехією, посилено контроль на кордоні з Польщею, яка, як виявилося, продавала візи мігрантам, які прямували потім до ФРН.
Серед заходів, які сприятимуть зниженню кількості нелегальних мігрантів, також визнання Молдови та Грузії безпечними країнами походження (це означає можливість екстрадиції в ці держави їх громадян, які не мають шансів на отримання легального статусу – ред).
Шольц сподівається, що всі ці заходи матимуть ефект «помітно швидко».
Він вкотре наголосив, що ефективно запобігати нелегальній міграції можна лише спільними та солідарними зусиллями Європейського Союзу.
Як повідомлялося, схвалення реформи надання притулку на зустрічі міністрів внутрішніх справ ЄС у Брюсселі четверга провалилося через вето Італії, яка висловила обурення фінансуванням Німеччиною морських рятувальних місій.
Через різке збільшення кількості мігрантів і біженців усі 16 федеральних земель з весни наполягають на виділенні додаткових грошей від федерального уряду. Деякі громади вже не можуть самотужки фінансувати утримання біженців.
Німеччина прийняла найбільше в Європі українських біженців – понад 1 мільйон. Вони мають інший статус, ніж інші шукачі притулку.