Американський суд ухвалив вирок щодо члена ультраправого угруповання «Proud Boys» Домініка Пеццоли - 10 років позбавлення волі за участь у штурмі Капітолія у січні 2021 року.

Як передає Укрінформ, про це повідомляє CNN.
Виходець з Нью-Йорка 6 січня 2021 року пробив поліцейським щитом вікно Капітолія США, дозволивши першій хвилі нападників увірватися в будівлю під час евакуації членів Конгресу,
Його засудили до 10 років позбавлення волі за кількома звинуваченнями, включаючи опір поліцейському, викрадення поліцейського щита, знищення державного майна.
Зазначається, що Пеццола був єдиним із п’яти обвинувачених членом групи «Proud Boys», якого не засудили за статтею «підбурювання до заколоту».
Відповідно до доказів, представлених на суді, Пеццола приєднався до «Гордих хлопців» незадовго до 6 січня, і керівництво організації похвалило його за насильницькі дії на мітингу за кілька тижнів до бунту в Капітолії.
Сам Пеццола на суді засвідчив, що він мав намір лише захистити себе того дня від поліції, і, додав, що опинився на «передовій» біля Капітолію через свою підготовку в морській піхоті.
Як повідомляв Укрінформ, лідера ультраправого угруповання «Proud Boys» Джо Біггса, який був визнаний винним у підбурювальній змові під час нападу на Капітолій США 6 січня, засудили до 17 років позбавлення волі.
Штурм будівлі Конгресу США стався 6 січня 2021 року після закликів тодішнього президента Дональда Трампа «відновити справедливість» та повернути «вкрадені вибори». Під час цих подій загинуло п’ятеро осіб, сотні дістали поранення. Правоохоронні органи висунули офіційні звинувачення понад 1,2 тисячі учасників штурму.
Фото: Getty Images