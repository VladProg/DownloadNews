Навіть якщо Володимир Путін зникне, малоймовірно, що Росія раптом стане мирною демократією.

Як передає Укрінформ, про це в інтерв’ю The Washington Post сказала очільниця МЗС Фінляндії Еліна Валтонен.
«Тому, якщо Путін піде, дуже малоймовірно, що Росія якимось чином стане нормальною мирною демократією», - зазначила вона.
За словами Валтонен, Заходу треба готуватися до того, що Росія після Путіна може стати ще гіршою, ніж зараз.
«Ми на Заході не бажали б нічого більшого ніж те, щоб звичайний росіянин мав право голосу в тому напрямку, в якому рухається країна, щоб Росія відкрилася для громадянського суспільства і стала нормальною демократією. Але, сподіваючись на це, ми повинні готуватися до гіршого, а найгірше - що Росія залишиться такою, якою вона є, і, можливо, буде ще гіршою в майбутньому», - додала вона.
Глава фінського МЗС заначила, що Росія та російський народ усвідомлюють, що ведення такої війни має свою ціну.

«Так, санкції шкодять нормальним людям... Але я не думаю, що у нас є вибір. Росія та російський народ усвідомлюють, що ведення такої несправедливої та незаконної війни просто має свою ціну. І дуже важливо, щоб ми це показали», - додала міністр.
Очільниця МЗС Фінляндії також зазначила, що усім громадянам країн Заходу важливо розуміти, що українці героїчно борються за всіх них, тому їм потрібно допомагати.
«Усіх здивувало, наскільки єдиним був Захід на початку (вторгнення РФ в Україну – ред.) і залишається досі. Я думаю, що Захід ще ніколи не був настільки об’єднаним. Дуже важливо, щоб ми розуміли, що українці героїчно борються за всіх нас, тому ми повинні їм допомагати», - зазначила вона.
За словами Валтонен, в Європі деякий час було «модно» не збільшувати витрати на оборону.
«Тепер ми маємо зробити навпаки, не тільки для України, а й стратегічно для майбутнього. Ми повинні багато інвестувати в оборонну промисловість. Дуже тривожно, що Росія виробляє більше, ніж виробляла до війни, коли йдеться про зброю та боєприпаси. Ми просто повинні усвідомити: аби залишатися в безпеці в майбутньому, мати можливість жити по-європейськи, ми повинні краще піклуватися про себе, коли йдеться про оборону та безпеку», - зазначила міністр.
Як повідомляв Укрінформ, постійний представник України при ООН Сергій Кислиця заявив, що постпутінські домовленості мають включати новий Будапештський меморандум, який Москва повинна підписати «в контексті її денуклеаризації».
Фото: ЕРА