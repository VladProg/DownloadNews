Міністр закордонних справ Франції Катрін Колонна оголосила в неділю, що у вівторок прибуде до столиці Вірменії.

Про це вона повідомила у своєму акаунті на X (колишній Twitter), передає Укрінформ.
"Катрін Колонна має намір підтвердити підтримку Францією суверенітету і територіальної цілісності Вірменії", - йдеться в письмовій заяві міністерства закордонних справ.
Очільницю французької дипломатії, яка вже відвідувала Вірменію 28 квітня, прийме прем'єр-міністр Нікол Пашинян.
"Потім вона разом зі своїм колегою Араратом Мірзояном відвідає вірменських біженців, які втекли з Нагірного Карабаха після військового наступу, розпочатого Азербайджаном 19 вересня, і дев'яти місяців незаконної блокади (Лачинського коридору, - ред.) під пильним поглядом Росії", - додають у міністерстві.
Як повідомлялось, у неділю понад тисячу демонстрантів, за даними поліції, і близько п'яти тисяч, за даними організаторів, зібрались у Марселі, щоб підтримати вірменів, які були змушені втікати з Нагірного Карабаху. Мітинги організувала вірменська діаспора у Франції.