Цивільна влада Пакистану передала на розгляд військових судів справи 33 підозрюваних у нападах на військові об’єкти під час протестів на підтримку експрем’єр-міністра Імрана Хана.

Як передає Укрінформ, про це повідомляє Reuters.
«Обвинувачені, чиї справи передано військовим – це ті, хто порушив межі дуже чутливих захисних об’єктів», – заявив Рана Санаулла, міністр внутрішніх справ Пакистану.
Протести у Пакистані спалахнули після арешту Хана 9 травня. Його прибічники штурмували військові об’єкти, а також будинок високопоставленого генерала в Лахорі. Тисячі людей було заарештовано.
Військові суди у Пакистані закриті для сторонніх, у тому числі для ЗМІ, зауважує Reuters. Правозахисники піддали критиці таємний характер процесу.
Як повідомлялося, 9 травня 70-річний Імран Хан був заарештований військовими за обвинуваченнями у корупції. Торік його усунули з посади прем’єр-міністра у зв’язку з вотумом недовіри.
Під час сутичок між протестувальниками та поліцією, що спалахнули після арешту експрем’єра, щонайменше десятеро людей загинули та понад 1750 зазнали поранень.