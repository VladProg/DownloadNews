У Берліні не дають оцінок візиту в Москву представників ХАМАСу, але нагадують, що там мають бути свідомими своєї дружби з терористичною організацією.

Про це заявив на брифінгу представник пресслужби Федерального уряду Вольфганг Бюхнер, передає кореспондент Укрінформу.
«Саму зустріч ми коментувати не будемо. Але повторю: ХАМАС – це терористична організація, і ті, хто позиціонує себе як друзі ХАМАС, мають знати, що вони роблять. Це вже само за себе говорить», - сказав Бюхнер.
Представник МЗС ФРН Крістіан Вагнер своєю чергою припустив, що Росія використовує наявні канали для звільнення громадян РФ, які опинилися серед заручників у секторі Гази. При цьому дипломат відмовився говорити, чи вітають такі спроби в Берліні.
Коментуючи дані щодо великої кількості жертв у секторі Гази, обидва речники зауважили, що дані, які надходять з Гази, надані Міністерством охорони здоров’я, яке керується ХАМАСом, і їх неможливо незалежно перевірити.
«Безумовно, є багато жертв. Але ХАМАС, який повідомляє про жертви в Газі, для нас не є надійним джерелом інформації», - сказав Бюхнер.
Він також підкреслив, що ФРН продовжує підтримувати Ізраїль в його праві захищатися та довіряє уряду в Тель-Авіві, що Ізраїль, як демократична правова держава, дотримується міжнародного гуманітарного права при завданні ударів у відповідь.
Як повідомляв Укрінформ, представники руху ХАМАС у четвер прибули з візитом до Москви, одночасно тут же перебуває заступник глави МЗС Ірану Алі Багері Кані.
Вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.