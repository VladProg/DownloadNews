Німецькі політики дуже обережні в коментарях щодо повідомлень деяких ЗМІ, котрі покладають відповідальність за акт саботажу проти газопроводів «Північний потік» на «проукраїнське угруповання».

Свою думку з цього приводу висловив, зокрема, міністр оборони ФРН Борис Пісторіус, повідомляє Укрінформ.
«Ми маємо зробити чітке розмежування щодо того, чи була то українська група – тобто яка могла діяти від імені України – чи проукраїнська група, яка могла діяти без відома уряду. Я застерігаю проти того, щоб робити висновки», - сказав політик на полях зустрічі міністрів оборони ЄС у Стокгольмі.
Він зауважив, що, на думку експертів, зловмисники, не виключено, могли здійснити операцію під фальшивим прапором, аби навести слідство на хибні сліди. «Це було б не вперше в історії таких інцидентів», - указав Пісторіус.
При цьому він назвав спекулятивним питання про те, чи вплинула б на підтримку України Німеччиною імовірна причетність Києва до цього інциденту.
Федеральна прокуратура Німеччини в середу підтвердила, що в січні її слідчі обшукали підозріле судно, яке могло використовуватися для транспортування вибухових пристроїв і виконавців диверсії проти газопроводу. Втім, слідчі підкреслюють, що вірогідних відомостей про зловмисників, їхні мотиви та про те, чи діяли вони в інтересах якоїсь держави наразі зробити не вдалося.
Українська сторона, зокрема, міністр оборони Олексій Резніков, який також взяв участь у зустрічі у Швеції, відкидає причетність до підриву газогонів.