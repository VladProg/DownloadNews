Погрози з боку росії польському послу в москві треба сприймати серйозно, але важливо не дати себе залякати.

Про це під час візиту до Вільнюса, відповідаючи на запитання журналістів, заявив глава польського уряду Матеуш Моравецький, передає власний кореспондент Укрінформу.
“Усі погрози з боку росії треба сприймати серйозно, але важливо, не дати себе залякати”,- зазначив Моравецький.
Він зазначив, що польський посол у москві працює у “складних умовах”. За його словами, росія показує своє справжнє обличчя країни, яка “шантажує, погрожує, намагається примушувати до рішень”.
Як відомо, МЗС Польщі засудило слова колишнього дитячого омбудсмена росії Павла Астахова, який в одному з російських ток-шоу висловив погрози на адресу посла Польщі в росії, і закликало гарантувати безпеку дипломатів відповідно до Віденської конвенції.
Раніше Астахов під час ефіру на російському державному телеканалі висловив думку, що вбивство послів "може бути в рамках міжнародного права". Він звернув увагу, що торік у травні у Варшаві облили червоною рідиною посла рф у Варшаві Сергія Андрєєва. Через це він висловив здивування, чому донині посла РП у москві "не знайшли у Москві-ріці".
Голова Бюро міжнародної політики при президентові Польщі Марцін Пшидач заявив, що Польща поки не має наміру відкликати своїх дипломатів з рф. Завдяки їх перебуванню в росії є краще розуміння того, що відбувається в москві.