Ядерна риторика росії примушує Захід переглянути стратегію ядерного стримування, і у цьому контексті Європа має взяти на себе свою частку відповідальності за ядерну безпеку, зміцнюючи одночасно трансатлантичне партнерство з союзниками по НАТО.

Про це сьогодні під час виступу на Мюнхенській безпековій конференції заявив Президент Франції Емануель Макрон, повідомляє кореспондент Укрінформу.
«Ми маємо зміцнити нашу оборону, та поглянути на ядерний аспект цієї справи. Це питання постало під час цієї війни. російська атака відбувається у затінку ядерної зброї, і, безумовно, ми маємо захистити наших союзників. Водночас це є сигналом для пробудження для всіх нас. Ми маємо запитати себе – яку роль ядерна зброя дійсно відіграє в ЄС і в НАТО?», - поставив запитання лідер Франції.
Він зауважив, що французькі засоби ядерного стримування, разом із відповідним потенціалом Великої Британії та тією ключовою роллю, яку у цих зусиллях відіграють Сполучені Штати, мають вирішальне значення для спільних зусиль із захисту Альянсу.
«Я хочу, щоб знову зробили наголос на ядерних якостях нашого Альянсу, і щоб ми знову зважили, що саме це означає, наскільки важливим є діалог з нашими партнерами щодо ядерного стримування, і що саме Європа має винести з цього. Я хочу, щоб ми переосмислили нашу доктрину з безпеки», - наголосив Макрон.
Він висловив переконання, що Європа має отримати своє місце у системі контролю над озброєнням. Зокрема, якщо зважити на останні події, стає очевидним, наскільки важливим видом озброєння є ракети середнього радіуса дії.
«Сполучені Штати вирішили не продовжувати певні договірні зобов’язання у цьому сенсі. Але ж мова йде про нашу територію, і ми не були залучені до цього (процесу - ред.). Тож ми опинилися в положенні геополітичної меншості, і це має завершитися. Йдеться про безпеку Європи. Ми маємо подумати про це, ми маємо надати таку безпеку, та гарантувати її разом з нашими партнерами по НАТО, але також, - як європейці», - зауважив Президент Франції.
Він нагадав, що Договір про обмеження ракет малої та середньої дальності (ДРМСД), який тривалий час діяв між США і росією, більше не існує. Європейці, які не були залучені до обговорення цієї угоди, на його переконання, мають зробити з цього висновки, оскільки це має вплив на європейські оборонні позиції та на її безпеку. Наявність подібної угоди з контролю над озброєнням могла б лише посилити європейські безпеку й оборону.
«Ці питання також тісно пов’язані із протиповітряною обороною. Ми маємо провести конференцію з протиповітряної оборони в Європі, із залученням представників нашої промисловості. Ми маємо зважити на ці питання із стратегічної точки зору», - додав Макрон.
Як вже повідомлялося, сьогодні у Німеччині розпочалася Мюнхенська безпекова конференція, що присвячена найбільш актуальним проблемам європейської та світової безпеки.


Фото: ОП