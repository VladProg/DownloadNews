Людина, яка стоїть за масовим витоком секретних урядових документів США – це молодий «любитель зброї», який працював на військовій базі і поділився особливо секретними документами з групою учасників на платформі Discord.

Про це йдеться у матеріалі The Washington Post, передає Укрінформ.
Як зазначається, об'єднана інтересом «до зброї, військового спорядження і Бога» група з приблизно 20 осіб, в основному чоловіків, в 2020 році сформувала закритий клуб на популярній серед геймерів онлайн-платформі Discord.
«Але минулого року вони не звернули особливої уваги, коли людина, яку деякі називають «OG», опублікувала повідомлення, наповнене дивними акронімами та жаргоном. Слова були незнайомі, і мало хто читав довгу замітку, пояснив один із учасників. Але він поважав «OG», який стверджував, що знає секрети, які уряд приховував від простих людей», - йдеться у публікації.
Учасник уважно прочитав повідомлення OG, і ще сотні, які, за його словами, регулярно відправлялись упродовж кількох місяців. Він зазначив, що «це були майже дослівні стенограми секретних розвідувальних документів, які, за словами OG, він отримав на своїй роботі на військовій базі».
OG стверджував, що провів принаймні частину свого дня на об'єкті, який охороняється, де заборонені мобільні телефони та інші електронні пристрої, які можуть бути використані для документування секретної інформації, що зберігається в урядових комп'ютерних мережах або роздруковується з принтерів.
OG розповів групі, що годинами працював над секретними документами, щоб поділитися ними з товаришами на сервері Discord. Пізніше замість того, щоб витрачати час на копіювання документів вручну, він зробив фотографії документів і закинув їх на сервер. Зазначається, що OG ділився кількома документами на тиждень, починаючи з кінця минулого року.
За словами учасника групи, OG не був ворожий до уряду США і наполягав на тому, що не працює на користь будь-якої країни.
Як повідомляв Укрінформ, видання New York Times опублікувало матеріал, у якому йдеться про те, що Пентагон розслідує витік нібито секретних документів у соцмережі, які стосуються планів США й НАТО щодо контрнаступу ЗСУ.
Група розслідувачів Bellingcat знайшла першоджерела злитих документів Пентагону, що почали з’являтися ще в січні 2023 року на деяких Discord-серверах.
Радник керівника Офісу Президента Михайло Подоляк заявив, що оприлюднення нібито документів про контрнаступ України - це російський блеф, пил в очі.
Міністерство юстиції США розпочало розслідування щодо витоку документів.