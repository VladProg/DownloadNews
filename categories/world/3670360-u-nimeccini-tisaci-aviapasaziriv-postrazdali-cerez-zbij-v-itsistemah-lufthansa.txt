У середу тисячі пасажирів німецького авіаперевізника Lufthansa постраждали від затримок і скасувань рейсів через глобальний збій ІТ в авіакомпанії.

Про це повідомляє перевізник у Твіттері, передає Укрінформ.
«Станом на сьогоднішній ранок авіакомпанії Lufthansa Group потерпають від збою ІТ, спричиненого будівельними роботами у регіоні Франкфурта. На жаль, це призвело до затримок і скасувань рейсів. Ми працюємо над вирішенням», - зазначили в компанії.
Усі внутрішні рейси спочатку були скасовані. Зранку не працювали комп'ютерні системи посадки. Через серйозний збій в ІТ-системі компанії Lufthansa німецька служба управління повітряним рухом більше не спрямовує літаки до аеропорту Франкфурта, борти перенаправляються в інші аеропорти - Нюрнберг, Кельн або Дюссельдорф.
Пасажирам радять скористатися залізницею.
Lufthansa Group також включає Brussels Airlines, Austrian Airlines, Swiss International і Eurowings.
Профспілка ver.di закликала до одноденного страйку 17 лютого в різних аеропортах Німеччини.