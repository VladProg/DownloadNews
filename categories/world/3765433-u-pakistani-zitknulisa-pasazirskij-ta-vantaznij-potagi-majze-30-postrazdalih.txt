У пакистанській провінції Пенджаб сталося зіткнення пасажирського і вантажного потягів, унаслідок якого постраждали 29 людей.

Про це повідомляє Сіньхуа, передає Укрінформ.
У рятувальній службі зазначають, що аварія сталася о 4:30 за місцевим часом в районі міста Шейхупур, імовірно через недбалість залізничного персоналу.
"Працівники залізниці не зуміли перевести рейки для пасажирського потяга, і він продовжував рух по колії, де вже стояв вантажний поїзд", - сказав представник служби порятунку у Лахорі Мухаммад Атек.
За його словами, швидкість пасажирського потяга була невеликою, що вплинуло й на силу зіткнення, і більшість потерпілих зазнала тільки легких травм.
"27 постраждалим надали першу медичну допомогу на місці, двоє тяжко травмованих були госпіталізовані", - сказав Атек.
Як повідомляв Укрінформ, у червні в Індії внаслідок зіткнення потягів загинуло понад 300 людей.
Фото з сайту firstindia.co.in