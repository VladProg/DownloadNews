Масштабна терористична атака ХАМАС на Ізраїль, а також військова кампанія у відповідь у секторі Гази загострили загрозу терактів як проти єврейських, так і проти мусульманських громад США.

Про це заявили представники керівництва правоохоронних органів США під час слухань у Палаті представників, передає власний кореспондент Укрінформу.
«Хоча терористична загроза у США залишалася підвищеною впродовж 2023 року, атака ХАМАС на Ізраїль разом з іншими нещодавніми подіями загострили фокус потенційно можливих нападів на конкретних осіб та установи, які сприймаються в символічному контексті або пов’язані з конфліктом», - заявив міністр внутрішньої безпеки Алехандро Майоркас.
Його думку підтримав директор ФБР Крістофер Рей. Він зазначив, що бюро відстежує терористичні загрози по всій країні, і значна частина з них націлена на єврейські та мусульманські громади.
«Ми бачили екстремістів різних ідеологій, які намагалися атакувати єврейських і мусульманських представників та інституції шляхом фізичних нападів, погроз вибухами, а також закликів до масових нападів», - зазначив Рей.
Він підкреслив: правоохоронні органи США занепокоєні тим, що такі екстремістські настрої надихаються нинішнім конфліктом між Ізраїлем в ХАМАС.
Як повідомляв Укрінформ, напередодні стало відомо, що Пентагон непублічно збільшив постачання військової допомоги Ізраїлю у протистоянні терористичному угрупованню ХАМАС.