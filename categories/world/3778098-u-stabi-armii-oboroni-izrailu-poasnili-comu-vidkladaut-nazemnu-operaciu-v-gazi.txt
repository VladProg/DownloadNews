ЦАХАЛ готовий до наземної операції у секторі Гази, але відкладає її через "стратегічні міркування". Це має дозволити Армії оборони Ізраїлю краще підготуватися.

Як передає Укрінформ, про це з посиланням на керівника штабу Армії оборони Ізраїлю генерал-лейтенанта Герці Галеві повідомляє The Times of Israel.
Галеві заявив, що терористичне угруповання ХАМАС "жалкує", що розпочало війну проти Ізраїлю, та підкреслив, що наземний наступ Ізраїлю відкладається зі стратегічних міркувань.
"Ізраїль знаходиться у розпалі війни, яку розв'язала терористична група ХАМАС. Вона вже шкодує про це", – сказав він на пресконференції біля кордону з Газою.
"Ми підготувалися до цього. ЦАХАЛ та Південне командування підготували якісні наступальні плани для досягнення цілей війни", – зазначив він.
"ЦАХАЛ готовий до (наземного - ред.) маневру, і ми приймемо рішення з політичним керівництвом щодо форми та часу наступного етапу", — додав Галеві.
Галеві також зазначив, що є певні "тактичні та навіть стратегічні міркування", які затримують наземний наступ, але вони дозволяють ЦАХАЛу краще підготуватися.
"Ми використовуємо кожну хвилину, щоб бути ще більш підготовленими. І кожну хвилину ми завдаємо ворогу ще більшого удару. Вбиваючи терористів, руйнуючи інфраструктуру, збираючи більше розвідданих для наступного етапу", - додав він.
Генерал-лейтенант зазначив, що ЦАХАЛ буде захищати свою державу усіма засобами.
"Те, що сталося, є безпрецедентним з моменту заснування держави. Це вимагатиме фундаментальних змін у нашій безпековій реальності. За це доведеться заплатити, зокрема, і з точки зору тривалості війни", - сказав він.
Галеві наголосив, що керівництво ХАМАС та усі ті, хто діяв під його командуванням, "заплатять ціну за те, що вони зробили".
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.
Фото: Emanuel Fabian/ Times of Israel