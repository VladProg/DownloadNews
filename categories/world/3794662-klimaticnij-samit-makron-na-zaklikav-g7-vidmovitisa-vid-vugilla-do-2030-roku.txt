Президент Франції Емманюель Макрон закликав країни G7 узяти на себе зобов'язання відмовитися від використання вугілля до 2030 року, щоб показати приклад іншим державам.

Про це він заявив з трибуни міжнародного кліматичного саміту COP28 в Дубаї, передає кореспондент Укрінформу.
"Країни G7 мають показати приклад і взяти на себе зобов'язання відмовитися від вугілля раніше за інших, тобто до 2030 року. Ми повинні дозволити країнам, що розвиваються, наздогнати нас в економічному плані. Але ця гонитва не має відбуватися на основі вуглецевих джерел енергії, зокрема вугілля", - сказав французький лідер.
За словами Макрона, Франція також має «остаточно перегорнути сторінку (і відмовитись від використання - ред.) нафти до 2040-45 років, газу - до 2050 року". Він також згадав про зобов'язання своєї країни закрити останню вугільну електростанцію до 2027 року.
Як повідомлялося, за участю міністрів та високопосадовців із 198 країн у Дубаї (ОАЕ) проходить Конференція ООН з питань зміни клімату COP28. На ній лідери спробують досягти домовленості про термінове скорочення викидів парникових газів.
Фото: ОП