США та Австралія мають намір посилити співпрацю в Індо-Тихоокеанському регіоні, у тому числі у сфері розвідки.

Про це йдеться у спільному документі за підсумками 33-ї австралійсько-американської міністерської консультації (AUSMIN), передає Укрінформ із посиланням на Голос Америки.
У консультації взяли участь глава МЗС Австралії Пенні Вонг, міністр оборони цієї країни Річард Марлес, державний секретар США Ентоні Блінкен та голова Пентагону Ллойд Остіна.
Як зазначається, сторони засудили «незаконну та аморальну» війну Росії проти України і знову закликали РФ «негайно, повністю і беззастережно» вивести свої війська за межі визнаних міжнародною спільнотою кордонів нашої держави.
США й Австралія засудили використання Росією продовольства як зброї, включаючи рішення припинити участь у Чорноморській зерновій ініціативі та атаки на експортну інфраструктуру України.
Учасники консультації закликали всіх, хто має вплив на Росію, особливо Китай, використати його, аби припинити війну.
Обидві країни також погодилися створити до 2024 року об'єднаний розвідувальний центр у рамках австралійської військової розвідки DIO (Defence Intelligence Organisation).
Очікується, що центр сприятиме «подальшому зміцненню багаторічної співпраці між австралійською розвідкою та розвідувальним управлінням міністерства оборони США у питаннях, що становлять спільний стратегічний інтерес в Індо-Тихоокеанському регіоні».
Як повідомлялося, міністр оборони Австралії Річард Марлз оголосив про проєкт нарощування виробництва ракет за підсумками зустрічей із держсекретарем США Ентоні Блінкеном та головою Пентагону Ллойдом Остіном.