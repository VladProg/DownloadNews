Генпрокуратура Росії визнала небажаною діяльність фінської організації EastCham Finland, яка займається економічною експертизою.

Про це повідомляє Укрінформ із посиланням на Телеграм-канал відомства.
Як стверджує російська генпрокуратура, "після початку спеціальної військової операції" (так російська влада називає широкомасштабне вторгнення в Україну в 2022 році, - ред.) "діяльність організації кардинально змінилася, переставши відповідати споконвічно заявленій меті – нібито сприянню розвитку російсько-фінляндського торговельно-економічного співробітництва". Організація почала підтримувати Україну та засудила дії Росії.
Стверджується, що вона "спільно з іншою фінською організацією, що функціонує під американським керівництвом" (що це за організація - не уточнюється) проводить цілеспрямовану роботу з просування ідей відмови від економічного співробітництва з Росією і, зокрема, консультує фінські компанії з питань відходу з російського ринку.
На своєму сайті організація визначає мету своєї діяльності так - економічні сигнали та підтримка бізнес-операцій компаній на цільовому ринку. Зараз EastCham Finland фокусується на Центральній Азії, Південному Кавказі та Східній Європі, стежить за російським ринком та пропонує компаніям інформацію та консультації щодо теми санкцій та змін у бізнес-середовищі. Включення до списку небажаних в організації поки що не коментували.
Нагадаємо: до реєстру небажаних у Росії з 2015 року внесено понад 100 організацій. Серед них міжнародні та російські експертні та правозахисні центри, громадські організації, ЗМІ, російські опозиційні та релігійні об'єднання.