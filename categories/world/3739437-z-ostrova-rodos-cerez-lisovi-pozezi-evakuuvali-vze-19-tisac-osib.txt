На цей час близько 19 тисяч людей евакуйовані з грецького острова Родос, де шостий день вирують лісові пожежі.

Про це повідомляє ITV, передає Укрінформ.
Міністерство зміни клімату та цивільного захисту Греції заявило, що це "найбільша у країні евакуація внаслідок лісової пожежі".
За даними місцевої влади, близько 16 тисяч людей евакуювали суходолом і ще 3 тисячі морським шляхом.
Про постраждалих наразі не повідомляється, шістьох людей ненадовго госпіталізували через проблеми дихання.
До гасіння залучені 266 пожежників та 49 пожежних машин, сьогодні до них долучилися близько п'яти гелікоптерів та десяти літаків. Також очікується прибуття ще 15 пожежних машин.
У гірській частині Родосу пожежники намагаються зупинити поширення вогню на прилеглі ліси.
Лісові пожежі на Родосі виникли через високу температуру повітря - понад 40°С, поширенню вогню сприяє сильний вітер.

Як повідомляв Укрінформ, на острові Родос пожежники борються з лісовими пожежами.
Греція, як і низка інших європейських країн, на початку місяця пережила тривалу спеку, що припала на один з найактивніших періодів для туристичної галузі.
Фото: Getty images