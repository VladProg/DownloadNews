Європейський Союз та Канада об’єднають зусилля у притягненні Росії до відповідальності за вторгнення до України.

Як повідомляє кореспондент Укрінформу, про це йдеться у спільній декларації, ухваленій за підсумками саміту Канада-ЄС.
“Росія повинна припинити свою агресію та понести юридичну відповідальність за усі свої міжнародні протиправні дії, в тому числі відшкодувати збитки, завдані Україні. Ми об’єднані у нашій рішучості забезпечити повну відповідальність”, - стверджується у документі.
Зазначається, що Канада та ЄС “визнають необхідність рішучого прогресу” в питанні передачі Україні інвестиційного прибутку, нарахованого на заморожені російські кошти.
“ЄС та Канада закликають продовжувати роботу, зокрема у рамках Основної групи, над зусиллями зі створення трибуналу для переслідування злочину агресії проти України, що отримає найширшу міжрегіональну підтримку та легітимність, а також стосовно заснування майбутнього компенсаційного механізму”, - зауважується у декларації.
У документі також закликають Україну до “подальшого руху шляхом реформ”. “Ми продовжимо разом працювати над підтримкою, з одного боку, безпеки, оборони та стійкості України, а з іншого, реконструкції та реформ, таким чином створюючи умови для мобілізації приватних інвестицій. ЄС та Канада продовжать співпрацювати у питанні досягнення конкретних рішень на підтримку українського аграрного сектору, що може передбачати сприяння експорту зерна й аграрних продуктів з України до третіх держав”, - підсумовується у заяві.
Як повідомлялося, з початку повномасштабного російського вторгнення Канада вже надала Україні оборонної допомоги на майже 2 млрд дол. США.
Фото: consilium.europa.eu