Спеціальний представник президента Сполучених Штатів з питань клімату Джон Керрі розпочав чотириденний візит до Пекіна, в ході якого обговорить перспективи співпраці двох країн у боротьбі зі зміною клімату на планеті.

Про прибуття високого американського гостя повідомляє CGTN, передає Укрінформ.
Сполучені Штати і Китай, враховуючи масштаби їхніх економік, генерують найбільші в світі викиди вуглекислого газу в атмосферу, що вважається головною причиною зростання температури на планеті. Тому співпраця між ними є життєво важливою для міжнародних зусиль із запобігання найгіршим наслідкам зміни клімату.
Візит Керрі відбувається на фоні хвиль аномальної спеки в Північній півкулі, які вчені пов’язують зі змінами клімату. Всесвітня метеорологічна організація минулого тижня заявила, що на початку липня зафіксовано найвищі глобальні температури від початку метеорологічних спостережень та попередила про високу імовірність нових пікових показників у найближчі тижні.
Як очікується, переговори Керрі з китайським колегою Сє Чженьхуа будуть зосереджені на таких питаннях, як скорочення викидів метану, обмеження використання вугілля, стримування вирубки лісів і допомога бідним країнам у боротьбі зі зміною клімату.
Напередодні поїздки Керрі заявляв, що Сполучені Штати прагнуть поновити співпрацю з Китаєм у вирішенні кліматичної кризи, в тому числі щодо прискорення переходу на нові джерела енергії та зменшення викидів парникових газів, а також сприяння успішному проведенню конференції ООН зі зміни клімату COP28 наприкінці року в Об’єднаних Арабських Еміратах. На цій конференції буде надано першу оцінку прогресу країн у досягненні цілі Паризької кліматичної угоди стосовно стримання глобального потепління не вище 1,5°С.
Китайські спостерігачі мають досить песимістичні очікування щодо того, що візит Керрі дасть будь-який суттєвий результат для співпраці між двома країнами у сфері зміни клімату і вважають, що кліматичні дискусії між двома країнами не повернуться до рівня 2021 року, коли в них спостерігався найвищий прогрес.
Китайські державні ЗМІ напередодні приїзду Керрі публікують оцінки місцевих експертів, які зазначають, що Пекін і Вашингтон не погоджуються щодо основ боротьби зі зміною клімату. Наприклад, США завжди тиснули на Китай із вимогою подальшого скорочення викидів парникових газів, ігноруючи потребу Китаю в підтримці економічного зростання, а також закликали Китай збільшити фінансування проблем глобальної зміни клімату.
Такий підхід, який у Пекіні називають «читанням лекцій Китаю», викликає невдоволення китайської сторони та нарікання на неоднозначне ставлення Вашингтона до проблем клімату і закиди на його адресу, що небажання США допомагати біднішим країнам серйозно розмили глобальні кліматичні зусилля.
Кліматичні переговори між Китаєм і Сполученими Штатами припинилися приблизно рік тому після візиту до Тайваню на початку серпня минулого року тодішньої спікерки Палати представників Конгресу США Ненсі Пелосі, що викликало вкрай жорстку реакцію Пекіна.
Поїздка Керрі відбувається після візиту до Пекіна минулого місяця держсекретаря США Ентоні Блінкена та через тиждень після від’їзду міністра фінансів США Джанет Єллен.
Як повідомляв Укрінформ, держсекретар США Ентоні Блінкен і очільник китайської дипломатії Ван Ї минулого тижня вдруге за місяць провели зустріч, поспілкувавшись на полях саміту Асоціації держав Південно-Східної Азії (АСЕАН) у столиці Індонезії.
Очікується, що відновлення діалогу на високому рівні між Пекіном і Вашингтоном дозволить стабілізувати відносини між двома найбільшими економіками світу та провести восени цього року саміт Джо Байдена і Сі Цзіньпіна.