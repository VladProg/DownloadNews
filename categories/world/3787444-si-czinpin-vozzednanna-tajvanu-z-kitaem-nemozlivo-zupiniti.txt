Сі Цзіньпін на переговорах із Джо Байденом заявив, що возз’єднання Тайваню з Китаєм неминуче відбудеться, і зупинити його неможливо.

Про це йдеться в повідомленні МЗС КНР про зустріч двох лідерів у Сан-Франциско, передає Укрінформ.
У дипломатичному відомстві розповіли, що в ході переговорів Сі виклав Байдену принципову позицію Китаю стосовно тайванського питання і зазначив, що воно залишається найважливішим і найбільш делікатним у відносинах між двома країнами.
«КНР серйозно сприймає позитивні заяви США (про прихильність політиці «одного Китаю» – ред.) і вважає, що американська сторона повинна вжити реальних дій, щоб виконати своє зобов’язання не підтримувати незалежність Тайваню», - сказав китайський лідер.
Він закликав Штати припинити озброювати Тайвань та підтримати мирне возз’єднання Китаю.
«Китай здійснить возз’єднання і це неможливо зупинити», - запевнив Сі.
Як відомо, Китай вважає Тайвань своєю провінцією і прагне «возз’єднати» острів із материком за будь-яку ціну, застосовуючи економічний і дипломатичний тиск. Та водночас погрожує армією, якщо влада Тайваню спробує проголосити його незалежність.
Сполучені Штати, як і майже всі країни світу, офіційно визнають належність Тайваню до КНР і дотримуються політики «одного Китаю», проте підтримують із Тайбеєм незалежну від Пекіна політичну комунікацію і розвивають торгово-економічну співпрацю та військові зв’язки.
При цьому США виступають проти зміни статус-кво в Тайванській протоці, що означає не лише застереження проти спроби Китаю встановити контроль над островом силою, а й заперечення проти одностороннього проголошення Тайванем незалежності.
Як повідомляв Укрінформ, президент США високо оцінив перемовини з китайським лідером, під час яких обговорювалися питання, що відповідають інтересам обох країн, а також глобальні виклики, в тому числі війна РФ проти України.
Фото: Xinhua