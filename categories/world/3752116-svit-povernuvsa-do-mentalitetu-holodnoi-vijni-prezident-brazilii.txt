Президент Бразилії Луїс Інасіу Лула да Сілва заявив, що, на тлі війни в Україні світ повернувся до менталітету Холодної війни.

Як передає Укрінформ, бразильський лідер зробив відповідну заяву на саміті БРІКС, повідомляє CNN Brasil.
"Всього за декілька років ми відступили від доброго багатополярного сценарію до сценарію, який повертається до застарілого менталітету Холодної війни та геополітичної конкуренції", - сказав Лула да Сілва.
При цьому президент Бразилії вкотре розкритикував безсилля Радбезу ООН щодо війни в Україні.
"Поточний головний конфлікт, який відбувається в Україні, має глобальні наслідки... Ми не недооцінюємо труднощів досягнення миру. Ми також не можемо залишатися байдужими до смертей, яких щодня стає все більше. Ми готові приєднатися до зусиль, які можуть ефективно сприяти припиненню вогню та встановленню справедливого та міцного миру", - додав бразильський президент.
Як повідомлялося, президент Бразилії Луїс Інасіу Лула да Сілва заявив, що світ «втомився» від війни РФ проти України.
Президент України Володимир Зеленський в інтерв'ю латиноамериканським ЗМІ наголосив, що зацікавлений у зустрічі з Президентом Бразилії для обговорення ситуації, що склалася.