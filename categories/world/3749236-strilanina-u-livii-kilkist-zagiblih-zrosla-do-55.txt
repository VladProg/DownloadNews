Щонайменше 55 людей вбиті і 146 поранені унаслідок перестрілки між двома ворогуючими угрупованнями в столиці Лівії Триполі.

Як передає Укрінформ, про це повідомляє Daily Sabah з посиланням на телеканал al-Ahrar.
Зіткнення між впливовою 444-ю бригадою та Спеціальними силами стримування спалахнули в ніч проти понеділка і тривали до вівторка.
Загалом із прифронтових районів у південних околицях лівійської столиці евакуйовано 234 родини, а також десятки лікарів і фельдшерів, які опинилися в епіцентрі бойових дій під час догляду за пораненими.
Три польові госпіталі та автопарк із близько 60 машин швидкої допомоги було розгорнуто в районі, коли почалися бої.
Як повідомлялося, два потужні збройні угруповання зіткнулися у вівторок у столиці Лівії Триполі. Раніше повідомлялося про 27 загиблих і більш як сотню поранених.
Бій спалахнув між так званими Спеціальними силами стримування і 444-ю бригадою, які є двома найсильнішими військовими формуваннями в Триполі.
Зіткнення розпочалися після того, як Спеціальні сили стримування, що контролюють головний аеропорт Триполі Мітіга, затримали командира 444-ї бригади Махмуда Хамзу, який намагався виїхати з міста.
Сутички припинилися після того, як Хамзу передали третьому військовому угрупованню, яке не брало участь у сутичках.
Фото: Getty Images