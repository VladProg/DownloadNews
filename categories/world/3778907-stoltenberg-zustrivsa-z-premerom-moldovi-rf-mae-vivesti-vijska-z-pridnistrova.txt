Генеральний секретар НАТО Єнс Столтенберг зустрівся у Брюсселі з прем'єр-міністром Молдови Доріном Речаном та заявив, що РФ має вивести війська з Придністров’я.

Про це Столтенберг написав у соцмережі Х, передає Укрінформ.
«Приємно зустрітися з Доріном Речаном, прем'єр-міністром нашої шанованої партнерки Молдови. НАТО повністю підтримує ваш суверенітет і територіальну цілісність, і ми закликаємо Росію повністю вивести свої війська з вашої території», – зазначив керівник Альянсу.


Good to meet Prime Minister @DorinRecean of our valued partner #Moldova. #NATO fully supports your sovereignty & territorial integrity, and we call on Russia to fully withdraw its forces from your territory. You can continue to count on NATO's support. pic.twitter.com/2bNKmcDJTR
— Jens Stoltenberg (@jensstoltenberg) October 26, 2023

Як зазначає видання Newsmaker, на спільній пресконференції з Речаном Столтенберг заявив, що РФ продовжує чинити тиск на Молдову, вдаючись до енергетичного шантажу та дезінформації, з метою дестабілізувати суспільство та підірвати демократію.
«Але Молдова відповіла на це засудженням російської агресії проти України та зміцненням своєї стійкості та безпеки всередині країни», - підкреслив генсек НАТО.
Своєю чергою Речан зазначив, що Молдова готова брати участь у міжнародних місіях та спільних військових навчаннях, які допоможуть зміцнити потенціал та оперативну сумісність молдовських військових.
«Ми зміцнюємо нашу обороноспроможність. Через агресію Росії в Україні нам довелося докласти більше зусиль для зміцнення стійкості нашого суспільства, інститутів та нашої обороноспроможності. Ми хочемо брати участь у міжнародних місіях та навчаннях, які зміцнять наш потенціал та оперативну сумісність», - заявив прем'єр-міністр Молдови.
Як повідомляв Укрінформ, з 1995 року на території Придністров'я дислокується т.зв. оперативна група російських військ зс РФ чисельністю понад 5400 осіб, головними завданнями якої є виконання «миротворчих функцій» та забезпечення охорони стратегічного арсеналу колишньої армії СРСР, одного з найбільших у регіоні.
фото: newsmaker.md