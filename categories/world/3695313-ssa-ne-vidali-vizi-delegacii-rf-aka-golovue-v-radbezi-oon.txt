США не оформили візи для російської делегації та журналістів, необхідні для візиту на заходи ООН, і не погодили прибуття спецборту глави МЗС сергія лаврова.

Як повідомляє Укрінформ, про це пише Телеграм-канал посольства росії у Вашингтоні.
«Незрозуміла ситуація складається навколо спецборту міністра [лаврова]. Влада США досі не погодила прибуття літака. Очікуємо від американців оперативної видачі дозволу на проліт повітряного судна без будь-яких умов та обмежень», – сказав посол росії у США Анатолій Антонов.
За його словами, в американське посольство в росії ще наприкінці березня було направлено запит щодо оформлення віз, але поки що жодного дозволу також не видано. Відповідно, Антонов закликав Вашингтон видати візи для російської делегації в ООН, включаючи журналістів.

Антонов додав, що хоча до цієї події залишається кілька днів, визначеності все ще немає.
росія з 1 квітня на ротаційній основі почала головування в Радбезі ООН.
До складу Радбезу входять п'ять постійних членів ООН, включаючи Росію, Велику Британію, Францію, США та Китай, які мають право вето, а також 10 країн-членів на ротаційній основі.
Як повідомляв Укрінформ, напередодні у Постійному представництві України при ООН заявили, що одночасне головування росії у Раді безпеки ООН та жорстока страта російськими військовими українського військовополоненого істотно знижує авторитет ООН.