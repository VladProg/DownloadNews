Уряд Китаю планує цього року спрямувати 7,2% ВВП на військові видатки, що трохи більше минулорічного показника у 7,1%.

Про це з посиланням на сьогоднішній виступ прем’єра Держради (уряду) КНР Лі Кецяна на щорічній сесії парламенту країни повідомляє АР, передає Укрінформ.
Відповідно до урядових планів, цього року (у КНР бюджет на поточний рік затверджується в березні під час щорічної сесії найвищого законодавчого органу країни – ред.) видатки на потреби військових становитимуть близько $224 мільярди (1,55 трильйона юанів), що приблизно вдвічі перевищує показник 2013 року.
Збільшення військового бюджету КНР, який нині є другим за розміром у світі після США, відбувається вже восьмий рік поспіль.
Разом із найбільшою у світі постійною армією чисельністю близько 2 мільйонів військових, Китай має найбільший у світі військово-морський флот і нещодавно спустив на воду свій третій авіаносець. За даними США, Китай також має найчисельніші авіаційні сили в Індо-Тихоокеанському регіоні, причому більш ніж половина винищувачів у їхньому складі є сучасними літаками четвертого або п’ятого поколінь.
Як повідомляв Укрінформ, Китайське національне космічне управління (CNSA) заявило, що влада КНР планує запустити нову міжпланетну місію до невеликого навколоземного астероїда, щоб взяти зразки його породи.