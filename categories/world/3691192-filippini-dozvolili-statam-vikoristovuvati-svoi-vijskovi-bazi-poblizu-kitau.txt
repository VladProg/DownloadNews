Уряд Філіппін визначив чотири військові бази, зокрема поряд із Тайванською протокою, які зможуть використовуватися військовими США в рамках спільних зусиль для протидії агресивній активності Китаю.

Про це з посиланням на офіс президента Філіппін повідомляє NHK, передає Укрінформ.
Розширення американської військової присутності на Філіппінах відбувається на виконання досягнутих у лютому домовленостей надати силам США ще чотири об’єкти на додаток до п’яти локацій, визначених Угодою про розширене оборонне співробітництво (EDCA) від 2014 року.
Чотири нові об'єкти включають бази ВМС та сухопутних військ і цивільний аеропорт на півночі острова Лусон, неподалік Тайванської протоки. А також базу в західній провінції Палаван у районі Південно-Китайського моря, де КНР останніми роками активізувала діяльність.
В офісі президента Філіппін зазначили, що згадані бази також будуть використовуватись для гуманітарних операцій та надання допомоги у разі стихійного лиха.
Розширення військової присутності США на Філіппінах розглядається як спроба двох країн стримати ескалацію китайської військової діяльності в регіоні.
Як повідомляв Укрінформ, Президент Володимир Зеленський у середині лютого вперше в історії двосторонніх відносин провів телефонну розмову з президентом Філіппін Бонгбонгом Маркосом, зокрема обговорювалося поглиблення взаємодії на міжнародних майданчиках.