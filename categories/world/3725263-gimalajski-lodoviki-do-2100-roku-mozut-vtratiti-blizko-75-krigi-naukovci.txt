Льодовики в Гімалаях можуть втратити до 75% свого об’єму до кінця 2100 року через глобальне потепління.

Про це йдеться у звіті Міжнародного центру інтегрованого розвитку гір (ICIMOD), передає Укрінформ із посиланням на Reuters.
За прогнозом науковців, інтенсивне танення гімалайських льодовиків спричинить дефіцит води для 240 мільйонів людей, які мешкають у гірському регіоні.
Вчені виявили, що втрата льоду в регіоні, де розташовані знамениті вершини Еверест і К2, прискорюється. Протягом 2010-их років льодовики танули на 65% швидше, ніж у переднє десятиліття.
Гори Гіндукуш простягаються на 3500 кілометрів через Афганістан, Бангладеш, Бутан, Китай, Індію, М’янму, Непал і Пакистан. За потепління на 1,5 градуса за Цельсієм льодовики в усьому регіоні втратять від 30% до 50% свого об’єму до 2100 року, прогнозують учені.
Утім, інтенсивність танення льодовиків залежить від місця їх розташування.
«При потеплінні на 3 градуси за Цельсієм, до якого світ приблизно йде за поточною кліматичною політикою, льодовики у Східних Гімалаях, до яких входять Непал і Бутан, втратять до 75% криги», – підкреслили науковці.
За їхнім прогнозом, у разі потепління на 4 градуси за Цельсієм втрата об'єму льодовиків становитиме 80%.
Як повідомляв Укрінформ, площі більш ніж половини великих озер і водосховищ світу зменшилися від початку 1990-их років, головно через зміни клімату.
Фото: Корреспондент