Корпус вартових Ісламської революції (КВІР) Ірану розпочав у середу військові навчання в спірних районах в Перській затоці.

Про це повідомляє Tasnim, передає Укрінформ.
Навчання проводяться поблизу острова Абу-Муса, який є спірною територією між Іраном і Об'єднаними Арабськими Еміратами, а також островів Назеат, Великий і Малий Тунб. Зазначається, що метою навчань є показати готовність до оборони акваторії країни.
У навчаннях беруть участь різні підрозділи ВМС КВІР – бойові, морські, ракетні, безпілотні, а також підрозділи швидкого реагування, радіоелектронної боротьби та повітряно-десантні, за підтримки аерокосмічних сил КВІР. Вони відпрацьовують різноманітні військові тактики.
Також повідомляється, що КВІР розгорнув ракетні системи Fath та Qadir. Командувач ВМС КВІР сказав, що кораблі спеціального підрозділу Ходжаджі вперше були оснащені ракетами з радіусом дії 600 км для «забезпечення безпеки Абу-Муса» та інших островів.
Також в навчаннях задіяли катери, безпілотні літальні апарати, дистанційно керовані військово-морські судна зі штучним інтелектом, літаки-амфібії.
Повітряно-космічні сили КВІР направили військові літаки та гелікоптери для перевезення десантників у зони навчань.
Як повідомляв Укрінформ, у травні в Ірані представили новітню балістичну ракету «Хорремшехр-4» або «Хейбар».
Фото: tasnimnews.com