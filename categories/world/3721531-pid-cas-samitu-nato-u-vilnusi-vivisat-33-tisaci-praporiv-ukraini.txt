Вільнюський муніципалітет долучився до ініціативи підтримки вступу України до НАТО і з сьомого до 11 липня в столиці Литви вивісять щонайменше 33 тисячі українських прапорів.

Про це повідомляє Укрінформ із посиланням на LRT.
«Від початку війни ми активно підтримуємо Україну. Ми хочемо, щоб нашу підтримку було видно і під час саміту НАТО. Ми розуміємо масштаб і важливість цієї зустрічі в контексті світових політичних подій, розуміємо і можливість звернути ще більше уваги світу на становище в Україні та на її бажання стати членом альянсу», – сказав мер Вільнюса Валдас Бенкунскас.
За даними муніципалітету, обрана кількість прапорів символічна, оскільки Україна могла б стати 33-м членом НАТО. Мер закликав жителів і адміністраторів багатоквартирних будинків також взяти участь у акції. За його словами, жодних вкладень не потрібно – про все подбають організатори ініціативи.
Як повідомлялося, 11-12 липня у Вільнюсі відбудеться черговий саміт НАТО.
На всіх рівнях українська сторона наголосила, що запевнень про те, що "Україна стане членом Альянсу", які лунали під час Бухарестського саміту НАТО у 2008 році, вже недостатньо.
Натомість Україна ставить перед союзниками по НАТО питання надання гарантій безпеки та чіткої перспективи руху до повноправного членства в Альянсі.