Китай як постійний член РБ ООН повинен захищати положення та принципи Хартії ООН та сприяти світовій стабільності й миру, тож його ставлення до російської війни проти України буде вирішальним фактором для подальшого розвитку відносин між ЄС і Китаєм.

Як повідомляє Укрінформ, про це сьогодні під час виступу в рамках брюссельського Центру Європейської Політики (EPC) заявила Президент Європейської Комісії Урсула фон дер Ляєн.
Повний текст її промови оприлюднений на сайті Європейської Комісії.
«Як постійний член Ради Безпеки, Китай несе відповідальність за захист принципів та цінностей, які є в основі Хартії ООН. Китай несе відповідальність за конструктивну роль у просуванні справедливого миру. Але мир може бути справедливим, якщо він базуватиметься на дотриманні суверенітету та територіальної цілісності України», - сказала Президент Єврокомісії.
«Україна буде визначати умови такого справедливого миру, що вимагає виведення всіх сил вторгнення. Будь-який мир, який сприятиме закріпленню російської анексії, просто не є життєздатним планом. Ми маємо бути відвертими у цьому пункті. Те, як Китай надалі буде ставитися до путінської війни, стане визначальним фактором для того, як відносини між ЄС і Китаєм будуть просуватимуться далі», - додала Урсула фон дер Ляєн.
Вона зауважила, що ЄС цінує відносини з Китаєм, навіть з урахуванням того, що протягом кількох минулих років вони стали «більш віддаленими та складними. Саме для того, щоб зберегти динаміку таких відносин, європейська сторона вважає за необхідне чітко визначити умови для подальших здорових двосторонніх відносин.
«Різким нагадуванням про наступальну політику (Китаю - ред.) був державний візит президента Сі до москви минулого тижня. Замість того, щоб заперечити жорстоке та злочинне вторгнення (росії - ред.) в Україну, президент Сі продовжує свою «безмежну дружбу» з путінською росією. Але динаміка відносин між Китаєм та росією змінилася. Після цього візиту є зрозумілим, що Китай розглядає слабкість росії як шлях для посилення своїх важелів впливу на росію. Також є зрозумілим, що силовий баланс у цих відносинах, який майже все попереднє століття був на користь росії, нині змінився у реверсному напрямку», - зауважила Президент Єврокомісії.
Вона зазначила, що Китай і сам виявляє останнім часом більш наступальну позицію щодо власних сусідів.
«Демонстрація сили в Південно-Китайському морі та у Східно-Китайському морі, а також на кордонах з Індією, прямо зачіпає наших партнерів та їх законні інтереси. Ми також підкреслюємо важливість миру й стабільності у Тайванській протоці. Будь-яке послаблення регіональної стабільності в Азії, в регіоні, що має найшвидші в світі темпи зростання, впливає на глобальну безпеку, на вільний рух торгівлі та на наші власні інтереси в цьому регіоні», - сказала Президент Європейської Комісії.
Як повідомлялося, Президент Франції Емануель Макрон та Президент Єврокомісії Урсула фон дер Ляєн оголосили про намір наступного тижня здійснити візит до Китаю для обговорення динаміки двосторонніх відносин та, зокрема, можливі шляхи завершення війни в Україні та повернення до стійкого й справедливого миру.