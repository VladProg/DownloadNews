У зверненні до нації прем'єр-міністр Беньямін Нетаньягу наголосив, що Ізраїль веде боротьбу за своє існування, і запевнив, що армія готується до сухопутної операції.

Про це повідомляє Times of Israel, передає Укрінформ.
"Ми готуємося до наземного вторгнення. Я не буду уточнювати, коли, як, скільки. Я також не буду розкривати певні міркування, більшість з яких громадськості не відомі. Так треба, щоб захистити життя наших солдатів. Час операції був визначений одноголосно військовим кабінетом і начальником штабу", - сказав Нетаньягу.
Він додав, що Ізраїль знаходиться в розпалі боротьби за своє існування, і що країна має дві мети - "ліквідувати ХАМАС, знищивши його військовий і управлінський потенціал, і зробити все можливе, щоб повернути наших заручників".
Як повідомляв Укрінформ, ЦАХАЛ готовий до наземної операції у секторі Гази, але відкладає її через "стратегічні міркування". Це має дозволити Армії оборони Ізраїлю краще підготуватися.