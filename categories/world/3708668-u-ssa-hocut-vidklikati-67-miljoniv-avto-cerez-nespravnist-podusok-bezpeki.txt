Національна адміністрація безпеки дорожнього руху США (NHTSA) вимагає відкликати 67 мільйонів автомобілів через проблеми подушок безпеки.

Як передає Укрінформ, про це повідомляє Reuters.
Агентство з автомобільної безпеки заявило, що надувні пристрої створюють необґрунтований ризик смерті або травмування.
"Надувачі подушок безпеки, які викидають металеві фрагменти на пасажирів транспортного засобу, замість того, щоб належним чином надути прикріплену подушку безпеки, створюють необґрунтований ризик смерті й травм", - підкреслюють у NHTSA.
Надувачі подушок безпеки ARC використовуються в автомобілях General Motors, Stellantis , BMW, Hyundai Motor, Kia Corp та інших транспортних засобах.
У п'ятницю GM погодився відкликати майже 1 мільйон автомобілів з надувачами подушок безпеки ARC після того, як у березні розрив надувача призвів до травми обличчя водія.
Як повідомляв Укрінформ, виробник електромобілів Tesla з 19 травня відкличе з китайського ринку понад 1,1 млн автотранспортних засобів через збій у програмному забезпеченні.