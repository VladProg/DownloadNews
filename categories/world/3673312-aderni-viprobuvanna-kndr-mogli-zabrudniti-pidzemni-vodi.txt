Кілька секретних підземних ядерних вибухів, проведених у Північній Кореї упродовж десятиріччя, могли забруднити підземні води, які використовує мільйон людей.

Як повідомляє Укрінформ, про це йдеться у звіті, підготовленому південнокорейською правозахисною організацією Transitional Justice Working Group, пише Reuters.



“Десятки тисяч жителів Північної Кореї, а також люди у Південній Кореї, Японії та Китаї можуть контактувати із радіоактивними матеріалами, які поширюються через підземні води з ядерного полігону”, - йдеться у матеріалі.

Зазначається, що радіоактивні матеріали могли поширитися до восьми міст та регіонів поблизу полігону, де проживає понад 1 млн північних корейців, й де підземні води використовуються щодня, в тому числі для пиття.
“У звіті зауважується, що сусідня Південна Корея, Китай та Японія теж можуть перебувати у зоні ризику частково через сільськогосподарську та риболовецьку продукцію, контрабандно завезену із КНДР”, - стверджує Reuters.

Зауважується, що при підготовці звіту Transitional Justice Working Group використовувала данні експертів-ядерників, медиків та перебіжчиків, а також відкриті розвідувальні дані та доступні громадськості урядові та оонівські документи.
“За офіційними даними США та Південної Кореї, Північна Корея таємно провела шість випробувань ядерної зброї на полігоні у гірській провінції Північний Хамгіонг між 2006-им та 2017-им роками”, - нагадує Reuters.

Агентство додає, що в 2015-му році у Південній Кореї виявили майже удесятеро вищий вміст радіоактивних ізотопів у імпортованих грибах, які продавалися як китайські, хоча насправді мали північнокорейське походження.
“Важливість цього звіту полягає у тому, що він показує, як північнокорейські ядерні випробування можуть загрожувати праву на життя та здоров’я не лише жителів Північної Кореї, але й Південної Кореї та інших сусідніх країн”, - сказав глава організації та співавтор звіту Губерт Йонг-хван Лі.