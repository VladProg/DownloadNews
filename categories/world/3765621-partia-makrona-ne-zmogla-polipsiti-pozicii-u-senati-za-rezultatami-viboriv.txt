Консервативна партія «Республіканці» зберегла більшість у верхній палаті парламенту Франції за підсумками часткових виборів, що відбулися 24 вересня.

Про це повідомляє DW, передає Укрінформ.
Другою силою залишилися соціалісти. Водночас партія «Відродження» президента Макрона, яка у складі коаліції має більшість у Національних зборах (нижній палаті парламенту Франції), на виборах до Сенату не змогла покращити свої позиції.
«Показовим прикладом став провал єдиного кандидата з-поміж урядовців, держсекретаря у справах громадянства Соні Баке, яка програла вибори до Сенату від Нової Каледонії - заморської території Франції», - йдеться в повідомленні.
Як зазначається, правопопулістська партія «Національне об'єднання» Марін Ле Пен, яку слідча комісія парламенту Франції нещодавно назвала рупором Кремля, змогла повернутися до Сенату, отримавши три мандати.
24 вересня приблизно в 40 департаментах Франції переобиралися 170 із 348 сенаторів (решта 178 будуть переобрані у 2026 році). На відміну від Національних зборів, пояснює DW, сенаторів Франції обирають мери міст, регіональні та муніципальні ради, в яких історично у них сильні консерватори та соціалісти.
Як повідомлялося, сенат Франції закликав інституції та країни Євросоюзу зібрати докази насильницького вивезення українських дітей до Росії та накласти санкції на російських чиновників, причетних до цих злочинів.
Фото: senat,fr