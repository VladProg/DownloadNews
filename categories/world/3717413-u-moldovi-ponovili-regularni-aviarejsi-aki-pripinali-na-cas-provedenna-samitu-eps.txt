У Кишинівському аеропорту зранку у п'ятницю поновили польоти регулярних рейсів, припиненні на час проведення саміту Європейської політичної спільноти.

Про це повідомляє NewsMaker, передає Укрінформ.
Молдова до 07:00 2 червня закривала повітряний простір для цивільних літаків і безпілотників через прибуття до країни іноземних делегацій для участі у саміті.
Зазначається, що деякі офіційні особи, які прибули на саміт, залишились у Кишиневі, де проведуть двосторонні зустрічі із представниками молдовської влади.
Як повідомляв Укрінформ, 1 червня у Кишиневі проходила друга зустріч Європейської політичної спільноти, на якій 47 глав держав та урядів обговорили спільні зусилля заради миру в контексті війни в Україні та пов'язаних із нею криз, захист демократії, зміцнення енергетичної безпеки та стійкості європейських держав.
Європейська політична спільнота об'єднує 27 членів Євросоюзу і 20 їхніх партнерів, включаючи Україну.