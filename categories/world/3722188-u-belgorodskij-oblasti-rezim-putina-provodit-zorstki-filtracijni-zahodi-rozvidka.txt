У Бєлгородській області триває збройна боротьба громадян РФ проти режиму президента РФ Володимира Путіна, а з населенням регіону держава-агресор - Росія - проводить жорстокі фільтраційні заходи.

Про це у ефірі «24 каналу» сказав представник Головного управління розвідки Міністерства оборони України Андрій Юсов, інформує пресслужба ГУР МОУ в Телеграмі, передає Укрінформ.
«Силовики й фсб-шники масово звинувачують місцеве населення в нелояльності - ледь не в зраді, перевіряють на предмет зв’язків із повстанцями - Російським добровольчим корпусом (РДК) та легіоном «Свобода Росії», - заявив представник ГУР.
За його словами, відповідні дії Росії посилюють невдоволення серед місцевих мешканців Бєлґородщини та розширюють базу підтримки російських повстанців.
«РДК та «Свобода Росії» достатньо автономні та медійно активні. Тому усі охочі долучитись можуть напряму звертатися до цих підрозділів. Це вже зробили сотні росіян, які приїхали з території ЄС боротися проти режиму Путіна. А щодо небезпек для України та певних контррозвідувальних заходів, то вони, звісно, проводяться», - додав Юсов.
Представник ГУР Міноборони зазначив, що наша держава підтримує всіх людей доброї волі, які засуджують ганебну війну путінської Росії, шанують міжнародне право і український суверенітет, але участі у бойових діях на території Росії Україна не веде.
«Українські сили безпеки і оборони зосереджені на звільненні власних територій. Те, що відбувається «за порєбріком» - це справа росіян», - заявив він.
Як повідомляв Укрінформ, у розвідці заявили, що російська армія планує знищити Шебекіно у Бєлгородській області.