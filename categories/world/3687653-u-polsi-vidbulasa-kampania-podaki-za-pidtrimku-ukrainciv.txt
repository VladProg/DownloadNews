У Польщі до річниці повномасштабного вторгнення росії в Україну пройшла інформаційна кампанія «Дякую, Польще».

Як передає Укрінформ, про це повідомляє Міністерство з питань реінтеграції тимчасово окупованих територій України.
Акція була запущена силами громадської ініціативи Євромайдан-Варшава, фонду Stand with Ukraine й організації Nova Ukraine.

Фото: Мінреінтеграції
У межах кампанії по всій Польщі встановлені 70 білбордів зі світлинами українців, які щиро дякують полякам за підтримку. Протягом місяця їх змогли побачити приблизно 60 мільйонів людей, 2 мільйони осіб – щодоби.
Знімки для кампанії були обрані не випадкові – на них зображені громадяни України, яким поляки допомогли. Серед них – солдат Антон, чиїм близьким довелося стати біженцями в Польщі, жителька Маріуполя Марія, яка ледве вижила під час блокади, а в березні 2022 року разом із двоюрідними братами та матір’ю була евакуйована до Польщі.
"Мінреінтеграції висловлює щиру подяку ініціативі Євромайдан-Варшава, фонду Stand with Ukraine та організації Nova Ukraine за проведену роботу. Адже зараз надважливо сказати мільйонам поляків про те, що ми, українці, їм вдячні. Що ми завжди пам’ятатимемо ту неймовірну підтримку з боку дружньої нам країни у ці складні для нашої держави часи", — наголосили в міністерстві.

Фото: Мінреінтеграції
Як повідомляв Укрінформ, у 2022 році Польща виділила на допомогу Україні й українцям близько 1% від свого валового внутрішнього продукту — до 30 млрд злотих (майже 7 млрд доларів).