Вчені ідентифікували новий вид земноводних, які населяли Австралію приблизно 247 мільйонів років тому.

Як передає Укрінформ, про це повідомляє BBC.
Скам’янілі останки невідомої на той час істоти були знайдені фермером Михаїлом Михайлдісом у Новому Південному Уельсі майже тридцять років тому. Чоловік виявив їх всередині плити із піщаника після того, як розрізав зовнішні шари каменю.
Фермер зв’язався з Австралійським музеєм у Сіднеї щодо своєї знахідки і у 1997 році передав скам’янілість туди. Палеонтолог Ланкан Харт розшифрував скам’янілі останки знайденої істоти.
Вчений пояснив, що це «майже повний скелет», що робить знахідку справді рідкісною.
Харт разом із колегами припускають, що земноводне було приблизно 1,5 метри завдовжки, а тіло було схоже на тіло саламандри. На думку вчених, хижа амфібія колись жила у прісноводних озерах і струмках Сіднея.
Ідентифікований вид отримав назву Arenaepeton supinatus, що у перекладі з латини означає «піщаний плазун на спині».
Цей вид належить до сімейства Temnospondyli - витривалих амфібій, які пережили дві з п’яти подій масового вимирання на Землі, включаючи низку вивержень вулканів, які знищили 70-80% усіх динозаврів приблизно 250 мільйонів років тому.
Лише три інші скам'янілості, що належать до виду Temnospondyli, були ідентифіковані в Австралії.
Знайдена амфібія буде представлена на постійній виставці в Австралійському музеї пізніше цього року.
Як повідомляв Укрінформ, печеру, в якій древні люди рятувалися від холоду, знайшли в долині Брудерталь німецької землі Баден-Вюртемберг.
Фото: BBC