Адміністрація США вважає, що звинувачення, які російська влада висунула проти журналіста The Wall Street Journal Евана Гершковича у начебто «шпигунстві» є безпідставними.

Про це заявила в четвер під час брифінгу в Вашингтоні речниця Білого дому Карін Жан-П’єр, передає власний кореспондент Укрінформу.
«Немає підстав вважати, що ці звинувачення – у шпигунстві – є вірними»,- зауважила представниця Білого дому.
Вона підкреслила, що американська сторона продовжує вивчати обставини затримання журналіста, який є громадянином Сполучених Штатів.
Жан-П’єр також назвала «знайомою тактикою» росіян, коли вони затримують громадян США та використовують їх для того, щоби мати додаткові важелі для переговорів.
Представниця Білого дому також повторила заклик Держдепартаменту США до американців не залишатися в росії.
Як повідомляв Укрінформ, у четвер лефортовський суд москви за клопотанням фсб заарештував журналіста The Wall Street Journal Евана Гершковича за звинуваченнями у «шпигунстві». За інформацією російських ЗМІ, справа Гершковича проходить під грифом «цілком таємно». Він провини не визнає.
Фото: Alexander Zemlianichenko