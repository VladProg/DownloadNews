Служба інформації та безпеки (СІБ) Молдови підписала указ про блокування на території країни 31 інтернет-порталу, 21 з яких безпосередньо керують із Росії.

Про це розповів голова СІБ Александру Мустяца на пресбрифінгу, передає Укрінформ із посиланням на NewsMaker.
«Очевидно, що у національному медіапросторі можна поставити знак рівності між злочинною групою Плахотнюка та злочинною групою Шора (проросійські олігархи-втікачі – ред.). Їхні дії в сукупності з усім гібридним арсеналом Росії спрямовані проти Молдови. Сьогоднішнім рішенням Нацкомісії щодо НС держава захищає наш інформаційний простір», - сказав глава СІБ.
Указ з інформацією про те, які портали заборонили у Молдові, обіцяли опублікувати протягом дня.
Раніше Мустяца повідомив, що у Молдові на час надзвичайної ситуації заблокують шість телеканалів. Йдеться про Orizont TV, ITV, Prime, Publika, Canal 2 та Canal 3.
Як повідомляв Укрінформ, у Молдові заблокують 22 інтернет-портали з Росії та один, заснований у рамках СНД.
Фото ілюстративне