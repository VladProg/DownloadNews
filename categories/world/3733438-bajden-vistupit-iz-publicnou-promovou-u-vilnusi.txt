Президент США Джо Байден готує публічний виступ під час свого візиту до Вільнюса наступного тижня на саміт країн-членів НАТО.

Як передає Укрінформ, про це повідомляє пресслужба посольства США у Литві в Фейсбуці.
"Президент Байден виступить з публічною промовою у Вільнюському університеті у місті Вільнюс, Литва, у середу, 12 липня, після завершення саміту НАТО", - йдеться у повідомленні.
«Литва є близьким союзником та партнером, а зв’язок між нашими країнами міцніший, ніж будь-коли. Я з нетерпінням чекаю можливості взяти участь у цій історичній події разом з народом Литви», – зазначив посол США у Литві Роберт Гілкріст.
Захід буде безкоштовним та відкритим для усіх охочих. На виступ зможуть потрапити ті, хто прийде завчасно, оскільки вхід здійснюватиметься за принципом живої черги.
Як повідомлялося, 11-12 липня у Вільнюсі відбудеться саміт НАТО, під час якого Україна хоче отримати чіткі гарантії безпеки та зрозумілу перспективу членства в Альянсі.
Фото: ОП