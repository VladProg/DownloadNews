Міністри оборони країн ЄС сьогодні у Брюсселі розглянуть шляхи подальшого нарощування оборонного виробництва та проаналізують стан військової допомоги, яка надходить від країн-членів для України, та можливості посилення такої підтримки.

Про це сьогодні у Брюсселі перед початком Ради міністрів ЄС із зовнішніх відносин (на рівні міністрів оборони), заявив високий представник ЄС Жозеп Боррель, повідомляє кореспондент Укрінформу.
«Безумовно, ми розглянемо нашу підтримку для України з багатьох точок зору – включаючи надання тренування та поставки боєприпасів. Ми зробимо огляд, де ми зараз знаходимося, і як ми можемо збільшити нашу допомогу, обсяг якої вже сягнув 27 мільярдів євро. Наприкінці місяця моя команда поїде в Україну та представить наші пропозиції щодо довгострокових зобов’язань щодо безпеки для України, які мають бути розглянуті під час Європейської ради наприкінці року», - сказав Боррель.
Він підтвердив, що метою такого обговорення є, зокрема, виконання зобов’язання на рівні ЄС поставити в Україну один мільйон боєприпасів протягом року та що для цього можуть зробити країни-члени ЄС.
«Ми не маємо складів боєприпасів тут, у Брюсселі, тож ми маємо мобілізувати можливості європейських армій. Перший «трек» (поставок боєприпасів – ред.) стосувався того, що ці армії вже мали на складах, - і цей етап вже завершений, ми змогли поставити більше 300 тисяч боєприпасів. Зараз мова йде про виробництво, яке залежить від контрактів, які, в свою чергу, залежать від об’єднання зусиль та від фінансової мобільності країн-членів. Тож йдеться про взаємодію між оборонною промисловістю та країнами-членами», - наголосив високий представник ЄС.
Він окремо нагадав, що європейська оборонна промисловість наразі багато експортує – близько 40 відсотків її продукції спрямовуються на ринки третіх країн.
«Тож йдеться не про нестачу виробничих спроможностей, оскільки вони надсилають свою продукцію на інші ринки. Що ми можемо зробити зараз - це спробувати переорієнтувати це виробництво на пріоритет номер один – і це Україна… Ці компанії знаходяться на ринку, і справа в тому, щоб запропонувати їм умови, що будуть для них більш цікавими. Цей діалог триває як на політичному, так і на промисловому рівнях», - додав Жозеп Боррель.
Він повідомив, що сьогодні, окрім Ради міністрів ЄС з питань оборони, відбудеться засідання Керівної ради Європейського оборонного агентства, діяльність якого набуває дедалі більшої важливості.
«Сьогодні ми маємо вивчити дуже важливий документ – Аналіз плану з розвитку спроможностей, наших військових спроможностей, з пріоритетом на виробництві боєприпасів, - це те, що нам потрібно, і чого в нас немає. Ми маємо ідентифікувати наші слабкі місця, та де ми маємо інвестувати більше. Цей документ був розроблений за участю європейських армій та розвідувальних служб. Він розроблявся роками, але ніхто не приділяв йому уваги . Сьогодні - так, всі на це дивляться. Сьогодні ми представимо цей документ міністрам оборони та поглянемо, якими можуть бути рішення», - зазначив високий представник ЄС.
Як повідомлялося, сьогодні у Брюсселі відбувається Рада ЄС із зовнішніх відносин (на рівні міністрів оборони). Одним із головних питань, що розглядають європейські міністри, є продовження та збільшення надання військової допомоги для України у її боротьбі проти російського вторгнення.
Фото: Ministerio de Asuntos Exteriores y de Cooperación