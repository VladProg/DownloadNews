Якщо Канаді доведеться використовувати артилерійські снаряди в такому ж темпі, як це відбувається зараз в Україні, запаси боєприпасів будуть вичерпані за кілька днів.

Як повідомляє кореспондент Укрінформу, про це заявив начальник Штабу оборони Канади Вейн Ейрі під час участі в засіданні Постійного комітету з питань оборони Палати громад.
“Сили підвищеної боєготовності НАТО вимагають від нас наявності 30-денного запасу. Якщо ми використовуватимемо боєприпаси у такому ж темпі, як зараз вони вистрілюються в Україні, то у деяких випадках вичерпаємо запаси за кілька днів й потребуватимемо років на їх відновлення”, - сказав Ейрі.
За його словами, з часу початку повномасштабного вторгнення Росії до України Канада не спромоглася збільшити виробництво найбільш затребуваних снарядів калібру 155-мм. Щомісяця з конвеєра сходить 3000 таких боєприпасів, однак Україна щодня використовує близько 5000.
“Ми не виробили жодного додаткового снаряду з лютого 2022-го року”, - наголосив генерал.
Він закликав до термінового розширення національних потужностей для нарощування виробництва боєприпасів.
За офіційними даними, з кінця лютого минулого року Канада передала Україні 40 тисяч артилерійських снарядів калібру 155-мм, з яких половина надійшла із власних запасів, а половина - закуплена в США.
Як повідомляв Укрінформ, уряд Канади створив стипендіальну програму для здобувачів вищої освіти, покликану вшанувати пам’ять загиблих пасажирів рейсу PS752 літака компанії МАУ, збитого Іраном.
Фото: The Washington Post