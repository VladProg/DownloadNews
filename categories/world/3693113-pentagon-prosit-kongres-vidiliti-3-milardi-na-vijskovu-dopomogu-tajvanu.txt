Міноборони США добивається від Конгресу виділення $3 мільярдів оборонної допомоги для Тайваню в 2023 році, причому третина з цієї суми має бути залучена за інструментом Presidential Drawdown, який застосовується зараз для України.

Про це йдеться в публікації видання Defense News, передає Укрінформ.
«Конгрес попередньо дав «зелене світло» для загальної річної військової допомоги Тайваню в розмірі $3 мільярдів у рамках законопроекту про оборонний бюджет на 2023 фінансовий рік на рахунках, якими оперують Пентагон і Державний департамент», - зазначається у повідомленні.
Причому, як заявив у цьому міністр оборони США Ллойд Остін, планується, що принаймні $1 мільярд з цієї суми буде виділений Тайваню за президентськими повноваженнями (Presidential Drawdown – англ.), тобто негайно з фондів Пентагону. Саме цей інструмент зараз використовується для термінової передачі частини озброєння й боєприпасів Україні.
«Моя команда старанно працює, щоби отримати необхідні можливості для конкретно такого виділення. І, звісно, ми маємо такі повноваження. Нам також знадобляться асигнування», - зауважив глава Міноборони США.
Натомість, формально Конгрес ще не ухвалив рішення щодо основного фінансування Пентагону й Держдепу. Через це протягом останніх тижнів високопоставлені чиновники американського Міноборони почали закликати Конгрес виділити фінансування, необхідне для початку процесу надання військової допомоги Тайваню.
Як повідомлялося, впродовж останніх днів управління морської безпеки Китаю оголосило про проведення в центральній і північній частинах Тайванської протоки позапланового триденного спеціального патрулювання та інспекційної операції. Вони включають посилені перевірки всіх кораблів і суден, що проходять протокою.
Фото: Ritchie B.Tongo, EPA