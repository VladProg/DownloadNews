Асоціація мерів міст Франції закликала громадськість та посадовців зібратися біля ратуш по всій країні в понеділок, щоб продемонструвати масовий спротив насильницьким протестам, які сколихнули країну.

Як передає Укрінформ, про це повідомляє RFI.
Заклик до «мобілізації громадян задля повернення до порядку» пролунав після того, як будинок одного з мерів у передмісті Парижа Л'Аї-ле-Роз був протаранений палаючим автомобілем у суботу ввечері.
Напад, у результаті якого була поранена дружина мера, викликав масове обурення.
У пресрелізі Асоціації мерів країни зазначається, що «громади скрізь у Франції стали ареною серйозних заворушень, які спрямовані проти республіканських символів».
Після кризової зустрічі в неділю з міністрами уряду в офісі президента Еммануеля Макрона повідомлялося, що президент зустрінеться з головами двох палат парламенту в понеділок, з мерами понад 220 міст, які постраждали внаслідок заворушень, у вівторок.
Як повідомляв Укрінформ, у Франції протести й заворушення спалахнули 27 червня після того, як поліцейський застрелив 17-річного хлопця. Після четвертої ночі масових заворушень затримано понад 1300 осіб.
Фото: Shutterstock