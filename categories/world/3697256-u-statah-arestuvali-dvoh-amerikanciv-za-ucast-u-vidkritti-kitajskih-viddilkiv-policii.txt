Двоє американців сприяли створенню й роботі на території США незаконного відділку міністерства громадської безпеки Китаю.

Як повідомляє Укрінформ, про це заявили у міністерстві юстиції США.



“У федеральному суді в Брукліні, штат Нью-Йорк, було розпечатано позов, в якому двом обвинуваченим висунуто звинувачення у зв’язку з відкриттям і діяльністю незаконної закордонної поліцейської дільниці, розташованої в нижньому Манхеттені, штат Нью-Йорк, для провінційного відділення Міністерства громадської безпеки (МГБ) Китайської Народної Республіки (КНР)”, - йдеться у заяві.

Зазначається, що обоє підозрюваних перебували під час затримання у своїх помешканнях в Нью-Йорку.
“Як стверджується в позові, обоє звинувачуються у змові з метою діяльності в якості агентів уряду КНР, а також у перешкоджанні правосуддю шляхом знищення доказів їх спілкування з посадовцем МГБ”, - стверджує американський мін'юст.

У відомстві додали, що таємний китайський поліцейський відділок розташовувався у одній із будівель чайнатауна в Нью-Йорку та згорнув свою роботу осінню 2022-го року, коли стало відомо про розслідування ФБР щодо нього.
“Діючи за безпосередніми вказівками та під контролем посадовця МГБ, підозрювані допомогли відкрити та підтримувати роботу підпільного поліцейського відділку”, - наголосили у мін’юсті.

За словами заступника генерального прокурора США Метью Олсена, “КНР за допомогою свого репресивного безпекового апарату започаткувала секретну фізичну присутність у Нью-Йорку для стеження та залякування дисидентів й критиків уряду”.
“Дії Китаю виходять далеко за межі прийнятного поводження держав. Ми рішуче захищатимемо свободи усіх, хто проживає в нашій країні, від небезпеки авторитарних утисків”, - запевнив Олсен.
Як раніше повідомляло агентство, співробітники спецслужб КНР створили поліцейську дільницю у Нью-Йорку та використовували її як оперативну базу для шпигунства і залякування китайських дисидентів.