Латвійський парламент у четвер прийняв новий закон, який передбачає, що 9 травня на всій території країни в публічних місцях заборонено проводити окремі масово-розважальні та святкові заходи, мітинги, марші та пікетування.

Про це повідомляє Укрінформ із посиланням на сайт Сейму.
«Всі знають, що 9 травня – це день, який певна частина суспільства використовує для прославлення тоталітарних та окупаційних режимів, і в наших інтересах не допустити подій, які підривають наші цінності, розколюють суспільство, прославляють військову агресію та сприяють неправдивому висвітленню історичних подій», – зазначила Ієва Бранте, голова Комісії з прав людини та громадських справ, відповідальна за проходження законопроєкту в Сеймі.
Отже, 9 травня можна буде проводити заходи, які не суперечать меті, визначеній законом - захистити інтереси держави та громадської безпеки, запобігти приниженню та загрозі цінностям Латвії, як демократичної та національної держави, включаючи розкол суспільства, героїзацію війни, військової агресії, тоталітаризму, насильства, неправдиве відображення історичних подій. При цьому 9 травня можна буде провести заходи солідарності з українським народом та вшанувати пам’ять постраждалих і загиблих в Україні.
Законом передбачено, що використання піротехнічних виробів заборонено цілодобово 9 травня, а також до 7:00 10 травня.
Якщо дозвіл на проведення масового заходу було видано до дня набуття чинності законом, орган місцевого самоврядування зможе його анулювати та повернути плату за проведення масового заходу одержувачу дозволу, як це визначено законом.
Закон прийнятий Сеймом у невідкладному порядку та набуде чинності наступного дня після оприлюднення.
Як повідомляв Укрінформ, напередодні естонська поліція попередила, що 9 травня не перешкоджатиме поминанню загиблих у Другій світовій війні, проте жорстко реагуватиме на символи агресії та пропаганду війни, яку рф веде проти України.