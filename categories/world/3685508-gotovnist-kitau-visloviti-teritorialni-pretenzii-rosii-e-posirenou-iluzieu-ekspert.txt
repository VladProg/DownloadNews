Керівник секції Азійсько-Тихоокеанського регіону в Центрі дослідження армії, конверсії та роззброєння Юрій Пойта вважає поширеною ілюзією готовність Китаю висловити територіальні претензії росії, яка наразі є важливою для нього у геополітичному плані.

Таку думку він висловив під час онлайн-брифінгу на тему: «Поїздка Сі Цзіньпіна до москви. Що це означає для України?» в Медіацентрі Україна - Укрінформ.
"Ми не бачимо наразі ніяких індикаторів - ні великих, ні маленьких, що Китай дійсно готовий висловити територіальні претензії у бік російської федерації і якимось чином їх просувати, скажімо, намагатися забрати якісь історичні китайські землі. Я думаю, що це насправді досить серйозна ілюзія, яка побутувала і в науковому, і в експертному, і в медіа середовищі. Це насправді переоцінка амбіцій Китаю і недооцінка важливості рф на даний момент для Китаю", - сказав Пойта.
Він додав, що також бачив у новинах карти, на яких географічні назви вказані російською і в дужках китайською мовою.
"Я не знаю, наскільки це відповідає чинному підходу китайської сторони, тому що не дивився, як вони раніше це вказували. Якщо я не помиляюсь, це в принципі і є загальним підходом. Тому я не думаю, що це може призвести до якихось наслідків", - зауважив експерт.
Як повідомлялося, Міністерство природних ресурсів КНР запропонувало внести корективи у назви восьми географічних об'єктів рф, які раніше історично належали до китайських територій. Відповідну ініціативу Мінприроди Китаю оприлюднило 14 лютого 2023 року на своєму урядовому порталі в рамках пункту №14 щодо зміни загальнодоступних географічних карт КНР. Йдеться про додавання автентичних китайських назв до найменування міст Владивосток (Хайшеньвай), Уссурійськ (Шуанченцзи), Хабаровськ (Болі), Благовєщенськ (Хайланьбао), острів Сахалін (Куедао), Нерчинськ (Нібучу), Миколаївськ-на-Амурі (Мяоцзе), Становий хребет (Вайсінань-лін).