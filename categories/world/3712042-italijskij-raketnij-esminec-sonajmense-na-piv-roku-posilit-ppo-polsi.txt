Італійський есмінець «Caio Duilio», який прибув до порту Ґдиня, щонайменше на пів року посилить оборону узбережжя та критичної інфраструктури Польщі.

Про це повідомляє Польське радіо, передає Укрінформ.

Міністр оборони Польщі Маріуш Блащак поінформував про прибуття італійського ракетного есмінця «Caio Duilio» з потужним зенітним і протиракетним озброєнням. За його словами, корабель посилить оборону польського узбережжя та критичної інфраструктури.

«Присутність італійського корабля є результатом моїх переговорів із Ґвідо Крозетто, міністром оборони Італії. Італійці зміцнять нашу протиповітряну оборону щонайменше на шість місяців», - зазначив очільник міноборони.

Своєю чергою очільник Бюро нацбезпеки Польщі Яцек Сєвєра вказав, що Італія приєднується до США, Великої Британії та Німеччини у спільному захисті повітряного простору Республіки Польща.

За даними Польського радіо, есмінець «Caio Duilio», який прибув до порту ВМС у Ґдині, має 153 метри завдовжки. Він озброєний ракетним комплексом PAAMS із 48 вертикальними пусковими установками для зенітних ракет Aster 15/Aster 30 (дальність бою - 30 і 120 км). Корабель також оснащений вісьмома пусковими установками протикорабельних ракет Otomat, 25 і 76 мм гарматами та торпедними установками.
Фото: twitter.com/mblaszczak