У Пакистані заарештували десятьох осіб за підозрою в торгівлі людьми - з'ясувалося, що багато мігрантів на судні, яке днями затонуло в Середземному морі, були вихідцями саме з цієї країни.

Про це повідомляє DW, передає Укрінформ.
Дев'ятьох підозрюваних було затримано в пакистанській частині Кашміру, звідки родом більшість жертв. Ще одного - у місті Гуджрат, яке вважається плацдармом для переправлення мігрантів. Наразі вони перебувають під слідством.
Місцеві ЗМІ пишуть, що на рибальському судні з мігрантами, яке зазнало катастрофи неподалік узбережжя Греції, перебували до 300 громадян Пакистану. Загалом судно могло перевозити від 400 до 750 осіб, ідеться у спільній заяві Міжнародної організації з міграції та Управління Верховного комісара ООН у справах біженців.
Прем'єр-міністр Пакистану Шахбаз Шариф оголосив 19 червня днем національної жалоби за загиблими у Середземному морі. Він також розпорядився негайно припинити діяльність осіб, які займаються нелегальною міграцією, заявивши, що вони будуть суворо покарані
Як повідомляв Укрінформ, біля південного узбережжя Греції в середу затонуло рибальське судно з мігрантами. Місцева влада спочатку повідомила про 32 загиблих. За останніми даними кількість жертв катастрофи зросла до 78 осіб.
Фото: АА