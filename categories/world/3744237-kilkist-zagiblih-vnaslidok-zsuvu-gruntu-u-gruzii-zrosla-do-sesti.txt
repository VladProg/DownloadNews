У Грузії під час пошуково-рятувальних робіт у курортному селищі Шові, де стався зсув ґрунту, виявили ще чотирьох загиблих.

Як передає Укрінформ, про це з посиланням на грузинське МВС повідомляє Грузія-Online.
Таким чином жертвами стихійного лиха стали вже шестеро людей.
У селі Глола муніципалітету Оні організовано мобільний штаб грузинської Служби з керування надзвичайними ситуаціями.
Зазначається, що із зони зсуву евакуйовано ще 140 людей.
Як повідомлялося, у грузинському курортному селищі Шові вдень 3 серпня стався зсув грунту. Раніше була інформація про двох загиблих та 152 евакуйованих осіб.
У регіоні пошкоджено лінії електропередачі, зруйновано дороги та мости, зв'язок працює з перебоями.
До рятувальної операції залучено близько 400 осіб і два вертольоти прикордонної поліції.
Шові – курортне селище у високогірному регіоні Рача-Лечхумі та Квемо Сванеті, в Онському муніципалітеті. Курорт Шові розташований на висоті 1,5 тисячі метрів над рівнем моря.
Фото з сайту newsgeorgia.ge