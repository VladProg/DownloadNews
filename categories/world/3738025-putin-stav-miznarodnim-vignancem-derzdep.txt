Відмова Путіна взяти особисту участь у саміті БРІКС через загрозу арешту за ордером Міжнародного кримінального суду засвідчує, що він став справжнім вигнанцем, а Росія остаточно втрачає свій авторитет.

Про це заявив на брифінгу речник Держдепартаменту США Меттью Міллер, передає кореспондент Укрінформу.
«Одним з багатьох підтверджень, що ця війна стала стратегічною поразкою для Росії, є те, що її становище у світі значно погіршилося», - сказав офіційний представник зовнішньополітичного відомства США.
За його словами, цей факт яскраво ілюструє відмова Путіна взяти участь у саміті БРІКС в умовах, коли йому загрожує арешт за воєнні злочини.
«Немає кращого прикладу, кращої ілюстрації істотного погіршення авторитету (Росії – ред.) у світі, ніж те, що президент Путін зараз навряд чи зможе виїхати за кордон», - зазначив Міллер.
Він наголосив, що Путін став міжнародним вигнанцем, який боїться лишити свою країну через страх арешту.
Як повідомляв Укрінформ, у середу адміністрація президента ПАР повідомила, що Путін не поїде до Йоганнесбурга на саміт БРІКС. Росію на зустрічі представлятиме міністр закордонних справ Лавров.