Московський міський суд визнав законним арешт Ігоря Гіркіна (Стрєлкова) у справі про заклики до екстремістської діяльності.

Про це повідомляє Інтерфакс, передає Укрінформ.
«Постанову Міщанського суду Москви від 21 липня 2023 року про обрання запобіжного заходу у вигляді взяття під варту Гіркіна терміном до 18 вересня 2023 року залишити без змін, апеляційні скарги - без задоволення», - йдеться у рішенні суду.
Захист Гіркіна просив апеляційний суд скасувати рішення першої інстанції та обрати йому більш м'який запобіжний захід.
Адвокати вказали на те, що їхній підзахисний страждає на низку захворювань, активно співпрацює зі слідством і "дає послідовні та правдиві свідчення".
Гіркін підтримав адвокатів і зазначив, що не розуміє, чому суд першої інстанції обрав йому арешт як запобіжний захід, тим більше що він засуджений Міжнародним судом Гааги. Крім того, Гіркін наголосив, що не визнає провини і має намір довести свою невинуватість.
Як повідомляв Укрінформ, ексофіцера ФСБ, колишнього «міністра оборони ДНР» Ігоря Гіркіна (Стрєлкова) відправили під арешт в СІЗО на два місяці, до 18 вересня. Він перебуває в СІЗО "Лефортово".
У суді він визнав, що розмістив у Телеграмі два пости, один із яких стосувався Криму, другий — виплат військовослужбовцям. Після початку повномасштабного російського вторгнення в Україну Гіркін неодноразово висловлювався про війну, при цьому часто критикував дії керівництва РФ, в тому числі президента РФ.
Російське слідство наклало гриф «цілком таємно» на матеріали у кримінальній справі проти Гіркіна.
Раніше суд у Нідерландах визнав Гікіна і ще двох осіб винними у справі про збитий 17 липня 2014 року над тимчасово окупованою частиною Донецької області літак рейсу MH17.