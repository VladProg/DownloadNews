Король Великої Британії Чарльз ІІІ під час вручення коштовностей шотландської корони на церемонії в Единбурзі отримає новий меч.

Про це повідомляє BBC, передає Укрінформ.
Відзнаки Шотландії, які традиційно вручаються британським монархам після коронації, будуть вручені Чарльзу ІІІ під час служби в соборі Святого Егідія 5 липня.

Фото: ANDREW MILLIGAN

Меч XVI століття, що належить до них, став занадто крихким, тому було замовлено новий – меч Єлизавети. Виготовлення нового клинка коштувало 22 тисячі фунтів стерлінгів.

Фото: PA MEDIA

На церемонію також доправлять Камінь Долі, який використовувався і під час коронації Чарльза у Вестмінстерському абатстві 6 травня. Це священна реліквія Шотландії, що являє собою великий блок пісковика вагою 152 кг. Упродовж століть на ньому коронувались шотландські та англійські монархи.

Фото: HISTORIC ENVIRONMENT SCOTLAND

Нагороди Шотландії є найстарішими коштовностями корони у Великій Британії. Вони складаються з корони, скіпетра та державного меча.
Як повідомляв Укрінформ, 6 травня у Вестмінстерському абатстві в Лондоні відбулася церемонія коронації Чарльза III.