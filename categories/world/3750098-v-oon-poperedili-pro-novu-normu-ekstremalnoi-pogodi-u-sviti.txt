Екстремальна погода у світі стала «новою нормою», і є результатом зміни клімату, спричиненого людиною.

Як передає Укрінформ, про це йдеться у пресрелізі Всесвітньої метеорологічної організації (ВМО), яка є спеціалізованою міжурядовою організацією ООН у сфері метеорології.
«Це нова норма, і це не є несподіванкою. Частота та інтенсивність багатьох екстремальних ситуацій, таких як спекові хвилі та сильні опади, зросли за останні десятиліття. Існує висока впевненість, що головним чинником є зміна клімату, спричинена людиною через викиди парникових газів», - заявив експерт із питань клімату при ВМО Альваро Сілва.
Зазначається, що ряд національних метеорологічних і гідрологічних служб Європи, зокрема Франції, Швейцарії, Німеччини, Польщі, Хорватії, Італії, Греції, Угорщини, Австрії, Литви, опублікували попередження про помірну та сильну спеку впродовж третього тижня серпня на тлі температури до 40 °C.
Крім цього, Марокко встановило новий національний температурний рекорд у 50,4 °C в Агадірі 11 серпня, коли температура вперше перевищила 50 °C.
Туреччина також повідомила про новий національний температурний рекорд 15 серпня у 49,5°C, побивши попередній рекорд у 49,1°C, встановлений у липні 2021 року.
У багатьох частинах Близького Сходу температура також перевищувала 50°C.
За даними Японського метеорологічного агентства, країна також постраждала від тривалої спеки, побивши рекорди багатьох станцій, які одночасно видали попередження про проливні дощі та повені, пов’язані з тайфунами.
Станом на 17 серпня в Канаді понад 600 лісових пожеж вийшли з-під контролю.
За даними Національного центру ураганів США, який є спеціалізованим метеорологічним центром ВМО, 18 серпня ураган Гіларі посилився до потужного урагану «категорії 4».
Як повідомляв Укрінформ, генсекретар ООН Антоніу Гутерреш закликає всі країни до термінових та рішучих дій щодо досягнення вуглецевої нейтральності в найближчі 20-30 років, критикуючи вплив сектора викопного палива на клімат.