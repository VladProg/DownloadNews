У Міністерстві енергетики Буркіна-Фасо заявили у п’ятницю про підписання меморандуму щодо будівництва атомної електростанції в регіоні Сахель, який не має виходу до моря.

Як передає Укрінформ, про це повідомляє Reuters.
Угода була підписана у Москві міністром енергетики та шахтної промисловості Буркіна-Фасо Сімоном-П’єром Бусімом та заступником гендиректора «Росатому» Миколою Спаським.
Нова АЕС дозволить країні задовольнити енергетичні потреби, йдеться у тексті заяви. Наразі Буркіна-Фасо має встановлену потужність виробництва електроенергії більш як 420 мегаватів.
Зазначається, що укладання угоди стало результатом відповідного запиту лідера хунти Буркіна-Фасо Ібрагіма Траоре до президента РФ Путіна під час липневого російсько-африканського саміту у Петербурзі.
Меморандум не містить подробиць про майбутню атомну електростанцію, фінансування чи терміни будівництва. Зазначається, що документ допоможе «розвинути ядерну інфраструктуру та технології для медичних та сільськогосподарських застосувань та впроваджень в Буркіна-Фасо», а також надасть «допомогу» західноафриканській країні у «сфері ядерної безпеки».
Як повідомляв Укрінформ, у липні з Російської Федерації до Китаю вирушив вантаж обладнання для будівництва атомної електростанції, зокрема захисна оболонка ядерного реактора та чотири парогенератори, виготовлені у Волгодонську.