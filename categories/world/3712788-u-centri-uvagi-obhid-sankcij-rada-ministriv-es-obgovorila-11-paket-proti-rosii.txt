Європейський Союз рішуче налаштований забезпечити ефективність економічних санкцій проти Росії та унеможливити їх обхід за допомогою третіх країн, і ці зусилля будуть в основі 11-го пакета санкцій.

Про це заявив високий представник ЄС Жозеп Боррель на пресконференції за підсумками Ради міністрів ЄС із закордонних справ, повідомляє кореспондент Укрінформу.
«Ми обговорили 11-ий пакет санкцій. Його фокус буде саме на оминанні санкцій, що відбувається в певних місцях. Ми маємо покласти цьому край», - сказав Боррель.
За його словами, ЄС проводить аналіз товарних потоків після запровадження санкцій проти РФ, зокрема показники експорту ЄС до деяких країн, що межують з Росією.
«Наприклад, ми зменшили наш експорт автомобілів на російському напрямку на 80 відсотків. Водночас ми збільшили експорт автомобілів до деяких країн Середньої Азії майже на 300 відсотків. Дещо дивний інтерес до європейських автомобілів у деяких сусідів Росії. І не безглуздою ідеєю буде уявити, що ці автомобілі були імпортовані, а потім реекспортовані. Якщо це так – це буде в обхід санкцій», - підкреслив високий представник ЄС.
Ще один приклад, який він навів, - різке збільшення попиту на російську нафту в Індії, на яку зараз припадає 36 відсотків російського нафтового експорту, та зростання у кілька разів експорту продукції індійських нафтопереробних підприємств до Європейського Союзу.
«У випадку з Індією я чітко заявив: те, що вона купує російську нафту, є законним, це нормально. Ми зовсім не звинувачуємо у цьому уряд Індії. Наші санкції не є екстериторіальними. Наші компанії були зобов’язані виконувати наші рішення, але ми не можемо нав’язувати свою волю уряду Індії або індійським компаніям. Якщо завдяки нашим граничним обмеженням цін на російську нафту Індія може купувати її дешевше - це добре, росіяни отримають менше грошей», - сказав Боррель.
Водночас він зауважив, що експорт індійських продуктів нафтопереробки в Європу збільшився майже у сім разів. «Я не звинувачую індійський експорт – вони можуть робити все, що хочуть... Ми імпортуємо продукти, що створюються з російської нафти, це зрозуміло. Це той випадок, який ми маємо вивчити з погляду оминання санкцій і визначити, що можемо зробити», - додав Боррель.
Як повідомлялося, Рад міністрів ЄС із закордонних справ сьогодні розглянула найважливіші питання зовнішньої політики ЄС, зокрема продовження військової допомоги Україні. Завтра Рада міністрів ЄС продовжить обговорення питань оборони й безпеки, а в середу проведе дискусії щодо торговельної політики ЄС.