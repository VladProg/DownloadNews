У кількох містах Греції у п'ятницю тисячі студентів вийшли на акції протесту у зв'язку з масштабною залізничною аварією, внаслідок якої загинуло щонайменше 57 осіб.

Про це повідомляє Укрінформ із посиланням на Ekathimerini.
Учасники протестів, організовані лівими і студентськими групами, висловлювали обурення через відсутність заходів безпеки на залізниці.
Наймасштабніша акція проведена у місті Ларисса, неподалік якого сталась аварія. Тут відбувся мирний хід за участю кількох тисяч людей.
Подібні протести відбулися й раніше, у середу і четвер.
На акції протесту біля парламенту в Афінах поліція застосувала сльозогінний газ і світлошумові гранати для розгону демонстрантів, які кидали у правоохорнців пляшки із запальною сумішшю, підпалювали сміттєві баки. Про арешти чи поранення не повідомлялося.
Крім того, сутички сталися під час протесту у Салоніках.
Як повідомлялося, у ніч проти 1 березня у Греції сталося зіткнення вантажного і пасажирського потягів. Загинули щонайменше 57 осіб, серед яких багато студентів.
Міністр транспорту й інфраструктури Греції Константінос Караманліс оголосив про відставку.
На даний момент 59-річному начальнику місцевої станції висунули звинувачення в ненавмисному вбивстві. Однак він заперечує будь-які правопорушення і причиною аварії називає технічну несправність.
У п'ятницю поліція провела обшуки на залізничній станції міста Ларисса в межах розслідування зіткнення потягів.
Фото: Getty Images