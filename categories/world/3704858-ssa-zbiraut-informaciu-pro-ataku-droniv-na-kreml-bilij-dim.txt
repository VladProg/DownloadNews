Американська розвідка наразі збирає інформацію й докази, які можуть розкрити справжні причини атаки безпілотних літальних апаратів на одну з будівель кремлівського комплексу.

Про це заявив у четвер під час брифінгу у Вашингтоні координатор Ради нацбезпеки Білого дому Джон Кірбі, передає власний кореспондент Укрінформу.
«Ми досі намагаємося зібрати інформацію про те, що сталося», - зауважив представник адміністрації Байдена.
Він підкреслив, що наразі виникає безліч запитань щодо ситуації, однак США збиратимуть переконливі докази для того, щоб зробити остаточні висновки.
«Одне можу вам сказати точно, що Сполучені Штати жодним чином не були причетні до цього інциденту всупереч брехні пана пєскова – це просто брехня»,- наголосив Кірбі.
Водночас, він звернув увагу, що росія впродовж останніх днів продовжила запускати десятки ракет та безпілотників по Україні, «завдавши ударів по цивільних будівлях та вбивши невинних українців, у тому числі покупців у супермаркеті».
Представник Білого дому підкреслив, що росія продовжує вести жорстоку війну проти українського народу.
«І ми віддані тому, щоб надалі підтримувати Україну в момент, коли вона захищається від цієї агресії», - наголосив представник адміністрації США.
Як повідомляв Укрінформ, 3 травня пресслужба президента росії заявила про відбиття спроби удару безпілотниками по кремлю. Заявлено, що кремль розцінює спробу удару як «сплановану терористичну акцію та замах на президента рф напередодні дня перемоги».
Президент Володимир Зеленський заперечив причетність України до атаки на кремлівську резиденцію президента рф.