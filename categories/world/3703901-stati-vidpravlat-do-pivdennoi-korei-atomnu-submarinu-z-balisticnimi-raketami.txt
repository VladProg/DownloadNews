Пентагон відрядить атомний підводний човен класу «Огайо» з балістичними ракетами до Південної Кореї у рамках угоди цієї країни зі США про посилення стримування загроз з боку КНДР.

Як передає Укрінформ із посиланням Yonhap, про це заявив речник Пентагону Патрік Райдер.
«Це буде атомний підводний човен класу «Огайо з балістичними ракетами», - сказав він, відповідаючи на запитання стосовно класу субмарини.
Водночас Райдер відмовився надати будь-яку інформацію про термін доправлення підводного човна та ймовірність його оснащення ядерною зброєю.
Угода про посилення стримування загроз з боку КНДР, яка отримала назву «Вашингтонська декларація», була підписана президентами США Джо Байденом та Південної Кореї Юн Сук Йолем минулого тижня.
Окрім регулярних візитів = американських атомних субмарин з балістичними ракетами на борту, угода передбачає збільшення тривалості й частоти розгортання у Південній Кореї компонентів стратегічних сил США та створення нової консультативної групи з ядерних питань, яка дозволить Сеулу й Вашингтону тісніше співпрацювати у реагуванні на непередбачувані ситуації з застосуванням ядерної зброї на Корейському півострові.
Як повідомляв Укрінформ, президент Джо Байден під час спільної пресконференції з корейським колегою заявив: якщо Північна Корея спробує завдати по Сполучених Штатах або їхніх союзниках ядерного удару, режим у Пхеньяні перестане існувати.
Фото: military.com