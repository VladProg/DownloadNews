Європейський Союз може накласти торговельні обмеження на країни, які здійснюють поставки пральних машин та вживаних автомобілів до росії, оскільки чіпи з цих пристроїв використовуються для ремонту пошкодженої військової техніки рф.

Про це повідомляє The Telegraph, передає Укрінформ.
“Ми повинні дати потужний сигнал особам і організаціям у третіх країнах. Надання матеріальної підтримки військової та оборонно-промислової бази росії матиме серйозні наслідки щодо їх доступу на ринок ЄС”, - йдеться у конфіденційному документі, з яким ознайомилася газета The Telegraph.
Офіційні особи, які відстежують торгові потоки до москви, помітили значне зростання торгівлі споживчими товарами між блоком і традиційними союзниками кремля у Центральній Азії.
Нові маршрути, активність яких зросла на 60-80%, можуть використовуватися росією для обходу західних санкцій.
Європейські столиці обговорюють плани заходів впливу на країни, які допомагають москві ухилитися від запроваджених обмежень. Зокрема, в ЄС розглядають впровадження санкцій проти цих країн, йдеться у конфіденційному документі.
Пропозиція може обмежити доступ будь-якої країни, компанії чи фізичної особи до єдиного ринку в разі виявлення доказів про здійснення реекспорту заборонених товарів до рф.
Багато з товарів, що перевозяться, містять так звані технології “подвійного призначення”, які мають як військове, так і цивільне застосування і входять до списку товарів, заборонених до експорту в росію.
Найбільше серед товарів, які вивозяться з ЄС до Казахстану, Киргизстану та Узбекистану, пральних машин, вживаних автомобілів та фотоапаратів.
Існують побоювання, що багато товарів розбираються, а напівпровідники та інші компоненти використовуються для відновлення пошкоджених російських танків, бронетехніки та дронів.
Більшість вантажів, що вивозяться із ЄС, потрапляють до білорусі через сухопутний кордон з Литвою, а потім реекспортуються до Центральної Азії.
19 держав-членів ЄС вже схвалили план введення торговельних обмежень для країн, які допомагають росії.
Відповідно до плану, а також розширення санкцій проти союзників рф, блок спочатку планує провести дипломатичні переговори з країнами Центральної Азії, щоб попередити їх про наслідки.
Як повідомляв Укрінформ, Казахстан має намір посилити контроль за товарами, призначеними для подальшого реекспорту, аби не допустити обходу західних санкцій росії.