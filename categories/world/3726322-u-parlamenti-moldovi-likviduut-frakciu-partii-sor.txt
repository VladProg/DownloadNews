Парламент Молдови на засіданні 22 червня схвалив пакет заходів для виконання рішення Конституційного суду про визнання проросійської партії «Шор» неконституційною.

Депутати проголосували за ліквідацію фракції партії «Шор», передає Укрінформ із посиланням на NewsMaker.
Відповідно до рішення КС Молдови, депутати від фракції партії «Шор» продовжать виконувати свої повноваження, але вже як незалежні народні обранці. Їм також заборонено переходити до інших фракцій, а списки запасних кандидатів формування анулювали.
Також згідно з рішенням парламенту всіх депутатів від фракції партії «Шор» виключили зі складу Постійного бюро, з усіх делегацій молдовського парламенту в міжнародних організаціях та групах дружби з парламентами інших країн.
Як повідомляв Укрінформ, судді Конституційного суду Молдови 19 червня винесли рішення на запит уряду країни про перевірку конституційності проросійської партії «Шор» та визнали її неконституційною.
Президент Майя Санду заявила, що «суспільство чекало на це рішення».
У «Шор» назвали рішення КС «свавіллям» та заявили про намір звернутися до Європейського суду з прав людини.
13 квітня Апеляційна палата Кишинева засудила депутата-втікача, лідера партії «Шор» Ілана Шора до 15 років в’язниці із конфіскацією майна на 5 мільярдів леїв (понад 270 мільйонів доларів). Також суд заборонив Шору обіймати посади в банківській системі впродовж п'яти років та конфіскував його активи на користь держави.
У 2015 році Ілана Шора засудили у справі про «крадіжку мільярда» до 7,5 року ув'язнення за шахрайство та відмивання грошей. Справа перебувала на розгляді в Апеляційній палаті Кишинева. Слухання багаторазово відтерміновували.
У 2019 році Ілан Шор виїхав з Молдови. За деякими даними, наразі він перебуває в Ізраїлі.
26 жовтня 2022 р. Міністерство фінансів США оголосило про запровадження санкцій проти дев'яти осіб та 12 організацій у Молдові, яких вважають учасниками «постійних кампаній зловмисного впливу Кремля», а також причетними до системної корупції в республіці. Під санкціями, зокрема, опинилися молдавські олігархи Володимир Плахотнюк та Ілан Шор.
Представники проросійської партії «Шор» неодноразово організовували антиурядові виступи у Молдові з метою дестабілізувати ситуацію у країні.
Фото з сайту newsmaker.md