США й Велика Британія провели зустріч у Лондоні на рівні заступників міністрів оборони та вищого військового керівництва обох країн, під час якого підтвердили спільний підхід у протистоянні викликам з боку Росії й Китаю.

Про це повідомили в четвер у Пентагоні, передає власний кореспондент Укрінформу.
«Серед тем, які обговорили лідери, були визначені стратегічні орієнтири США й Великої Британії, євроатлантична безпека, індо-тихоокеанська безпека та тристороннє партнерство у форматі AUKUS»,- зауважили в американському відомстві.
Уточнюється, що діалог також включав обговорення останнього Комплексного огляду щодо оборонної політики Британії, Стратегії національної оборони США та Концепції спільного ведення війни.
«Лідери обговорили гостру загрозу з боку Росії, про що свідчить її неспровоковане вторгнення в Україну, а також підтримку та збільшення зусиль зі стримування й зосередженість Стратегії національної оборони США на Китайській Народній Республіці», - зазначили в Пентагоні.
При цьому було підкреслено, що і США, і Велика Британія «поділяють підхід до протистояння російській агресії та працюють над відповіддю на виклики, які створює КНР».
Лідери також обговорили зусилля щодо збільшення виробництва оборонної промисловості та впровадження тристороннього партнерства AUKUS, що включає експортний контроль та обмін інформацією.
Учасники зустрічі взяли на себе зобов’язання поглибити особливі відносини між двома країнами та продовжувати прогрес у вирішенні спільних проблем.
Як повідомлялося, останній подібний діалог США-Велика Британія у сфері оборони відбувся в травні цього року в Вашингтоні.