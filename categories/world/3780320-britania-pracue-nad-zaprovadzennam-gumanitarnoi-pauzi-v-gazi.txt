Велика Британія працює над тимчасовим припиненням бойових дій у секторі Гази, щоб доставити більше допомоги палестинцям.

Про це заявив Reuters міністр закордонних справ Британії Джеймс Клеверлі, передає Укрінформ.
«Ми активно працюємо з єгиптянами, ізраїльтянами та іншими країнами, щоб спробувати зробити гуманітарну паузу, тимчасову паузу, щоб ми могли доставити гуманітарну допомогу людям, які її потребують», – сказав Клеверлі в резиденції посла Великої Британії в Абу-Дабі.
Він зазначив, що гуманітарна допомога надходить до Гази, але її обсяги потрібно значно збільшити. «Допомога просочується, але нам потрібно значне збільшення обсягу», – додав він.
Як повідомляв Укрінформ, за даними ООН, у неділю через прикордонний перехід Рафах на кордоні з Єгиптом в'їхали 33 вантажівки з гуманітарною допомогою, що стало найбільшим конвоєм на палестинську територію.
Рада Безпеки ООН збереться в понеділок на термінове засідання стосовно наземної операції армії Ізраїлю в секторі Гази.