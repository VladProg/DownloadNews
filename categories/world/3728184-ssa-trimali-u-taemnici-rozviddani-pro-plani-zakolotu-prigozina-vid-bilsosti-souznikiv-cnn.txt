Розвідка США змогла зібрати надзвичайно детальну та точну інформацію щодо планів керівника ПВК "Вагнер" Євгена Пригожина, що призвели до його короткочасного заколоту, зокрема те, куди і як "Вагнер" планував просуватися. Однак цими даними не ділилися з союзниками.

Як передає Укрінформ, про це повідомляє CNN з посиланням на джерела, знайомі з цим питанням.
Зазначається, що розвідувальні дані були настільки засекреченими, що вони були передані лише обраним союзникам Вашингтона, серед яких високопоставлені британські посадовці, на рівні всього НАТО вони не надавалися, повідомили джерела CNN.
За даними розвідки, коли саме Пригожин влаштує заколот, було невідомо, але схоже, що він вирішив здійснити свій план після того, як 10 червня міністерство оборони РФ оголосило, що всі члени приватних військових компаній, включаючи "Вагнер", будуть змушені підписати контракти з російським регулярним військом, починаючи з липня.
Розвідувальні дані щодо планів Пригожина були настільки секретними, що в США їх повідомляли лише найвищим посадовим особам, а також членам Конгресу, які мають доступ до "найделікатніших" даних розвідки.
Секретність, що оточувала цю інформацію, стала причиною того, що деякі високопоставлені європейські посадовці та навіть високопосадовці в уряді США були захоплені зненацька заколотом Пригожина у п’ятницю, а також швидкістю, з якою війська "Вагнера" пройшли до Ростова-на-Дону та у напрямку Москви в суботу вранці.
Як повідомляв Укрінформ, у понеділок в Державному департаменті США заявили, що вважають заколот Пригожина прямим викликом лідерству Путіна всередині його ж режиму.