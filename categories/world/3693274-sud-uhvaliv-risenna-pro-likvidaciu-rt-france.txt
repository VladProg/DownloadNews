Французький господарський суд офіційно визнав підтримуваний кремлем телеканал RT France банкрутом.

Про це повідомила президент компанії Ксенія Федорова, передає Укрінформ із посиланням на Politico.
«Суд у Нантер ухвалив рішення про ліквідацію RT France», - зазначила Федорова.
За її словами, співробітники RT France будуть звільнені найближчими днями.
Торік у березні ЄС заборонив мовлення російським урядовим ЗМІ, як-от sputnik і RT, раніше відомий як russia today, після розв`язаної росією війни проти України.
Однак санкції не завадили медіа випускати контент. Минулого року російський канал продовжував створювати, публікувати та транслювати матеріали, дедалі більше орієнтовані на франкомовну аудиторію в африканських країнах, таких як Малі та Буркіна-Фасо.
Раніше цього року уряд Франції заблокував банківські рахунки RT France після рішення ЄС про замороження активів у грудні.