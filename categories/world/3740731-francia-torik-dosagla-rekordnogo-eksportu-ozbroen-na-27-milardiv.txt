Міністерство оборони Франції у щорічному звіті заявило, що експорт озброєння з країни становив рекордних 27 мільярдів євро у 2022 році, що в 2,3 раза більше, ніж у 2021 році.

Як передає Укрінформ, про це повідомляє Le Parisien.
Зазначається, що Франція досягла такого великого показника експорту озброєнь у 2022 через те, що Об'єднані Арабські Емірати (ОАЕ) замовили 80 винищувачів-бомбардувальників Rafale.
Згідно зі звітом французького Міноборони, контракт з ОАЕ становить трохи більше 16 мільярдів євро.
Окрім ОАЕ, Індонезія, Греція й Індія замовили в сукупності понад 40 французьких літаків Rafale минулого року.
Таким чином експорт французьких озброєнь збільшився з 11,7 млрд євро в 2021 році до 27 мільярдів євро в 2022 році.
Як повідомляв Укрінформ, парламент Франції 13 липня схвалив збільшення військових витрат, що було спричинене війною Росії в Україні та швидким зростанням глобальних загроз. Крім того, Франція збільшить військову допомогу Україні на 170 млн євро та спростить процес постачання зброї.