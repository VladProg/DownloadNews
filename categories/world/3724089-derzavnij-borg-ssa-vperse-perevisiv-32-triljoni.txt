У п'ятницю, 16 червня, федеральний державний борг США вперше перевищив позначку в 32 трильйони американських доларів.

Як передає Укрінформ, про це повідомляє The New York Times із посиланням на дані Мінфіну США.
Зазначається, що перевищення позначки в 32 трильйони доларів сталося на дев’ять років раніше, ніж передбачалося передпандемічними прогнозами, що відображає трильйони доларів екстрених витрат на подолання наслідків COVID-19 разом із повільним економічним зростанням країни.
Республіканці та демократи висловили стурбованість державним боргом, але жодна з партій не виявила бажання боротися з його найбільшими факторами, такими як витрати на соціальне та медичне забезпечення.
«Оскільки ми перевищуємо 32 трильйони доларів, і кінця не видно, настав час усунути фундаментальні причини нашого боргу, якими є обов’язкове зростання витрат і відсутність достатніх доходів для їх фінансування», — сказав Майкл А. Петерсон, виконавчий директор Фонду Пітера Г. Петерсона, який виступає за скорочення дефіциту держборгу.
Фонд Петерсона висловив стурбованість прогнозами, які показують, що впродовж наступних 30 років Сполучені Штати збільшать державний борг на 127 трильйонів доларів, а витрати на виплати відсотків становитимуть майже 40% від усіх федеральних доходів до 2053 року.
Як повідомляв Укрінформ, 3 червня глава Білого дому Джо Байден затвердив закон, ухвалений американським Конгресом, який підвищує ліміти державного боргу та дозволяє країні уникнути дефолту.