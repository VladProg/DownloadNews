Якщо найближчим часом у Молдові не станеться нічого надзвичайного, то уряд більше не пропонуватиме продовжити режим надзвичайного стану (ЕС), термін якого закінчується 31 грудня.

Про це в ефірі TV8 заявила голова парламентської Комісії з питань права, призначення та імунітету Олеся Стамате передає Укрінформ.
"Представник уряду, який представляв цю ініціативу і в комісії, і в пленумі парламенту, обґрунтував необхідність продовження лише на 30 днів з міркування, що це останнє продовження. Якщо тільки не станеться чогось надзвичайного. Уряд підготував велику частину законодавчих актів, які ми повинні ухвалити через заміщення тих постанов, які були прийняті через комісії з надзвичайних ситуацій. До кінця грудня, маючи всі ці документи, продовжувати надзвичайний стан не буде необхідності", - стверджує Стамате.
За її словами, теоретично навіть під час канікул парламент Молдови може провести позачергове засідання для голосування з такого питання. Але депутат від правлячої партії PAS стверджує, що цього не планують.
Раніше у Молдові вчергове продовжили режим надзвичайного стану, який діє з кінця лютого 2022 року. Режим НС у країні діятиме ще 30 днів, починаючи з 1 грудня.
В уряді зазначали, що продовження надзвичайного стану необхідне у зв'язку з ризиками для безпеки Молдови, що зберігаються через війну в Україні.
Конфлікт може вплинути на енергетичну та газову інфраструктуру Молдови, яка пов'язана з українськими системами. Це критично в умовах холодного сезону та владі необхідні інструменти для швидкого реагування на подібні кризові ситуації, наголошував глава МВС Адріан Єфрос.
Як повідомляв Укрінформ, надзвичайний стан у Молдові був запроваджений 24 лютого 2022 року з початком повномасштабної війни в Україні і продовжувався кожні два місяці.