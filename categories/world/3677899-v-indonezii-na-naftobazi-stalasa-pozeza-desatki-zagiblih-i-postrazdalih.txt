У п'ятницю у столиці Індонезії Джакарті спалахнула велика пожежа на нафтобазі, що призвело до загибелі щонайменше 14 осіб.

Як передає Укрінформ, про це повідомляє AP.
За словами начальника штабу армії генерала Дудунга Абдурахмана, який відвідав місце події, щонайменше 14 осіб загинули і 42 були госпіталізовані, деякі з них - із серйозними опіками.
Також була проведена евакуація кількох тисяч осіб із прилеглих районів після поширення полум’я поблизу нафтобази.
Зазначається, що нафтобаза, якою керує державна нафтогазова компанія Pertamina, розташована поблизу густонаселеного масиву в районі Танах Мера в Північній Джакарті. Вона забезпечує 25% потреб Індонезії в пальному.
Влада заявила, що щонайменше 180 пожежників і 37 пожежних машин намагаються загасити вогонь.
«Вогонь викликав кілька вибухів і швидко перекинувся на житлові будинки», - заявив головний пожежний Джакарти Сатріаді Гунаван.
Як повідомляв Укрінформ, у Нижегородській області рф сталося займання на НПЗ «Лукойл».