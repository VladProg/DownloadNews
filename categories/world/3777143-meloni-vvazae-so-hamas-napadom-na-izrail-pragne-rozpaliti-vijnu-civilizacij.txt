Голова уряду Італії Джорджа Мелоні заявила, що міжнародне співтовариство має уникати ескалації конфлікту між Ізраїлем та ХАМАС, і вважає справжньою метою нападу ісламістських бойовиків створення прірви між палестинцями й ізраїльтянами та розпалювання війни цивілізацій.

Як передає Укрінформ, про це повідомляє агенція Reuters.
Очільниця італійського уряду застерегла, що конфлікт на Близькому Сході може перерости у масштабніший та стати "зіткненням цивілізацій".
"Хоча наші вихідні точки далекі, наші інтереси повністю збігаються: щоб те, що відбувається в Газі, не стало набагато ширшим конфліктом, релігійною війною, зіткненням цивілізацій", — сказала Мелоні.
"У мене склалося враження, що це була справжня мета атаки ХАМАС – не захист прав палестинського народу, а атака, що створила б непереборну прірву між палестинцями та ізраїльтянами. Тобто мішенню є всі ми, і ми не можемо потрапити в цю пастку, що було б дуже безглуздо", – додала вона.
Зазначається, що прем'єр-міністр Італії зустрілася з главою Палестини Махмудом Аббасом у Каїрі перед поїздкою до Тель-Авіва для зустрічі з прем'єр-міністром Ізраїлю Беньяміном Нетаньягу.
Мелоні та Аббас обговорили необхідність наполегливо працювати над деескалацією протистояння між Ізраїлем та ХАМАС і над вирішенням конфлікту шляхом створення двох держав.
"Я сподіваюся, що є відповідальність з боку всього міжнародного співтовариства, і мені здається, що вона є, щоб прискорити цей процес та забезпечити структурне вирішення конфлікту", – сказала Мелоні.
Вона зазначила, що рішення на основі принципу двох держав повинно мати чіткі часові рамки.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.