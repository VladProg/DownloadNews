США зреагують, якщо Китай передасть росії летальну допомогу, і наслідки будуть схожими на ситуацію з економікою рф після початку повномасштабного вторгнення в Україну.

Про це Джо Байден сказав в інтерв’ю ABC News, передає Укрінформ.
«Я мав дуже відверту розмову з президентом Сі минулого літа з цього питання. І я зауважив йому: пане президенте, це не погроза, це просто твердження, заява про те, що, на мою думку, є реальним. Ви бачили, що сталося, коли решта світу, зокрема Європа, відчули жорстокість путіна в Україні», - розповів глава Білого дому.
Він уточнив, що нагадав Сі Цзіньпіну, як сотні приватних компаній залишили російський ринок – від McDonald's до Exxon, і так в усіх сферах.
«І я сказав: якщо ви втягнетеся в таку саму жорстокість, підтримаєте ці звірства, ви можете відчути такі самі наслідки», - додав президент США.
Водночас Байден підкреслив, що Сполучені Штати досі не бачили, щоб КНР передавала росії летальну допомогу. Також, за словами президента США, він особисто не очікує «великої ініціативи» з боку Пекіна.
У відповідь на запитання, чи означатиме це «червону лінію» для США, якщо Китай передасть росії зброю, Байден зауважив: «Це була б така сама межа, яку перетнули б усі інші. Тобто, ми накладемо суворі санкції на кожного, хто це зробить».
На уточнення, чи означало б це серйозні наслідки, глава Білого дому сказав, що США «дали б відповідь».
Як повідомляв Укрінформ, за даними ЗМІ, адміністрація Байдена розглядає можливість оприлюднення розвідданих, які свідчать про те, що Китай зважує, чи варто постачати росії зброю для підтримки її війни проти України.
Фото: ОП