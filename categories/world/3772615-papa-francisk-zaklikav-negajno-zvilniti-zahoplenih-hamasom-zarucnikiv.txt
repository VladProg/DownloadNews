Папа Римський Франциск закликав до негайного звільнення захоплених бойовиками ХАМАСу в Ізраїлі заручників.

Про це повідомляє The Times of Israel, передає Укрінформ.
"Я закликаю негайно звільнити заручників", - наголосив 86-річний Понтифік.
Водночас він висловив стурбованість облогою сектору Гази. "Ті, на кого напали, мають право захищатися, але я дуже стурбований повною облогою, в якій живуть палестинці у Газі, де також було багато невинних жертв. Тероризм та екстремізм не сприяють урегулюванню конфлікту між ізраїльтянами та палестинцями, а підживлюють ненависть, насильство та помсту і лише змушують обидві сторони страждати", - сказав Папа Франциск.
Глава Святого Престолу наголосив, що Близькому Сходу потрібна не війна, а мир: "мир, заснований на справедливості, діалозі та мужності братерства".
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
На цей час відомо про 1200 загиблих ізраїльтян, близько 3000 зазнали поранень. Доля 150 осіб, викрадених та вивезених до сектору Гази, невідома.
За даними міністерства охорони здоров'я Гази, внаслідок бойових дій від 7 жовтня загинули 950 палестинців, 5 тисяч людей були поранені внаслідок авіаударів.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.
Фото: ANSA/EPA