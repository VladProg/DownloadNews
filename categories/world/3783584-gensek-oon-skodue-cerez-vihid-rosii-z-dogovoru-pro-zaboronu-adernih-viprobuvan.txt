Генеральний секретар ООН Антоніу Гутерреш «глибоко шкодує» про вихід Російської Федерації з Договору про всеосяжну заборону ядерних випробувань (ДВЗЯВ).

Як передає власний кореспондент Укрінформу у Нью-Йорку, про це заявив у понеділок журналістам речник Генсека Стефан Дюжаррік.
"Від моменту ухвалення договору Росія була лідером у прагненні ввести його в дію. Викликає занепокоєння зміна цієї тенденції", - сказав Дюжаррік, наголосивши, що ДВЗЯВ має вирішальне значення для міжнародного миру і безпеки.
Від також підкреслив, що всі держави, а надто ті, чия ратифікація необхідна для набуття договором чинності, мають ратифікувати його без зволікань і будь-яких умов.
"А держави, які володіють ядерною зброєю, повинні спільно підтвердити мораторій на проведення випробувань і взяти на себе зобов'язання не вдаватися до жодних дій, котрі б суперечили об'єкту і меті договору», - підсумував речник Генсека ООН.
Як повідомляв Укрінформ, президент РФ Володимир Путін підписав закон про скасування ратифікації Договору про всеосяжну заборону ядерних випробувань.
Фото: JASON SZENES/EPA