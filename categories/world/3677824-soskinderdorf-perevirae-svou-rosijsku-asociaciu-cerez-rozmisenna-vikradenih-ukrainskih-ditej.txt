Міжнародна благодійна організація SOS-Kinderdorf ("SOS - Дитячі містечка") проводить перевірку щодо своєї російської асоціації у зв'язку з перебуванням у її закладі на території рф викрадених з України дітей; фінансування національної організації наразі призупинено.

Про це повідомляє кореспондент Укрінформу в Австрії.
У програмі Frontal німецького телеканалу ZDF була оприлюднена інформація про те, що у "SOS - Дитячому містечку" у підмосковному Томіліно були розміщені 13 вивезених з України дітей, яких передали прийомним батькам з рф.
Цей заклад у грудні 2022 року відвідувала уповноважена рф з прав дитини Марія Львова-Бєлова, відомство якої організує примусове всиновлення українських дітей. Під час її візиту були зроблені пропагандистські фотографії з викраденими дітьми.


SOS-Kinderdorf у коментарі ZDF визнала, що їй відомо про 13 українських дітей, які перебувають у її містечку на території рф. Водночас в організації заявили, що "не можуть надати жодної інформації про те, як діти потрапили до росії і як вони отримали російське громадянство". При цьому було заявлено, що SOS-Kinderdorf "виступає проти використання дітей з політичною метою" і з'ясовуватиме ситуацію.
Згодом у SOS-Kinderdorf повідомили, що "під час перевірки щодо нагляду за 13 українськими дітьми в SOS-дитячому містечку в рф російська асоціація поки що не змогла довести, що всі права дитини та гуманітарні стандарти дотримуються".
"Можна припустити, що існує тривожний зв'язок з примусовим переселенням. Доказів того, що "SOS- Дитячі містечка" причетні до них, наразі немає", - йдеться у заяві.
Крім того, було встановлено, що голова правління "SOS - Дитячі містечка росія" працює головним редактором дитячого журналу, де поширюється пропагандистський контент.
"Ми рішуче виступаємо проти використання дітей у будь-яких формах політичної діяльності та пропаганди і засуджуємо будь-які форми примусового усиновлення, примусового переселення або примусової натуралізації", - наголосили в SOS-Kinderdorf.
В організації наголосили на вжитті заходів проти російської асоціації. "Тому всі міжнародні грошові потоки заморожені до подальших розпоряджень. Як країна-засновник і глобальний власник торгової марки, SOS-Kinderdorf Österreich також ініціювала процедуру перевірки щодо торгової марки", - йдеться у заяві.
Заснована в Австрії у 1949 році організація SOS-Kinderdorf допомагає дітям, які залишилися без батьківської опіки. Вона працює у 136 країнах, зокрема й Україні.
SOS - Дитячі містечка – це альтернатива дитбудинкам, місце, де діти-сироти та діти, які залишилися без батьківського піклування, живуть у прийомних сім’ях, отримуючи все необхідне для повноцінного розвитку. Наразі у світі побудовано та працює понад 550 дитячих містечок.
Організація та її засновник Герман Гмайнер були тричі номіновані на Нобелівську премію.
Як повідомлялося, раніше Австрія потрапила у скандал через незаконне вивезення з її території до рф евакуйованих українських дітей.
FOTO: APA/THEMENBILD