Уперше в історії держави-члени ООН відмовили Росії у праві здійснювати правосуддя від їхнього імені в Міжнародному суді ООН

Про це Володимир Зеленський написав у соцмережі X, передає Укрінформ.
«ООН почала очищатися від зловмисного впливу Росії. Уперше в історії ООН її держави-члени відмовили Росії у праві здійснювати правосуддя від їх імені в Міжнародному суді ООН», - зазначив Президент.


ООН почала очищатися від зловмисного впливу Росії.

Уперше в історії ООН її держави-члени відмовили Росії у праві здійснювати правосуддя від їх імені в Міжнародному суді ООН. Світ бачить, хто руйнує міжнародне право, а не захищає його.

Вітаємо представників Австралії, Мексики,…
— Volodymyr Zelenskyy / Володимир Зеленський (@ZelenskyyUa) November 9, 2023

Глава держави наголосив, що світ бачить, хто руйнує міжнародне право, а не захищає його.
«Вітаємо представників Австралії, Мексики, ПАР, Румунії та США з перемогою на виборах до Міжнародного суду ООН як у Раді Безпеки, так і в Генасамблеї!», - підсумував Президент України.
Відповідно до процедури, вибори членів Міжнародного суду відбуваються одночасно і незалежно одні від одних у Генасамблеї та Раді безпеки ООН.
За підсумками голосування в Радбезі до складу суду на дев'ять років були обрані Богдан Ауреску (Румунія), Сара Халл Клівленд (США), Хуан Робледо (Мексика), Хіларі Чарлзуорт (Австралія) та Тладі Діре (ПАР). Ці ж кандидати отримали необхідну кількість голосів у Генасамблеї ООН.
Нагадаємо, Міжнародний суд, заснований у 1946 році, є одним із шести головних органів ООН. Він складається з 15 суддів, яких обирають за рівнем кваліфікації, а не за національною ознакою. До компетенції суду належить вирішення спорів між державами та винесення консультативних висновків структурам всесвітньої організації.
Суд розташований у нідерландському місті Гаазі, де знаходиться й Міжнародний кримінальний суд, що не належить до системи ООН.