НАТО було, є і залишатиметься в основі системи європейської безпеки, але це не заважає Європі розвивати власні оборонні спроможності, щоб бути кращим партнером і союзником у межах Альянсу та виконувати свою роль у забезпеченні стабільності у вимірі глобальної безпеки.

Про це у неділю під час виступу на Мюнхенській безпековій конференції заявив високий представник ЄС Жозеп Боррель, повідомляє кореспондент Укрінформу.
«НАТО є гарантом територіальної оборони Європи. Воно було, є і буде таким гарантом. І ніхто не претендує на те, щоб замінити НАТО. НАТО є союзом, який забезпечує територіальну оборону для Європи. Це не заважає європейським країнам ЄС розвивати спроможності, з метою, по-перше, бути кращим партнером для НАТО, і по-друге – мати можливість діяти самотужки, коли це є необхідним», - наголосив Боррель.
Він зауважив, що поточна ситуація з безпеки та військове вторгнення росії в Україну примусило європейські держави знову серйозно замислитися над зміцненням власних оборонних спроможностей. До цього тривалий час Європа проходила через процес роззброєння. Тривалий мир та обставини економічної кризи перетворили оборонні витрати у найбільш вразливу статтю під час корекції бюджетів. Саме це спричинило нестачу достатніх запасів озброєння, перед якою Європа постала зараз.
«Нам не були потрібні такі запаси. Не було війни на наших кордонах. Так, ми надсилали певні експедиційні сили в Сахель та в інші частини Африки, використовували певні військові угрупування, як в ситуації з Лівією. Але війна високої інтенсивності, війна між державами, із мобілізацією сотень тисяч та з використанням спроможностей, що знищуються кожного дня, - це було поза нашою уявою. Нині це частина нашої реальності», - сказав високий представник ЄС.
Він зауважив, що нині країни ЄС почали збільшувати власні оборонні спроможності. Німеччина збільшує витрати на оборону до 100 мільярдів євро. Польща збільшила оборонні втирати до 4 відсотків від ВВП, - вдвічі вище за стандарти НАТО, більше, ніж будь-якій іншій країні ЄС. Франція збільшила свій оборонний бюджет з 39 до 59 мільярдів, відразу на 40 відсотків. Ці та інші країни ЄС демонструють чітке розуміння необхідності переозброюватися.
«Мені інколи говорять – ви хочете мілітаризувати Європу. Ні, я хочу, щоб Європа була здатною виконувати власні зобов’язання… Це означає, що є НАТО і є європейські спроможності, які збільшують силу НАТО, для якого ЄС має бути надійним та потужним партнером», - зауважив Боррель.
Він нагадав, що, за даними Європейського оборонного агентства, протягом наступних двох років країни ЄС мають намір витратити додаткові 70 мільярдів євро для розвитку своїх оборонних спроможностей. При тому, що оборона залишається національною компетенцією кожної з них, важливо координувати ці зусилля, щоб витрачати на оборону не лише більше, а й більш ефективно, для підвищення оборонного потенціалу та рівня взаємосумісності між арміями країн-членів ЄС, їх здатності виконувати спільні завдання. Якщо цього не зробити, зауважив високий представник ЄС, це може призвести до марного використання грошей платників податків.
«Із війною в Україні Європа вступила в кризу – це вірно. Але ця криза примусила нас реагувати… Ця війна була сигналом до пробудження для країн-членів, щоб витрачати більше, витрачати краще, мати більше військових спроможностей, більше взаємосумісності, бути сильнішим партнером для НАТО, та діяти там, де НАТО не буде втручатися», - підкреслив Боррель.
Як вже повідомлялося, 19 лютого у Німеччині триває зустріч провідних політиків Європи та світу в рамках Мюнхенської безпекової конференції, що присвячена найбільш актуальним проблемам європейської та світової безпеки.
Фото: EPA