Колишній директор Центрального розвідувального управління США Девід Петреус вважає, що Вашингтон повинен посилити тиск на Москву, яка зараз постала перед низкою економічних та військових викликів.

Як передає Укрінформ, про це повідомляє CNN.
Девід Петреус заявив CNN, що Вашингтон повинен посилити тиск на Москву, оскільки російський президент Володимир Путін стикається з потужним тиском від військових та економічних негараздів.
"Путін перебуває в дуже, дуже складній ситуації", - сказав Петреус у телефонному інтерв'ю. "Тому нам потрібно продовжувати закручувати гайки", - зазначив він.
Уявлення про залізну хватку Путіна за владу було зруйноване повстанням найманців "Вагнера" минулого місяця, короткочасним заколотом, який, втім, став найбільшим викликом авторитету російського лідера з моменту його приходу до влади у 1990-х роках.
Петреус, який зараз обіймає посаду віцепрезидента компанії KKR Global Institute, додав, що Москва "проливає багато крові на полі бою", а також зазнає значних втрат "в економіці, в тилу".
«Це (втрати РФ - ред.) виявилося не таким поганим, як багато хто з нас сподівався. І все ж у них є проблеми на внутрішньому фронті», – сказав Петреус, характеризуючи поточну економічну ситуацію в РФ.
Генерал у відставці навів низку подій, що ілюструють серйозні проблеми в російській економіці, зокрема зростаючий дефіцит бюджету РФ, відхід з країни понад 1000 великих західних компаній, серед іншого великих виробників нафти та їхніх передових технологій, а також припинення значної частини торгівлі з Європою.
Петреус сказав, що Москва також стикається з витоком мізків у зв'язку з виїздом із РФ величезної кількості талановитих громадян з початку вторгнення в Україну в лютому 2022 року.
«Вони втратили сотні тисяч своїх найкращих та найрозумніших людей, які більше не хотіли жити в країні, що є світовим вигнанцем», — сказав він.
Колишній директор ЦРУ закликав активніше протидіяти ухилянню Москви від санкцій, зокрема – мінімізувати шлях експорту технологій в РФ через треті країни.
Як повідомляв Укрінформ, генерал Девід Петреус на Київському безпековому форумі заявив, що росіянам буде надзвичайно важко оборонятися і відходити після контакту з українською армією в наступі.