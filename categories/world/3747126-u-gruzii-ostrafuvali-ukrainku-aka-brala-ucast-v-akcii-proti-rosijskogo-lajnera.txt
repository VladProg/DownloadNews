Батумський міський суд у п’ятницю, 11 серпня, оштрафував громадянку України за “непокору поліції” під час акції проти російського лайнера у місцевому порту 31 липня.

Як передає Укрінформ, про це повідомляють Новини-Грузія.
На Марину Чобанян накладено штраф у розмірі 2 тисячі ларі (близько 28 300 гривень).
При цьому суд зняв з громадянки України обвинувачення у дрібному хуліганстві та порушенні громадського порядку.
Жінка заявляла в суді, що безпідставне затримання було настільки агресивним і раптовим, що вона в перші секунди в шоці не зрозуміла, що відбувається, і інстинктивно почала відмахуватися руками.
Проте суд не взяв до уваги її аргументів.
«Я подаватиму апеляцію. Мене звинуватили у “непокорі законній вимозі” поліції, яка не змогла довести підстав для своїх дій. Суд, знявши обвинувачення у дрібному хуліганстві, сам підтвердив, що підстав для затримання не було, тоді в чому “законна вимога” (затримання – ред.)?», – заявила Чобанян.
Як повідомлялося, 31 липня на акції проти прибуття круїзного лайнера Astoria Grande з туристами з Росії до Батумі було затримано понад 20 осіб, серед яких двох громадян України.