Усі країни-учасниці Міжнародного кримінального суду мають виконувати ордер на арешт володимира путіна, що був виданий у зв’язку із діями президента рф та його уповноваженою з прав дитини марією львовою-бєловою з організації насильницької депортації українських дітей.

Про це сьогодні у Страсбурзі під час пленарного засідання Європарламенту, в ході слухань щодо насильницької депортації українських дітей російськими загарбниками та виконання ордеру Міжнародного кримінального суду на арешт володимира путіна, заявила віце-президент Європейської Комісії Вера Юрова, повідомляє кореспондент Укрінформу.
«Більшість дій з депортації або насильницького вивезення дітей з України були здійснені в контексті акту агресії російських військових сил проти суверенітету та територіальної цілісності України, що розпочався ще у 2014 році. На основі ордеру на арешт, МКС може передавати вимогу щодо арешту та видачу до будь-якої держави або території, де вказані особи можуть бути знайдені, і вимагати співробітництва з боку цих країн з арешту та видання підозрюваних», - наголосила представниця Європейської Комісії.
Вона підкреслила, що всі держави-учасниці МКС, включаючи всі країни-члени ЄС, мають зобов’язання виконувати такі запити на арешт та на видання. При цьому Вера Юрова зауважила, що поточні дії росії з депортації українських дітей демонструють намір росії назавжди вилучити цих дітей з України. російська реакція на ці ордери на арешт, що були видані офісом прокурора МКС, в черговий раз продемонстрували неповагу росії до міжнародного права та порядку, що оснований на правилах.
При цьому, за словами Юрової, ЄС вже визнав чинність ордера на арешт володимира путіна та марії львової-бєлової та вітатиме будь-які подальші кроки із забезпечення повної відповідальності винних за воєнні злочини та за інші важкі злочини, що скоєні під час агресивної війни росії проти України, на основі застосування міжнародного права.
Віце-президент Єврокомісії нагадала, що з початку російської агресії проти України ЄС підтримує зусилля МКС з розслідування таких злочинів. Зокрема, з початку російського вторгнення у лютому минулого року, ЄС виділив 8 мільйонів євро для підтримки слідчих та прокурорських спроможностей МКС.
Водночас, ЄС розширив мандат Євроюсту для збирання та накопичення свідчень воєнних злочинів, що скоєні в Україні, та сприяв створенню міжнародної Спільної команди розслідувачів, в якій беруть участь Україна, шість країн-членів ЄС, а також офіс прокурора МКС. ЄС також активно співпрацює з Офісом генерального прокурора України, щоб надати йому всі необхідні засоби для проведення розслідування.
Вера Юрова зауважила, що на цей час ЄС застосував санкції проти 16-ти осіб, що є відповідальними за насильницьку депортацію та насильницьке усиновлення українських дітей, що були вивезені з тимчасово окупованих територій України.
«ЄС буде продовжувати зусилля із ідентифікації порушників закону. Ми рішуче налаштовані докласти всіх зусиль, щоб всі, хто повинні у злочинній та насильницькій депортації або вивезенні українських дітей, що перебувають під захистом Женевських конвенцій, були притягнуті до відповідальності, і щоб діти з України могли безпечно повернутися у свої родини та громади», - додала віце-президент Єврокомісії.
Як повідомлялося з посиланням на пресслужбу Офісу омбудсмена України, за даними на 12 квітня, з початку повномасштабної війни росія незаконно депортувала з України 19 384 дитини. З них вдалося знайти 11 243 дитини, але лише 361 дитина змогла повернутися в Україну. Зниклими вважаються 405 дітей.