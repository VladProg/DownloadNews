Міністр закордонних справ Італії Антоніо Таяні заявив, що внаслідок вибуху в лікарні в cекторі Гази загинули близько 50 осіб, а не майже 500, як заявили у ХАМАС.

Як передає Укрінформ, про це повідомляє агенція ANSA.
Очільник МЗС Італії зазначив, що Ізраїль непричетний до ракетного удару по лікарні, адже поки що влучає лише по об'єктах терористичного угруповання ХАМАС.
"Навіть ракета, що влучила в лікарню у Газі, і яку спочатку приписували Ізраїлю, не була його ракетою. Вона впала на автостоянку лікарні та спричинила близько 50 смертей, а не 500, як повідомлялося", – зазначив Таяні.
"Ми повинні запобігти тому, щоб пропаганда відіграла негативну роль, підбурюючи арабські маси в містах мусульманських країн", - сказав міністр.
"Мені здається, що на сьогоднішній день в Ізраїлі переміг здоровий глузд, реакція була пропорційною тій мерзенній агресії, якої вони зазнали", - додав італійський урядовець.
Як повідомляв Укрінформ, палестинська сторона звинуватила Ізраїль в ударі по лікарні у секторі Гази 17 жовтня, внаслідок якого загинути сотні людей. Водночас ізраїльські військові заперечили відповідальність за цю атаку.
Як заявили в Армії оборони Ізраїлю, удар по лікарні в секторі Гази стався внаслідок збою при запуску ракети бойовиками "Ісламського джихаду".
Фото: ANSA