Державний секретар США Ентоні Блінкен цього тижня знову відвідає Ізраїль, а також Західний берег річки Йордан для обговорення ситуації в регіоні, звільнення заручників та запобігання загостренню конфлікту.

Про це йдеться в офіційному повідомленні Держдепартаменту США, передає Укрінформ.
«В Ізраїлі й на Західному березі річки Йордан держсекретар Блінкен обговорить право Ізраїлю захищатися відповідно до міжнародного гуманітарного права, а також подальші зусилля щодо звільнення заручників, захисту цивільного життя під час операцій Ізраїлю в секторі Гази та прискорення гуманітарної допомоги для цивільних у Газі», - зазначається в повідомленні.
Крім того, додали в Держдепартаменті, глава американської дипломатії обговорить принципи створення майбутньої Палестинської держави та необхідність запобігання розширенню конфлікту.
Після цього Блінкен вирушить до Дубая для участі в Кліматичній конференції ООН COP28.
Як повідомляв Укрінформ, у понеділок держсекретар США вилетів до Брюсселя, де запланована його участь у міністерській зустрічі Північноатлантичного альянсу, в тому числі у засіданні Ради НАТО – Україна. Після цього він вирушить до Скоп’є, де приєднається до міністерської зустрічі ОБСЄ.
Візит до Ізраїлю, Західного берега, а також ОАЕ після європейського турне глави американської дипломатії Держдепартаментом раніше не анонсувався.
Фото: EPA