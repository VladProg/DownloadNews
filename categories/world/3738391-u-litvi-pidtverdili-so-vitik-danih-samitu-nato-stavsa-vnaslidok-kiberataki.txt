Литовський національний центр управління кризами підтвердив, що потенційний витік даних саміту НАТО, оприлюднених минулого тижня, пов'язаний із зламом урядових систем Литви.

Про це повідомляє Укрінформ із посиланням на національного мовника LRT.
«Поліція продовжує досудове розслідування, тому я не можу його коментувати. Однак глибина проблеми, швидше за все, більша, ніж передбачалося спочатку… Так, кіберінцидент був зафіксований, але масштаби збитків ще визначаються», - сказав голова НЦУК Вілмантас Віткаускас.
За його словами, для зламу "були використані певні слабкі місця, вразливість у системах".
Глава НЦУК також повідомив, що канцлер уряду Литви звернувся до Координаційної комісії із захисту таємниць з проханням оцінити справжність та секретність опублікованих документів. «Установам, чиї документи були оприлюднені, було запропоновано оцінити їх: вони розкриті повністю або частково, з вкрапленнями підробок», - зазначив Віткаускас.
Саміт НАТО відбувся у Вільнюсі 11-12 липня. Під час його проведення кіберзлочинці зуміли отримати доступ до деяких секретних даних щодо організації саміту. Це, зокрема, була інформацію про імена людей, які відповідали за охорону, а також маршрути переміщення делегацій.