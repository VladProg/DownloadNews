Аеропорт імені Бен-Гуріона в ізраїльському Тель-Авіві працює за звичним розкладом і відкритий для прийняття і відправлення авіарейсів.

Про це повідомляє The Jerusalem Post із посиланням на речника аеропорту, передає Укрінформ.
"Аеропорт імені Бен-Гуріона працює за розкладом та відкритий для зльотів та посадок", - заявив речник аеропорту.
Зазначається, що розклад польотів оновлюється у зв’язку з додатковими рейсами рятувальників і змінами рейсів відбуття та прибуття.
Як повідомлялося, 7 жовтня палестинське ісламістське угруповання ХАМАС здійснило масштабну атаку на Ізраїль.
Вторгнення супроводжувалося масовими вбивствами мирного населення, зокрема дітей. Унаслідок цієї атаки загинули понад 1300 ізраїльтян, більше сотні людей бойовики захопили у заручники.
Низка авіакомпаній призупинила або скасувала рейси до Ізраїлю.