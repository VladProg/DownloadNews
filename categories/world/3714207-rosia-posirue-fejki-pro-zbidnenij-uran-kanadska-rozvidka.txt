Заяви Росії про нібито небезпеку радіоактивного забруднення через використання Україною бронебійних снарядів зі збідненим ураном не відповідають дійсності.

Як передає Укрінформ, про це йдеться у повідомленні розвідувального управління Збройних сил Канади у Твіттері.
“Немає жодної радіоактивної хмари чи іншої незвичної радіологічної активності в Україні. Радіоактивність довколишнього середовища в Європі контролюється різноманітними рівнями європейських урядів та Спільним дослідним центром Єврокомісії”, - зазначили розвідники.
За їхніми даними, Росія “використовує нестачу публічних знань стосовно танкових боєприпасів зі збідненим ураном, намагаючись викликати надмірне громадське занепокоєння на Заході”. “Заяви Росії - складова дезінформаційної кампанії, покликаної зменшити підтримку надання Заходом допомоги Україні”, - зауважили у Збройних силах Канади.
У заяві наголошується, що “Росія продовжить поширювати неправдиву інформацію для підтримки цієї кампанії”.
Як повідомлялося, минулого тижня Росія заявила про нібито знищення українського складу боєприпасів зі збідненим ураном і виникнення через це радіоактивної хмари, яка рухалася до Західної Європи.