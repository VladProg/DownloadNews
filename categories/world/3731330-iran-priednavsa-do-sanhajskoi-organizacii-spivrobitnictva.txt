Іран 4 липня офіційно вступив до Шанхайської організації співробітництва.

Як передає Укрінформ, про це повідомляє агенція MEHR.
"Саміт Шанхайської організації співробітництва (ШОС), організований Індією, розпочався у вівторок вранці, щоб прокласти шлях для включення Ірану та відкрити можливість для членства Білорусі". - йдеться у повідомленні.
На саміті ШОС з промовою виступили президент КНР Сі Цзіньпін, російський лідер Володимир Путін та прем'єр-міністр Пакистану Шехбаз Шаріф, до них доєдналися інші лідери держав-членів.
Країни-учасниці саміту обговорили ключові питання, включаючи регіональну безпеку, економічні зв’язки та торгівлю.
Під час саміту прем'єр-міністр Індії Нарендра Моді висловив радість з приводу приєднання Ірану до ШОС.
Президент РФ Путін у своїй промові заявив, що Москва виступає за якнайшвидше приєднання Білорусі до ШОС, оскільки вона є найближчим стратегічним союзником РФ. Він також привітав вступ Ірану до Шанхайської організації співробітництва.
Членами ШОС, окрім Ірану, є Індія, Казахстан, Киргизстан, Китай, Пакистан, РФ, Таджикистан та Узбекистан.
Фото: Getty Images