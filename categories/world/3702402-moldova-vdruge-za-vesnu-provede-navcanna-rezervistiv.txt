Національна армія Молдови проведе планові навчання резервістів у травні, вже вдруге за цю весну.

Про це повідомляє NewsMaker, передає Укрінформ.
Керівник Центру управління мобілізаційними ресурсами та особовим складом Національної армії Октавіан Друце повідомив, що навчання пройдуть у два етапи: з 15 по 21 травня та з 22 по 26 травня.
Резервісти, яких призвуть до навчань, отримають повістки від територіальних військових центрів. Там уточнять їхні особисті дані та вручать наказ про участь у навчаннях.
Навчання триватимуть п'ять днів. За цей час резервісти вивчать військові статути, ознайомляться з військовою технікою та озброєнням. Міністерство оборони Молдови зазначає, що подібні навчання вже проводились у квітні цього року.
Раніше молдовське міністерство повідомляло, що тим, хто не з'явиться на навчання без поважних причин, загрожує штраф до 32,5 тис. леїв (понад $1,8 тис.) або до 150 годин громадських робіт.
Як повідомляв Укрінформ, міністр закордонних справ Молдови Ніку Попеску заявив, що для країни наразі немає військової загрози, але росія продовжує намагатися дестабілізувати країну.
Фото: Ministerul Apărării al Republicii Moldova