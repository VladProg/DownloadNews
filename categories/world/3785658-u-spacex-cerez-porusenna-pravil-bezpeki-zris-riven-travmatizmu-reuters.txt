У компанії Ілона Маска SpaceX зросла кількість травм працівників через порушення правил безпеки.

Про це повідомляє Reuters, передає Укрінформ.
Зазначається, що агентство провело власне розслідування і задокументувало щонайменше 600 раніше не зафіксованих травм на робочому місці в компанії SpaceX з 2014 року, серед яких переломи кінцівок, ампутації, а також один смертельний випадок.
Працівники SpaceX кажуть, що такі травми відображають хаотичну робочу обстановку, де часто недостатньо навчений і перевтомлений персонал регулярно недотримується базових правил безпеки, намагаючись вкластися в агресивні терміни виконання космічних місій, встановлені Ілоном Маском. Компанія SpaceX дотримується позиції, згідно з якою працівники самі несуть відповідальність за свій захист, стверджують більше десятка нинішніх і колишніх співробітників.
SpaceX іноді поспішала з наймом робітників і регулярно не проводила належного навчання або екіпірування новобранців, розповіли більше десятка нинішніх і колишніх співробітників.
Наприклад, відомо про щонайменше один смертельний випадок, який трапився у команії у 2014 році, коли 38-річний Лонні Леблан допомагав перевезти пінопластову ізоляцію, зголосившись тримати вантаж своєю вагою. Але після того, як вантажівка рушила з місця, порив вітру зірвав його разом з ізоляцією з причепа, він вдарився головою об асфальт помер на місці.
І навіть після цього випадку компанія Маска нехтувала правилами безпеки праці на робочих місцях, показало розслідування Reuters. Починаючи з 2014 року багато працівників отримали серйозні травми, зокрема травми голови і очей, ураження струмом, або навіть стали інвалідами.
Компанія SpaceX, яка зобовʼязана подавати американським регуляторам OSHA та BLS щорічні дані про травми на своїх обʼєктах, не оновлювала офіційні дані протягом кількох років між 2016 і 2021 роками. У 2022 році рівень травматизму на виробничо-пусковому комплексі компанії в Техасі становив 4,8 травм або захворювань на 100 працівників - у шість разів вище, ніж у середньому по космічній галузі .
Агентство Reuters проаналізувало державні та федеральні записи про порушення безпеки в SpaceX і не знайшло жодних санкцій за неподання даних. За порушення безпеки, виявлені інспекторами після нещасних випадків з працівниками SpaceX, державні та федеральні регулятори накладали лише невеликі штрафи, які зазвичай становили від кількох сотень до кількох тисяч доларів.
Десяток експертів з охорони праці кажуть, що погані показники безпеки в SpaceX підкреслюють небезпеку роботи в космічній галузі США, яка слабо регулюється і швидко розвивається.
Більше десятка нинішніх і колишніх працівників заявили, що готовність SpaceX йти на компроміс і нехтувати деякими гарантіями безпеки працівників допомогла їй випередити конкурентів і отримати прибуткові державні контракти.
Як повідомляв Укрінформ, американський бізнесмен Ілон Маск підтвердив, що соціальна мережа X (колишній Twitter) тепер коштує менше половини 44 млрд дол., які він заплатив за неї минулого року.
Американські ЗМІ також повідомляють, що Ілон Маск планує побудувати власне місто на території нещодавно придбаних пасовищ і сільськогосподарських угідь уздовж річки Колорадо неподалік столиці Техасу, Остіна.