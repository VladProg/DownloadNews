Державний департамент США визнає, що у відносинах з Китаєм існують розбіжності, однак висловлює сподівання на подальшу взаємодію та продовження переговорів навіть після гострих висловлювань Байдена на адресу Сі Цзіньпіна.

З відповідною заявою виступив у середу під час брифінгу заступник речника Держдепартаменту США Ведант Пател, передає власний кореспондент Укрінформу.
«Ні для кого не є сюрпризом, що ми, звісно, маємо розбіжності та речі, з якими не погоджуємося, і президент (Байден – ред.) вважає, що дипломатичні зусилля, в тому числі нещодавня поїздка держсекретаря (до Пекіна – ред.), є відповідальним способом врегулювати напруженість», - зауважив представник Держдепу.
У відповідь на запитання, чи вплинуть останні коментарі президента Байдена на заплановані візити адміністрації США до Китаю, Пател зазначив, що Вашингтон очікує подальшої взаємодії «у належний час, коли настане відповідний момент».
Як повідомляв Укрінформ, президент США Джо Байден у вівторок під час виборчої кампанії в Каліфорнії порівняв главу КНР Сі Цзіньпіна з диктатором.
Чинний глава Білого дому й раніше називав Китай «по суті» диктатурою, однак його остання заява пролунала за два дні після візиту до Пекіна держсекретаря США Ентоні Блінкена, який назвали позитивним діалогом в обох країнах.