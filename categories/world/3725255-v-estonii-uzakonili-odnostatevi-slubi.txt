Парламент Естонії ухвалив закон, що передбачає можливість укладення шлюбу між двома повнолітніми особами незалежно від їхньої статі.

Як повідомляє ERR, за це рішення проголосували 55 членів Рійгікогу, проти висловилися 34, передає Укрінформ.
Закон змінює інститут шлюбу, визначений сімейним законодавством, таким чином, щоб будь-які дві фізичні особи, які досягли повноліття, незалежно від статі, могли стати подружжям.
Як альтернатива шлюбу також можливі угоди про спільне проживання. Закон встановлює спрощену процедуру переходу від договору про спільне проживання до шлюбу та містить положення, необхідні для імплементації Закону про спільне проживання до правового порядку.
Одностатеві пари також зможуть усиновлювати дітей.
Закон набирає чинності з 1 січня 2024 року.
Естонія стала другою (після Словенії) країною у Східній Європі, що легалізувала одностатеві шлюби.
Як повідомлялося, протягом останніх 20 років більшість країн Західної Європи визнали одностатеві шлюби.
Фото: ERR