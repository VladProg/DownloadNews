Військова хунта М’янми заявила про велику амністію до святкування традиційного Нового року в країні та намір помилувати понад 3000 осіб, у тому числі й політв’язнів.

Про це з посиланням на підконтрольні військовим ЗМІ країни повідомляє NHK, передає Укрінформ.
У повідомленні йдеться, що лідер хунти генерал Мін Аунг Хлаїн у своїй новорічній промові також розкритикував продемократичні групи та сказав про необхідність відновлення миру для розвитку демократичної системи, і що насильство лише затримує прогрес.
Ця заява прозвучала менше ніж через тиждень після того, як авіація хунти розбомбила село в північно-західному регіоні Сагаінг, убивши 168 людей, у тому числі жінок і дітей.
Продемократичні сили, які продовжують чинити збройний опір військовим і контролюють частину районів країни, відповіли через кілька днів, атакувавши військових у східному штаті Кайя і поранивши 28 осіб.
Як повідомляв Укрінформ, унаслідок авіаударів військових М’янми 12 квітня загинули понад 100 людей, зокрема багато дітей, які були присутні на церемонії, організованій противниками військового правління.
Як повідомлялося, у лютому 2021 року військові М’янми повалили демократично обраний уряд Аун Сан Су Чжі й захопили владу, проте зіткнулися з жорстким опором у значних частинах країни, де за активної підтримки місцевого населення розгорнувся широкий партизанський фронт. У боях із групами опору військові М’янми широко використовують авіацію і важке озброєння, через що, за різними даними, після перевороту силовики вбили понад 1500 людей.
За даними Організації Об’єднаних Націй, яка звинуватила хунту у воєнних злочинах і злочинах проти людяності, близько 1,2 мільйона людей були вимушені змінити місця проживання всередині країни, а понад 70 тисяч виїхали за кордон.