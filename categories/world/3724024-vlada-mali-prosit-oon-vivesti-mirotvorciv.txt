Перехідна військова влада Малі просить Раду Безпеки ООН негайно згорнути миротворчу місію ООН.

Як повідомляє Укрінформ, про це під час засідання Радбезу ООН заявив міністр закордонних справ Малі Абдулає Діоп, пише Reuters.

Зазначимо, що Радбез ООН авторизував міжнародну миротворчу місію MINUSMA в Малі у 2013-му році. Її чинний мандат збігає наприкінці червня цього року.

“На жаль, MINUSMA стала частиною проблеми розпалювання напруження між громадами. Ця ситуація сприяє недовірі поміж населенням Малі й спричиняє кризу довіри між владою держави та MINUSMA. Уряд Малі просить про негайне відкликання MINUSMA”, - сказав Діоп.

Reuters зауважує, що правляча у Малі військова хунта дуже погіршила відносини із традиційними Західними союзниками та звернулася до Росії для зміцнення своїх військових позицій.
“Західні уряди стурбовані присутністю у країні російських найманців з групи Вагнера”, - йдеться у матеріалі.

За словами посла Франції при ООН Ніколаса де Рів’єри, миротворці ООН у Малі не мають права не вільне пересування, попри перемовини між владою країни та ООН.
“Після прибуття вагнерівців до Малі, ці обмеження лише посилилися, як і серйозні порушення прав людини й міжнародного гуманітарного права”, - сказав де Рів’єр.

Нагадаємо: місія MINUSMA - найсмертельніша миротворча місія ООН. З часу її започаткування у 2013-му році, життя в Малі втратили 190 миротворців й сотні отримали поранення. Насильство значно посилилося після 2015-го року, коли пов’язані з Аль-Каїдою групи закріпилися у сусідніх із Малі регіонах. Відтоді було вбито тисячі цивільних, понад шість мільйонів були змушені шукати притулок деінде.