У Греції правляча консервативна партія «Нова демократія» прем'єра Кіріакоса Міцотакіса здобула «монобільшість» в результаті парламентських виборів в країні 25 червня.

Як передає Укрінформ, про це повідомляє GreekReporter.
Після підрахунку майже всіх голосів «Нова демократія» отримує 40,55%, за нею йде опозиційна партія «СІРІЗА» з 17,84%.
Третє місце зайняла партія «ПАСОК» із 11,85%.
Згідно з результатами виборів, «Нова демократія» Міцотакіса отримає щонайменше 158 із 300 місць у парламенті і, таким чином, матиме «монобільшість».
«Сьогодні ми ненадовго насолодимося перемогою, але завтра засукаємо рукави та приступаємо до роботи», - заявив Міцотакіс у неділю ввечері.
Ekathimerini зазначає, що вже в понеділок о 13 годині Міцотакіс складе присягу прем'єр-міністра на свій другий термін глави уряду.
Президент України Володимир Зеленський привітав правоцентристську партію Греції "Нова демократія" і її лідера Кіріакоса Міцотакіса з перемогою на парламентських виборах.
"Вітаю Кіріакоса Міцотакіса і "Нову демократію" з перемогою на парламентських виборах у Греції. Розраховую на подальше зміцнення традиційно близьких і дружніх - відносин", - написав він у Твіттері.
Він висловив переконання, що це додасть сили нашим народам і наблизить мир і безпеку для України та Європи.
"Буду радий вітати Кіріакоса Міцотакіса в Києві", - додав Зеленський.
Як повідомлялося, «Нова демократія» перемогла на виборах 21 травня, випередивши на 20% ліву партію «СІРІЗА».
Однак консерватори не набрали абсолютної більшості, необхідної для формування уряду без коаліції, тож було оголошено нові вибори.
Фото: GreekReporter