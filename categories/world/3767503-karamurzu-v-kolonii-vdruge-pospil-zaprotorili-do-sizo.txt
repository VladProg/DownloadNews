Російського опозиціонера, політв’язня Володимира Кара-Мурзу, засудженого до 25 років позбавлення волі, вже вдруге відправили до штрафного ізолятора колонії №6 Омська.

Як передає Укрінформ, про це повідомила у Фейсбуці дружина політв’язня Євгенія Кара-Мурза.
«Володя не встиг вийти із ШІЗО — і йому накинули ще 15 діб. Професійні садисти», — написала вона.
Вперше Кара-Мурзу відправили до ШІЗО 21 вересня — одразу після того, як він прибув до колонії. Його адвокат Вадим Прохоров розповів, що покарання політику призначили за якусь провину, нібито вчинену в омській ВК-6.
Як повідомляв Укрінформ, 17 квітня Московський міський суд засудив Кара-Мурзу до 25 років позбавлення волі. Вирок винесено за трьома статтями КК РФ: у справі про «військові фейки», за участь у діяльності «небажаної» організації та у справі про «держзраду». 31 липня апеляційний суд залишив вирок без змін.
Ув’язнення Кара-Мурза відбуває в Омську - в колонії суворого режиму №6.