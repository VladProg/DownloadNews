Влада Ірану конфіскує автомобілі та звільняє жінок із роботи за те, що вони відмовляються носити хіджаб.

Як передає Укрінформ, про це повідомляє The Independent.
За даним інформації міжнародної правозахисної організації Amnesty International, іранська поліція розіслала понад 133 100 повідомлень із вимогою не використовувати автомобілі протягом встановленого періоду часу, а також конфіскувала 2 000 автомобілів.
Також жінок, які не носять хіджаб, звільняють з роботи. На початку цього місяця жінку змусили мити тіла мертвих у морзі як частину покарання.
16 липня речник поліції оголосив, що поліцейські патрулі будуть відновлені, щоб запровадити обов’язкове носіння хіджабу, а також попередив, що жінки та дівчата, які будуть без хіджабу в громадських місцях, можуть бути притягнуті до суду.
Деяких жінок тимчасово або назавжди виключили з університетів, не дозволяють їм складати іспити, а також заборонили їм користуватися громадським транспортом і банківськими послугами за порушення правил носіння хіджабу.
Тим часом сотні підприємств були змушені закрити свої двері через те, що вони не запровадили обов’язкове носіння хіджабу.
Як повідомляв Укрінформ, у вересні минулого року поліцією моралі була затримана 22-річна Махса Аміні за обвинуваченням у неправильному носінні хіджабу. З поліцейської дільниці Аміні відвезли до лікарні, де вона за кілька днів померла. Протестувальники вважають, що причиною її смерті стало побиття співробітниками силових структур.
Незабаром в Ірані розпочалися вуличні протести. Люди виступали з гаслами проти поліцейського насильства, проти боротьби іранської влади з інакодумством, за демократизацію країни і за повалення аятоли Алі Хаменеї.
Протести жорстоко придушувалися. За даними правозахисників, за час масових акцій понад 600 демонстрантів було вбито, близько 20 тисяч людей ув’язнили. Кілька людей були страчені.
Фото: Getty Images