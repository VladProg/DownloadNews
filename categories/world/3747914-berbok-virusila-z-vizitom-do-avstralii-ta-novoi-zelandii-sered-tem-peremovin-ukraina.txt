У ході візитів до Австралії та Нової Зеландії глава МЗС Німеччини Анналена Бербок планує обговорити, серед інших питань, допомогу Україні.

Про це Бербок заявила перед початком турне, передає Укрінформ.
«Є лише кілька країн, таких далеких географічно і водночас настільки близьких до нас політично, як Австралія та Нова Зеландія… Незважаючи на величезну відстань - понад 16 тисяч кілометрів - ми можемо покладатися одне на одного, як близькі сусіди, вчитися одне в одного, як у добрих друзів і підтримувати одне одного як стратегічні партнери. Це відображається в нашій масштабній допомозі Україні, це очевидно, коли ми маємо справу з Китаєм, який стає дедалі агресивнішим. І це відображається у співпраці у сфері кібербезпеки або у зменшенні стратегічної залежності шляхом подальшого поглиблення наших торгових відносин», - заявила очільниця МЗС.
Вона назвала Австралію одним з найважливіших партнерів ФРН у регіоні. Навряд чи з будь-якою іншою країною, що не входить до НАТО, Бундесвер проводить навчання так регулярно, зауважила міністр. А запланована Австралією відправка літака AWACS до Німеччини як внесок у європейське повітряне спостереження встановлює нові стандарти, додала Бербок.
При цьому вона визнала, що Австралія випереджає Німеччину у деяких аспектах, зокрема, в досвіді боротьби з «іноземним втручанням». Тож Бербок планує використати візит для обміну думками з цих питань.
У МЗС Німеччини уточнили, що основна увага під час візиту буде зосереджена на таких темах: поглиблення двосторонніх відносин, співпраця у сфері безпекової політики, включаючи питання економічної безпеки та стійкості, наслідки російської загарбницької війни проти України, роль Китаю в Індо-Тихоокеанському регіоні, повернення культурних надбань і співпраця в кліматичній політиці.
Окрім Австралії та Нової Зеландії, Бербок також відвідає Фіджі. Це буде її перший візит у регіон.