У Китаї через природні катаклізми минулого місяця постраждали більш як 16 млн людей, 147 осіб загинули або зникли безвісти, а прямі економічні збитки сягнули 41,2 млрд юанів (понад $5,7 млрд)

Як передає Укрінформ, про це з посиланням на дані МНС та інших відомств Китаю повідомляє CGTN.
Стихія призвела до руйнування 4300 житлових будинків, серйозного пошкодження 8400 будівель і незначних пошкоджень ще близько 40 тисяч.
Загалом з найбільш постраждалих територій терміново переселено в тимчасове житло 703 тис. осіб.
Від негоди постраждало близько 3,1 тис. гектарів сільськогосподарських угідь.
Найбільшого лиха минулого місяця зазнали північні регіони Китаю: Пекін, муніципалітет Тяньцзінь та провінція Хебей, на які наприкінці липня обрушилися рясні дощі й сильний вітер, принесені потужним тайфуном «Доксурі». Внаслідок злив у 262 річках було зафіксовано різке зростання рівня води.
На відновлення постраждалих від злив і паводків об’єктів інфраструктури та комунального господарства уряд Китаю виділив 100 млн юанів (майже $14,3 млн), ще 44 млн юанів (близько $6,17 млн) перерахував Організаційний відділ ЦК КПК. Окреме фінансування на екстрені випадки передбачено і урядом провінції Хебей та міською владою Пекіна.
Як повідомляв Укрінформ, Президент Володимир Зеленський висловив співчуття голові КНР Сі Цзіньпіну й китайському народу через руйнівну повінь та побажав одужання постраждалим і швидкого відновлення зруйнованої інфраструктури.
Фото: CFP