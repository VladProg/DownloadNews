Президент США Джо Байден в ході телефонної розмови з президентом Туреччини Реджепом Таїпом Ердоганом сказав, що Вашингтон хоче, аби Анкара відмовилася від заперечень проти вступу Швеції в НАТО. Своєю чергою Ердоган повторив бажання Анкари придбати винищувачі F-16.

Про це Байден сказав журналістам перед від'їздом з Білого дому до штату Делавер, передає Укрінформ із посиланням на Reuters.
Розмова відбулася, коли Байден зателефонував Ердогану, щоб привітати його з перемогою на президентських виборах у Туреччині, які відбулися в неділю.
«Я говорив з Ердоганом. Я привітав Ердогана. Він все ще хоче попрацювати над… F-16. Я сказав йому, що ми хочемо укласти угоду зі Швецією, тож давайте це зробимо. І ми знову будемо на зв'язку один з одним», – сказав Байден.
Відповідаючи на запитання, чи очікує глава США від Ердогана якихось зрушень у питанні членства Швеції в НАТО, Байден сказав, що говорив про це з турецьким президентом.
«Я порушив це питання з ним. Ми поговоримо про це більше наступного тижня», – додав він.
Торік Швеція та Фінляндія подали заявки на членство в НАТО, однак Туреччина і Угорщина все ще не схвалили заявку Швеції.
Туреччина прагнула купити у США винищувачі F-16 на суму $20 мільярдів і майже 80 модернізаційних комплектів. Але угода загальмувала через заперечення з боку Конгресу США, якому не подобається відмова Анкари погодити розширення НАТО. Адміністрація Байдена неодноразово заявляла, що підтримує цю угоду.
Набагато менший військовий пакет на суму $259 млн, який включає оновлення програмного забезпечення авіоніки для нинішнього парку турецьких винищувачів F-16, був схвалений Конгресом США на початку цього року, через кілька днів після того, як Туреччина ратифікувала вступ Фінляндії в НАТО.
Адміністрація Байдена неодноразово відкидала будь-які твердження про «послугу за послугу» між продажем F-16 і розширенням НАТО, хоча міністр закордонних справ Туреччини Мевлют Чавушоглу в січні заявив, що американська сторона чітко дала зрозуміти: схвалення заявок щодо НАТО буде позитивно сприйняте Конгресом.
Як повідомляв Укрінформ, остаточні результати другого туру президентських виборів у Туреччині Вища виборча комісія оголосить в Офіційному віснику 1 червня. Відомо, що за підсумком підрахунку 100% голосів, президент Ердоган здобув перемогу з результатом 52,18%.
Фото: Getty images