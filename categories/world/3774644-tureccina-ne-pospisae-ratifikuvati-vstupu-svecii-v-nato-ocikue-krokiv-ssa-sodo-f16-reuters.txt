Туреччина не поспішає ратифікувати заявку на вступ Швеції в НАТО, очікуючи від США кроків щодо схвалення продажу їй винищувачів F-16.

Про це повідомляє Укрінформ з посиланням на Reuters.
“Враховуючи відсутність довіри щодо питання F-16 і Швеції, Туреччина не поспішає ратифікувати заявку на вступ (Швеції - ред.) в НАТО і очікує від Сполучених Штатів вжиття відповідних кроків водночас», — сказав у коментарі агентству чиновник правлячої Партії справедливості та розвитку.
Зазначається, що Туреччина готова відкласти ратифікацію заявки Швеції на вступ в НАТО цього місяця.
“Однак з моменту відкриття парламенту 1 жовтня його комісія у закордонних справах, яка обговорюватиме заявку на вступ до НАТО, отримала для розгляду майже 60 міжнародних угод - за винятком шведської”, - вказує агентство.
Друге джерело, знайоме з американсько-турецькими переговорами, повідомило, що попередню пропозицію, за якою одна сторона робить кроки до ратифікації членства Швеції в НАТО, а інша – до схвалення продажу F-16, відклали.
Як зазначається з посиланням на турецьких посадовців та іноземних дипломатів, президент Ердоган не поспішає з ратифікацією, особливо після вибуху в Анкарі в день відкриття парламенту та після збиття Сполученими Штатами турецького дрона на півночі Сирії.
Як повідомляв Укрінформ, прем'єр-міністр Швеції Ульф Крістерссон у п’ятницю заявив, що Туреччина не висуває перед його країною вимог для забезпечення ратифікації її заявки на вступ до НАТО, й очікує, що це станеться "відносно скоро".
Раніше президент Туреччини заявив про те, що схвалення турецьким парламентом вступу Швеції в НАТО залежить від дотримання Швецією обіцянок та не має точних термінів виконання.