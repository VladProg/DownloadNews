Євросоюз попри відмінності з Китаєм у підходах до багатьох світових проблем, включаючи російську агресію проти України, не хоче переривати економічні, соціальні та політичні відносини з цією країною, і має намір продовжувати їх за принципами прозорості, передбачуваності та рівності.

Про це заявила президентка Європейської комісії Урсула фон дер Ляєн у Страсбурзі під час засідання Європарламенту в ході слухань щодо стратегії відносин між ЄС і Китаєм, повідомляє кореспондент Укрінформу.
«Мати розплющені очі щодо оцінки дій Комуністичної партії Китаю та напрямку, в якому вона рухається, включаючи її відносини із путінською росією та ставлення до війни в Україні, є передумовою для сьогоднішнього обговорення. Це дозволить нам відпрацювати підхід, який відповідатиме нашим імперативам у сфері економіки й національної безпеки. Це має бути чітко зрозумілим у Європі, у світі та у самому Китаї» - наголосила очільниця Єврокомісії.
Вона зауважила, що це міркування було головним мотивом для неї, щоб здійснити візит до Китаю разом з президентом Франції Еммануелем Макроном та обговорити з лідером КНР Сі Цзіньпіном спільні виклики - від двосторонніх торговельних відносин до розв'язання глобальних проблем, включаючи полегшення боргового тягаря, боротьбу з кліматичними змінами, ядерне нерозповсюдження. За її словами, дипломатичні зусилля із зниження ризиків у таких відносинах мають зменшувати будь-які непорозуміння, незалежно від того, наскільки важкою може бути така розмова.
«У Пекіні я надіслала послання, що ми не хочемо переривати наші економічні, соціальні, політичні та наукові зв’язки. Китай є життєво важливим торговельним партнером, з обсягом (торгівлі) більш як 2,3 млрд євро на день. Наша торгівля товарами та послугами здебільшого є взаємовигідною. Але існує термінова необхідність поновити баланс у наших відносинах на основі прозорості, передбачуваності та рівності», - додала фон дер Ляєн.
Вона зауважила, що ЄС має будувати власну стратегію у відносинах з Китаєм, маючи чітку картину щодо балансу ризиків та можливостей. Це означає, зокрема, зміни у політиці Комуністичної партії Китаю, які протягом минулих років призвели до формування більш жорсткої стратегічної позиції Китаю до ключових міжнародних проблем. Це, зокрема, знайшло прояв у демонстраціях воєнної сили Китаю у Східнокитайському морі та на кордонах з Індією, а також у ставленні до Тайваню.
Президентка Єврокомісії наголосила, що ЄС продовжує дотримуватися довгострокової політики «Одного Китаю», і закликає до миру й стабільності у Тайванській затоці.
«Ми рішуче виступаємо проти будь-якої одноосібної зміни у статус-кво, особливо з використанням сили. Ми не маємо утримуватися від того, щоб говорити про глибоко тривожні та важкі порушення прав людини e провінції Сіньцзян. Про те, що Китай посилює свої військові потужності та проводить політику завдання економічної та політичної шкоди, від Литви до Австралії… Я хочу висловити солідарність з тими членами Європейського парламенту, на яких були несправедливо накладені санкції з боку КПК лише за заклик зупинити порушення прав людини», - сказала глава Єврокомісії.
Вона зауважила, що всі ці дії є свідченням того, що Китай перегорнув історичну сторінку «ери реформ та відкритості» та перейшов до «ери безпеки й контролю».
«Китай відкрито просуває політику зменшення власної залежності від світу, і це його право. Але в той же час він збільшує залежність світу від себе. Прикладом можуть бути (поставки) критичної сировини або розвиток поновлювальної енергетики, сучасні технології, такі як штучний інтелект, квантові комп’ютери або біотехнології», - додала фон дер Ляєн.
Як повідомлялося, нещодавно глава Європейської комісії разом із президентом Франції здійснили візит до Китаю, де, зокрема, виклали позицію європейської сторони щодо шляхів зупинення російської агресивної війни проти України на основі поваги до Хартії ООН та шляхом повного виведення російських військ з території України в межах її міжнародно визнаних кордонів.
Фото: ОП