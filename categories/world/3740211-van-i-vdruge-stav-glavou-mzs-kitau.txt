Китайський топдипломат Ван Ї вдруге став міністром закордонних справ КНР.

Як передає Укрінформ, про це повідомляє Xinhua.
«Вищий законодавчий орган Китаю проголосував за призначення Ван Ї міністром закордонних справ у вівторок», - йдеться у повідомленні.
При цьому Цінь Ган був знятий з посади міністра закордонних справ, яку він обіймав.
Зазначається, що лідер КНР Сі Цзіньпін підписав указ про виконання цього рішення.
Ван Ї - китайський дипломат, який раніше працював міністром закордонних справ КНР з березня 2013 до грудня 2022 року.
Як повідомляв Укрінформ, у МЗС Китаю заявили, що не мають інформації щодо причин тривалої відсутності у публічному просторі міністра закордонних справ КНР Цінь Гана та його нинішнього місцезнаходження.
Цінь, якого вважають досить близьким до голови КНР Сі Цзіньпіна, востаннє з’являвся на публіці 25 червня, коли зустрічався з в’єтнамським колегою Буй Тхань Соном, про що повідомляється на сайті МЗС Китаю.
Упродовж наступного місяця про нього не було жодних звісток.