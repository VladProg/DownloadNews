У Молдові, в Дрокійському районі, вранці 8 квітня перекинувся рейсовий автобус, який прямував з Кишинева до Києва.

Про це повідомляє NewsMaker, передає Укрінформ.
Дев'ять іноземних громадян доправили до лікарні для надання медичної допомоги, повідомив Генеральний інспекторат поліції. Загалом в автобусі перебувала 21 особа.

Аварія сталася близько 9.40 ранку. Поліцейські встановили, що водій автобуса не впорався з керуванням. Автобус спочатку врізався в дерево, а потім з'їхав у кювет.
"Попередньо встановлено, що аварія могла статися через технічну несправність транспортного засобу", - повідомили правоохоронці.
Наразі не повідомляється, громадяни яких країн були в автобусі. Деталі інциденту з`ясовуються.
Фото: IGP