Шістьом із семи осіб, яких 12 березня затримали за підозрою у намірах організувати заворушення у Кишиневі на тлі протестів популістської партії "Шор", продовжили арешт ще на місяць.

Як передає Укрінформ, про це повідомляє NewsMaker.
Затримані залишаться під арештом ще на 30 діб. Про це 7 квітня повідомила прокуратура з боротьби з організованою злочинністю та особливими справами. Запит про продовження попереднього арешту сьомому затриманому суд розгляне 10 квітня.
12 березня очільник Національної поліції Молдови Віорел Чернеуцану повідомив, що російські спецслужби планують дестабілізувати ситуацію в Молдові, зокрема на акції членів та прихильників партії «Шор» 12 березня. Правоохоронним органам вдалося зупинити громадянина росії, який прибув до Кишинева 9 березня. За словами поліцейського, його метою було навчити людей, які мали дестабілізувати ситуацію в Молдові.
Очільник поліції також повідомив, що організатори майбутніх заворушень сформували 10 груп по 10 осіб, яких готували до відповідних акцій. Усі їхні дії координували із росії.
Усім завербованим обіцяли за організацію заворушень $10 тис. та підтримку політичних сил у Молдові. Але напередодні протесту сімох із них затримали та доставили в поліцію. 14 березня всіх сімох відправили під попередній арешт на 30 діб.
Як повідомлялося, після повномасштабного вторгнення росії в Україну прозахідний уряд Молдови та його союзники побоюються, що країна може бути втягнута у конфлікт з рф.
В останні місяці російські ракети, націлені на Україну, входили в повітряний простір Молдови, а Кишинів звинуватив кремль у розпалюванні антиурядових протестів.
У лютому президент Молдови Майя Санду також звинуватила москву в плануванні державного перевороту у країні з метою повалення прозахідного уряду.