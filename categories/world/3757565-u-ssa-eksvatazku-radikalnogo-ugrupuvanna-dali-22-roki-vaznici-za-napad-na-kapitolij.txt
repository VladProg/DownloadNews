Колишнього ватажка радикального угруповання Proud Boys («Горді хлопці») Енріке Тарріо засуджено до 22 років ув'язнення за намагання перешкодити передачі влади від експрезидента США Дональда Трампа до переможця виборів Джо Байдена.

Про це передає Укрінформ з посиланням на повідомлення Міністерства юстиції та CNN.

Вирок, ухвалений у вівторок у Вашингтоні окружним суддею Тімоті Келлі, є найдовшим терміном ув'язненням щодо всіх винуватців нападу на Капітолій 6 січня 2021 року.
Тарріо був затриманий у Вашингтоні за кілька днів до заворушень. Хоча, за словами судді, Тарріо, можливо, і не був присутній у Капітолії під час штурму, він «мав величезний вплив на події того дня». Перед оголошенням вироку Тарріо вибачився за «біль і страждання», яких зазнали правоохоронці, законодавці та інші особи 6 січня, і пообіцяв «не мати нічого спільного з політикою, групами, вуличною активністю та мітингами».
«Я завжди намагався триматися на вищому рівні, але мені це не вдалося. Я вважав себе морально вищим за інших, і цей судовий процес показав мені, як я помилявся», - сказав Тарріо.


За його словами, у листопаді 2020 року сталося те, чого він ніколи не очікував. «Мій кандидат програв. Я відчував, що в мене особисто щось украли».
Прокурор Конор Малро описав Тарріо як особу з «токсичною здатністю контролювати інших», яка «примножувала власну славу і статус, роздмухуючи полум'я насильства».
Організація Proud Boys, яку очолює Тарріо, відіграла ключову роль у нападі на Капітолій 6 січня, виконуючи вказівки Тарріо, сказав Малроу.
«Сьогоднішній вирок демонструє, що ті, хто намагався підірвати американську демократію, будуть притягнуті до кримінальної відповідальності», – зазначив директор ФБР Крістофер Рей.
Раніше у цій справі були засуджені інші представники угрупування Ітан Нордін, Джозеф Біггс, Закарі Рел та Домінік Пеццола. Нордін отримав 18 років позбавлення волі, Біггс - 17, Рел - 15, Пеццола - 10 років.
Фото: Getty Images