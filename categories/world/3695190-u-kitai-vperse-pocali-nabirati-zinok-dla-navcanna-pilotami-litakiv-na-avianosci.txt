Військово-морські сили Китаю вперше почали набір жінок-курсантів для навчання пілотуванню літаків палубної авіації, що дислокуються на авіаносцях.

Як передає Укрінформ, про це повідомляє Xinhua.
Процедура відбору включає проведення поглибленого медичного обстеження і стану здоров’я кандидатів, психологічного тестування та перевірки інших здібностей, необхідних майбутнім пілотам.
Лише для перевірки стану здоров’я бажаючих вступити на навчання пілотами передбачено 180 різних тестів.
У сюжеті, опублікованому Xinhua, серед іншого показано перевірку стійкості вестибулярного апарату й виявлення схильності до «морської хвороби» чи захитування жінок-абітурієнтів, яке проводиться на кріслах, що швидко обертаються.
«Ті, хто пройдуть відбір, матимуть шанс стати першими в країні жінками-пілотами літаків палубної авіації», - зазначається в сюжеті.
У складі ВМС Китаю на сьогодні перебуває два авіаносці – Ляонін, побудований на базі придбаного в України у 1997 році недобудованого авіаносного крейсера «Варяг», та Шаньдун - перший збудований повністю в Китаї корабель, переданий на озброєння ВМС у 2019 році.
Крім того, Китай будує авіаносець другого покоління, який використовуватиме новітні системи для запуску палубної авіації.
Як повідомляв Укрінформ, лідер Китаю Сі Цзіньпін закликав збройні сили країни «посилити військову підготовку, орієнтовану на реальні бойові дії», після того, як Пекін провів військові навчання неподалік Тайваню.
Фото: People's Daily, China