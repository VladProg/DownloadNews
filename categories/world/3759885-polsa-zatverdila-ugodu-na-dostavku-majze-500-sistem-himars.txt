Варшава затвердила угоду на доставку 486 ракетних систем HIMARS для польської армії.

Про це у Торуні на півночі Польщі повідомив міністр національної оборони Польщі Маріуш Блащак, передає кореспондент Укрінформу.
“Я затвердив угоду на постачання 486 пускових систем HIMARS для польської армії”,- зазначив Блащак.
За його словами, початок постачання цих систем розпочнеться наприкінці 2025 року.
Міністр повідомив, що разом із замовленими в 2019 році 18-ма системами, що становитимуть один дивізіон цих ракет, Польща з майже 500-ми системами матиме ще 28 дивізіонів ракет HIMARS.
Постачання цих ракет відбуватиметься в межах програми HOMAR-A для польської армії.
Як повідомляв Укрінформ, вартість угоди на купівлю 486 пускових систем HIMARS для ЗС Польщі становитиме 10 млрд дол.
Перші п'ять пускових установок HIMARS у травні потрапили на озброєння 15-ї механізованої бригади ЗС Польщі, що дислокується неподалік кордонів із Калінінградською областю РФ і Білоруссю. Водночас у Польщі створюють 1-шу ракетну бригаду, на озброєнні якої будуть системи HIMARS, яка дислокуватиметься у Торуні й Ожиші. Вона входитиме до складу 16-ї механізованої дивізії, яка відповідає за безпеку північно-східної частини Польщі, що межує з Росією і Білоруссю.
Крім того, в РП буде створено академію HIMARS, яка діятиме у співпраці з 5-м корпусом ЗС США. В ній навчатимуться не лише польські артилеристи, а й військові із союзницьких країн, зокрема країн Балтії.
Фото: Міноборони Польщі