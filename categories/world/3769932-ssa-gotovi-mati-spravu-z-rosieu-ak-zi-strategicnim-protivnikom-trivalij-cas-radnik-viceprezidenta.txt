Сполучені Штати готові мати справу з Росією як зі стратегічним противником у довгостроковій перспективі.

Як передає кореспондент Укрінформу, про це радник з національної безпеки віцепрезидента США Філіп Гордон заявив у середу на Варшавському безпековому форумі, відповідаючи на запитання модератора.
«Ми змушені, – сказав він. – Хоча явно не ми зробили цей вибір першими… Реальність така, що протягом деякого часу ми, ймовірно, матимемо справу з Росією як із противником».
На запитання, чи не бояться Штати перемоги України, Гордон зазначив, що «завершальна фаза боротьби залежить від українців».
«Вони самі вирішуватимуть, як усе обернеться. Ми залишаємося абсолютно чітко відданими суверенній демократичній Україні, яка контролює всю свою територію, і Росія повинна забиратися з неї геть», – зазначив він.
За словами радника, США мають надати Україні все необхідне «для досягнення фіналу, який вона вважає за потрібне мати». «Це те, що ми робимо і продовжуватимемо робити», – додав він.
На думку Гордона, незважаючи на складні внутрішньополітичні процеси у США, «у Конгресі зберігається цілковита двопартійна підтримка допомоги Україні».
«Я очікую, що вона триватиме й надалі. Гадаю, американська громадськість теж розуміє, що це стратегічне питання… У наших стратегічних інтересах продовжувати підтримувати Україну».
Він наголосив, що західні союзники та партнери мають зберігати єдність у цьому питанні.
Путін, за його словами, робить ставку на затягування війни, аби Захід втомився і мав розбіжності щодо підтримки України.
«Я б закликав Польщу, як і всіх наших друзів у Європі, і, чесно кажучи, моїх колег дома, включаючи Конгрес, – ми повинні залишатися разом у цьому питанні й виступати єдиним фронтом», – наголосив Гордон.
Стратегія Путіна приречена на поразку, оскільки щонайменше півсотні країн входять до міжнародної коаліції, що підтримує Україну, зазначив він.
«Ми сильніші за Росію, оскільки наша оборонно-промислова база сильніша, наші технології кращі, наш економічний потенціал більший. І я впевнений, що якщо ми залишимося єдині з польським народом і польським уряді, то ми та українці доб'ємося успіху», – зауважив радник віцепрезидента.
Як повідомлялося, Варшавський безпековий форум проходить цього року 3–4 жовтня під гаслом: «За вашу та нашу свободу».
Фото: charlierose.com