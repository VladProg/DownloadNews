Президент США Джо Байден наполягає на призначенні 2024 року наступним Генеральним секретарем НАТО президентки Єврокомісії Урсули фон дер Ляєн.

Про це передає Укрінформ із посиланням на The Telegraph.
Раніше повідомлялося, що Білий дім відхилив кандидатуру міністра оборони Великої Британії Бена Воллеса, який претендував на цю посаду.
У вівторок союзники по НАТО погодили продовження до осені 2024 року повноважень нинішнього Генсека Єнса Столтенберга, який обіймає посаду з жовтня 2014-го.
Лідери НАТО сподівалися домовитися про його наступника на щорічному саміті у Вільнюсі, що відбудеться наступного тижня, але не змогли узгодити кандидатуру.
Джерело в НАТО повідомило, що президент США намагається переконати фон дер Ляєн, яка раніше обіймала посаду міністра оборони Німеччини, погодитися в майбутньому стати наступником Столтенберга.
Зазначається, що вона і Байден активно взаємодіють в останні роки щодо Китаю, України та зміни клімату.
Президентка Єврокомісії нібито покладається на Вашингтон у питаннях розвідки, менше довіряючи інформації, яку надають європейські спецслужби, котрі неправильно оцінили перспективи вторгнення Росії в Україну.
За повідомленнями, у приватній розмові фон дер Ляєн сказала Байдену, що не зможе обійняти посаду в НАТО щонайменше до наступного року.
Очікується, що вона лідируватиме у боротьбі за збереження нинішньої посади в Єврокомісії на виборах у європейські структури наступного року.
Однак висловлюються сумніви, що вона отримає підтримку Європарламенту, оскільки праві депутати, котрі виступають проти її «зеленої» політики, мають намір сформувати альянс.
У Білому домі бачать можливість переманити її після виборів у європейські структури.
Офіційної процедури призначення найвищої посадової особи НАТО не існує. 31 член Альянсу має провести обговорення потенційних кандидатів, поки не буде досягнуто консенсусу.