Варшава не погоджується на виключення добрив з-під санкцій проти росії та білорусі.

Про це заявив в Polsat News заступник міністра закордонних справ Польщі Павел Яблонський, передає Укрінформ.
Як зазначив заступник глави МЗС РП, під час засідання Євроради у четвер-п’ятницю у Брюсселі обговорюватимуться, зокрема, питання санкцій проти росії та білорусі.
За його словами, європейські лідери обговорюватимуть питання, яким чином унеможливити обхід цих санкцій компаніями чи третіми країнами.
Яблонський підкреслив, що одним з питань, яке є на порядку денному, буде можливість виключення з-під дії санкцій російських та білоруських добрив нібито з гуманітарних міркувань. Він пояснив, що від санкцій на експорт добрив мали би звільнятися ті виробники, які доведуть, що вони постачають свою продукцію аграріям для вирощування збіжжя, яке згодом транспортуватиметься до Африки та Азії.
Однак, як підкреслив польський урядовець, проблема полягає в тому, що всі російські та білоруські олігархи використовують цей аргумент.
“Тобто фактично це означало б, що ми вводимо санкції, які відразу можна буде легко обійти. І ми виступаємо проти цього, тому що вважаємо, що санкції мають бути щільними”,- заявив Яблонський.
Проти виключення білоруських та російських добрив з-під дії санкцій активно виступає Литва.
Передбачається, що у засіданні лідерів ЄС візьме участь генеральний секретар ООН Антоніу Гутерреш. Він намагатиметься переконати їх у необхідності виключення білоруських та російських добрив з-під санкцій для уникнення голоду у світі.
Як повідомляв Укрінформ, росія декілька днів тому погодилася продовжити дію Чорноморської зернової ініціативи на 60 днів. При цьому мзс рф наголосило, що має вимоги для подальшої дії "зернового коридору" "у контексті імплементації Меморандуму росія-ООН". Серед таких вимог є підключення "россельхозбанку" до SWIFT; відновлення постачання сільгосптехніки і сервісного обслуговування для неї; зняття обмежень на страхування і на доступ в порти; відновлення роботи аміакопроводу "Тольятті-Одеса", зняття санкцій з російських компаній у сфері виробництва та перевезення сільгосппродукції і добрив.