Збройні сили Китаю планують провести щонайменше п’ять навчань у різних районах, зокрема, у Південно-Китайському морі, на тлі зростання напруженості навколо Тайваню.

Як передає Укрінформ, про це повідомляє агенція Bloomberg.
Згідно з заявою Управління морської безпеки Китаю, оприлюдненою у четвер, одне з оголошених військових навчань пройде протягом трьох днів у водах біля портового міста Циндао, де розташована велика військово-морська база Народно-визвольної армії КНР. У вівторок з 9 ранку до полудня в цьому ж районі в межах навчань велися невизначені "великі воєнні дії".
Останніми днями Китай активізував військову та аерокосмічну діяльність біля свого узбережжя на тлі зростання напруженості з Тайванем та США. У неділю Пекін також оголосив закритою територію на північ від Тайваню через, нібито, ризик падіння уламків метеорологічного супутника.
"Напруженість навколо Тайваню, який Пекін вважає частиною Китаю, особливо загострилася після зустрічі президентки Тайваню Цай Інвень зі спікером Палати представників США Кевіном Маккарті у Каліфорнії на початку цього місяця, що спонукало китайську армію до проведення навчань у цьому районі", - йдеться у повідомленні.
Як повідомлялося, військово-морські сили Китаю продовжують маневри поблизу Тайваню попри оголошення напередодні про завершення масштабних триденних навчань Joint Sword у Тайванській протоці.
Китай 8-10 квітня проводив триденні військові навчання довкола Тайваню, під час яких сили Східного військового округу Народно-визвольної армії Китаю відпрацьовували завдання ракетних ударів по цілях на острові та блокування його морського та повітряного простору.