Уряд США оголосив про запровадження санкцій проти компаній та осіб в Ірані й Туреччині, причетних до іранських програм виготовлення БПЛА, а також іншого озброєння, включно з балістичними ракетами.

Про це повідомляється на сайті Міністерства фінансів США, передає Укрінформ.
«Сьогодні Офіс контролю за іноземними активами (OFAC) у координації з ФБР ввів санкції проти чотирьох організацій і трьох осіб в Ірані й Туреччині через їхню участь у закупівлі обладнання, включно з двигунами європейського походження», - йдеться в повідомленні.
Підкреслюється, що такі дії розцінюються як підтримка програм Ірану з виробництва БПЛА та озброєння. Також зазначається, що закупівельна мережа діє під проводом міноборони Ірану та його підрозділів, які займаються, в тому числі, розробкою балістичних ракет.
У американському Мінфіні підкреслили, що це «підриває як регіональну безпеку, так і глобальну стабільність».
Як повідомлялося, ЄС застосував вже дві хвилі санкцій проти іранських підприємств та фізичних осіб за поставки росії дронів-камікадзе, які російський агресор використовує проти мирного населення, міст та цивільної інфраструктури в Україні.