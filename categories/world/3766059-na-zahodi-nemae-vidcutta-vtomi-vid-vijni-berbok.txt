Ставлення країн у світі до російської війни проти України значно змінилося, оскільки вони розуміють, що ця війна стосується не лише миру в Європі, а й самих принципів Статуту ООН, вважає міністр закордонних справ Німеччини Анналена Бербок.

Як передає Укрінформ, про це вона сказала в інтерв’ю CNN.
У перші тижні російського вторгнення багато країн не розуміли, що відбувається.
«Але це, безумовно, змінилося. Тому я відчуваю набагато більшу підтримку, оскільки багато, дуже багато країн по всьому світу бачать, що це стосується не тільки України, це стосується не тільки миру в Європі, це стосується нашого Статуту ООН. Якщо ми дозволимо одному диктатору скасувати всі наші мирні права, це буде кінець мирної співпраці у всьому світі», – сказала Бербок.
За її словами, на Заході немає відчуття втоми від війни.
Від самого початку переважна більшість німців і європейців повністю розуміли, що «це могли б бути ми». Україну сприймають як Європу, адже «з Києва до Берліна летіти три години літаком», додала вона.
«Отже, переважна більшість людей знає, що повинні бути на боці України, бо Україна також захищає наш мир, нашу свободу», – зазначила Бербок, зауваживши, що Німеччина була залежною від російських енергоресурсів і відчуває економічні наслідки війни.
Водночас, на її думку, завдання політичного керівництва – пояснити людям, чому потрібно підтримувати Україну. А також запроваджувати соціальні програми, аби протистояти негативним наслідкам.
Міністр наголосила на необхідності кардинального реформування ООН.
«Генеральна Асамблея ООН показує, що світ змінився за останні десятиліття, але інститути не змінилися. Тому нам потрібна тотальна модернізація», – зазначила Бербок. За її словами, у Раді Безпеки ООН не представлені належним чином Африка й Латинська Америка.
Крім того, потрібна реформа міжнародних фінансових інститутів, переконана вона.
Нагадаємо: раніше очільниця МЗС Німеччини заявляла, що нинішня структура ООН не відповідає реаліям і новим викликам та потребує реформування.