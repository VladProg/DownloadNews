Хунта, яка захопила владу в Нігері після путчу 26 липня, наказала послу Франції в cтолиці Ніамеї Сільвена Ітте залишити країну впродовж 48 годин.

Як передає Укрінформ, про це повідомляє BFM TV.
У місцевому МЗС заявили, що таке рішення було ухвалене через «відмову посла Франції в Ніамеї відповісти на запрошення» міністерства «на проведення розмови» в п’ятницю, 25 серпня, «та іншими діями французького уряду, що суперечать інтересам Нігеру».
Зазначається, що хунта вирішила відкликати агреман (згоду прийняти запропонованого кандидата в якості посла) Сільвена Ітте та просить його покинути територію Нігеру протягом 48 годин.
Як повідомлялося, в Економічному співтоваристві країн Західної Африки (ECOWAS) визначилися щодо «Дня Д» (день початку військової операції) для можливого військового втручання в Нігер з метою відновлення демократії.
У Нігері група військових заявила про усунення від влади демократично обраного президента Мохамеда Базума та його уряду.
11 серпня в ECOWAS ухвалили рішення розгорнути свої війська з метою «відновлення конституційного порядку» в Нігері, заявивши водночас про відданість мирному врегулюванню.
Абдурахман Чіані, лідер путчистів, які здійснили державний переворот у Нігері, заявив, що хунта готова повернути країну до цивільного правління упродовж трьох років.