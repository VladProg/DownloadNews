У Польщі офіційно запрацювала державна комісія з розслідування впливів Росії на безпеку цієї країни за останні 15 років.

Про це інформує Сейм Польщі (CIS), передає Укрінформ.
“Маршалок Сейму Елжбєта Вітек вручила акти про призначення членам державної комісії з розслідування російських впливів на внутрішню безпеку Польщі у 2007–2022 роках”, - йдеться в повідомленні.
Нагадаємо, Сейм у квітні ухвалив закон, що визначає завдання, компетенції комісії та порядок розслідування російських впливів на внутрішню безпеку Польщі у 2007-2022 роках. Цей закон викликав негативну реакцію в опозиції, оскільки був сприйнятий як механізм впливу на парламентську виборчу кампанію восени цього року. Президент Польщі Анджей Дуда вніс зміни до закону, урізавши компетенції комісії. У серпні змінений закон набув чинності.
Опозиційні сили бойкотували призначення своїх представників до цієї комісії. Відтак усі дев’ять членів були призначені за рекомендацією владної Об’єднаної правиці. До складу комісії увійшли, зокрема, історик Славомір Ценцкевич (голова), радник президента Анджей Зибертович, радник глави МЗС Пшемислав Журавський вел Граєвський.
Як повідомив журналістам Журавський вел Граєвський, комісія збереться на перше засідання ще до парламентських виборів, які відбудуться 15 жовтня.
Фото: Матеуш Моравецький, Фейсбук