Під час зіткнень із протестувальниками у Косово постраждали близько 25 миротворців НАТО.

Як повідомляє кореспондент Укрінформу, про це пише Reuters.

“Близько 25 військових миротворчого контингенту НАТО, які захищали три міськради на півночі Косово, постраждали у понеділок в сутичках із сербськими протестувальниками”, - йдеться у матеріалі.

Зазначається, що у миротворчій місії НАТО в Косово засудили насильство проти своїх членів. “Під час протистояння найбільш активним групам у натовпі, кілька військових з італійського й угорського контингенту стали жертвами неспровокованих нападів й отримали переломи й опіки через вибухи запалювальних приладів”, - йдеться у поширеній миротворчою місією заяві.

Водночас президент Сербії Александар Вучич повідомив про 52 поранених сербів.

Як повідомлялося, президент Сербії привів армію країни в повну бойову готовність і наказав її підрозділам наблизитися до кордону з Косово. Такий наказ надійшов після зіткнень у муніципалітеті Звечан на півночі Косова, що відбулися із залученням поліції Косова та представниками сербської спільноти. Сутички розпочалися, коли новообраний мер, етнічний албанець, спробував дістатися власного офісу.

Серби, що становлять більшість населення цього регіону, бойкотували проміжні вибори.

Європейський Союз засудив зіткнення, що відбулися у Косово й призвели до значного зростання міжетнічної напруги, та закликав усі сторони здійснити негайні кроки до деескалації.