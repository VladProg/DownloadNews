Україна отримала з початку року менше нових обіцянок, за деякими винятками, щодо постачання зброї, однак зобов’язання стають більш довгостроковими.

Це, як передає Укрінформ, випливає з нового дослідження Ukraine Support Tracker, яке готує Кільський інститут світової економіки.
Порівняно з груднем 2022 року спостерігається загалом зменшення обсягів нової допомоги, обіцяної Україні. За новий охоплений дослідженням період, з 16 січня по 24 лютого 2023 року, Україні було виділено 12,96 мільярда євро, причому значна частина цих коштів надійшла лише від кількох донорів. Так, Японія та скандинавські країни на початку 2023 року пообіцяли надати значну підтримку Україні.
Найпомітнішими є скандинавські країни: Норвегія (1,11 млрд євро, зростання на 90%), Швеція (0,33 млрд євро, плюс 41%), Данія (0,24 млрд євро, плюс 33%) і Фінляндія (0,56 млрд євро, плюс 165%).
Японія пообіцяла нову значну фінансову допомогу на суму 5,1 млрд євро у вигляді позик, а Нідерланди пообіцяли 2,5 млрд євро, призначені, серед іншого, для нової системи Patriot для України.
Новим трендом у сфері надання допомоги Україні є прийняття «довших горизонтів планування». Раніше зобов'язання щодо допомоги були короткостроковими і їх було важко передбачити. Лише Сполучені Штати взяли зобов'язання на цілий бюджетний рік. Тепер інші країни, такі як Велика Британія та Нідерланди, наслідують цю модель, пообіцявши надати у 2023 році такий самий обсяг допомоги, як і в 2022 році. Норвегія навіть оголосила про багаторічну програму підтримки України з фінансовою та військовою допомогою вартістю приблизно 7 мільярдів євро протягом наступних п'яти років, йдеться у дослідженні.
«Тенденція до одно- або багаторічного планування допомоги Україні є дуже позитивною. У 2022 році зобов’язання були здебільшого неузгодженими та специфічними. Це дуже ускладнило бюджетне та військове планування в Україні. Відрадно, що деякі західні уряди тримають лідерство у прийнятті середньострокових зобов’язань», – заявив керівник групи, яка заснувала Ukraine Support Tracker, директор дослідницького центру Кільського інституту Крістоф Требеш.
Ukraine Support Tracker надає перелік і кількісну оцінку військової, фінансової та гуманітарної допомоги, обіцяної Україні з 24 січня 2022 року (наразі до 24 лютого 2023 року). Аналіз охоплює 40 країн, зокрема країни ЄС, інші члени G7, а також Австралію, Південну Корею, Норвегію, Нову Зеландію, Швейцарію, Туреччину, Китай, Тайвань та Індію. Крім того, інституції ЄС включені як окремий донор. Трекер містить список зобов’язань на рівні урядів; приватні пожертви або пожертви від міжнародних організацій, таких як МВФ, не включені до основної бази даних.
База даних поєднує офіційні державні джерела з інформацією з міжнародних ЗМІ.