У сучасному світі війни, зокрема російська агресія проти України, перешкоджають у достатніх обсягах фінансувати заходи боротьби з глобальним потеплінням.

Про це голова Генеральної Асамблеї ООН Денніс Френсіс сказав журналістам, відповідаючи на запитання Укрінформу щодо того, якою мірою російська війна впливає на боротьбу зі зміною клімату.
«Боротьба зі зміною клімату та глобальним потеплінням має бути спільною справою - це єдиний ефективний спосіб. І такою командою має бути вся міжнародна спільнота», - сказав Френсіс. І займатися цим, за його словами, було б краще «не в контексті воєн, що точаться довкола».
Організації Обʼєднаних Націй доводиться «робити і те, й інше» - мати справу з питанням миру й безпеки та проблемами розвитку, до яких належить і кліматична криза, зазначив голова Генасамблеї.
Він констатував, що через війни ускладнюється як надання «допомоги й підтримки тим, хто сам не має коштів для проведення реформ, необхідних для стабілізації клімату», так і виділення ресурсів на відповіді заходи.
«У міжнародної спільноти є вибір. Ми можемо нічого не робити або робити мало щодо зміни клімату й спостерігати, як те, чому людство присвячувало себе протягом століть - розвитку, підвищенню якості життя, - іде на спад. Або рішуче захистити наш спосіб життя й планету», резюмував Френсіс.
Зустріч голови Генасамблеї зі ЗМІ у Нью-Йорку була присвячена його майбутній поїздці в Дубай, де з 30 листопада до 12 грудня проходитиме конференція ООН зі зміни клімату COP28.