Канал Donbass Devushka у Телеграмі, через який поширювалися секретні документи Пентагону та розвідки, частково підправлені на користь російської пропаганди, вела Сара Білс — колишня військовослужбовиця ВМС США.

Про це повідомляє Укрінформ із посиланням на видання The Insider, яке відслідковує розслідування з цього приводу та робить додатковий фактчекінг.
Однією з найбільших прокремлівських розповсюджувачок дезінформації та пропаганди, яка видавала себе в мережі за російську єврейку з Луганська, виявилася розлучена жінка середнього віку з Нью-Джерсі та ветеран ВМС США Сара Білс. Викрили її учасники інтернет-спільноти «Північноатлантична організація Fella» (NAFO), яка бореться з російською пропагандою.
У пропагандистки з ніком Donbass Devushka (в різні часи вона також використовувала псевдоніми Mila Medvedev, @luganskforlife, CheburekiVibes, MeatballSubZero, YuGopnik, GhostofLugansk) є свій Teлeграм-канал, Tвіттер і ютуб-канал, де вона викладає свій підкаст. В неї близько 135 тисяч передплатників. У Tвіттері Donbass Devushka публікувала свої відфільтровані фотографії та писала, що її звуть Міла.

Насправді Білс - колишня військова, унтер-офіцер ВМС США, нещодавно звільнена з дійсної військової служби. Вона народилася в Сполучених Штатах і живе в Ок Харборі, штат Вашингтон, поряд з військово-морською авіабазою Уїдбі-Айленд, де вона колись служила.
Bellingcat стверджує, що сфальшовані версії витоку паперів Джека Тейшейри були створені саме в Teлеграм-каналі Donbass Devushka (Білс заперечує це твердження). Ведучий Fox News Такер Карлсон використав відредаговану версію, поширену в Tелеграм-каналі «Дівчини», щоб заявити, що Україна має співвідношення втрат військ сім до одного та «програє війну».
Підроблені версії були поширені прокремлівськими пропагандистами, а Donbass Devushka почав підтримувати відомий Z-канал «Рибар». (У листопаді 2022 року журналісти з'ясували, що цей канал отримував гроші від євгена пригожина і може бути пов'язаний із фсб).
У серії твітів та двох довгих постах у Tелеграмі Білс підтвердила деякі подробиці свого минулого. Вона також стверджує, що адміністратор її Teлеграм-каналу поділився секретними документами, і додала, що зображення були видалені після того, як вона їх виявила, а людина, яка їх розмістила, «покарана». Проте 14 квітня зображення документів усе ще були у її ТГ-каналі.
13 квітня за підозрою у витоку документів було затримано 21-річного службовця ВПС США Джека Тейшейру. Друзі затриманого заявили, що він ділився секретними паперами від початку повномасштабного вторгнення рф до України