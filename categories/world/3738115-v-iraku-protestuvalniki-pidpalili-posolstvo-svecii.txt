Сотні протестувальників 20 липня рано-вранці увірвалися в посольство Швеції в центрі Багдада та підпалили його на знак протесту проти очікуваного спалення Корану в Стокгольмі.

Як передає Укрінформ, про це повідомляє Reuters.
У МЗС Швеції засудили напад на дипмісію і наголосили на необхідності захисту дипломатичних представництв іракською владою.
У відомстві також додали, що весь персонал посольства в Багдаді перебував у безпеці на момент інциденту.
Шведська поліція в середу задовольнила заявку на проведення публічної зустрічі біля посольства Іраку в Стокгольмі в четвер.
Поліція повідомила, що в дозволі передбачається участь двох осіб.
Шведське інформаційне агентство TT зазначило, що ці двоє планували спалити Коран і прапор Іраку на публічному мітингу.
Як повідомляв Укрінформ, наприкінці червня у Багдаді демонстранти намагалися штурмувати посольство Швеції наступного дня після спалення у Стокгольмі священного для мусульман Корану в перший день Курбан-байраму.
Фото: One Baghdad