Літо 2023-го року було найспекотнішим на Землі з початку світових вимірів у 1880-му році.

Як повідомляє Укрінформ, про це пише Сіньхуа із посиланням на заяву Американського космічного агентства NASA.

“Сукупно місяці червень, липень та серпень були на 0,23 градуса за шкалою Цельсія теплішими, ніж будь-яке інше літо з початку вимірів NASA, й на 1,2 градуса теплішими, ніж середнє літо між 1951 та 1980 р.р.”, - йдеться у матеріалі.
Зазначається, що НАСА збирає температурні показники з наземних датчиків на десятках тисяч метереологічних станцій, а також з поверхні моря за допомогою суден й спецбуйків.

Сіньхуа нагадує, що цього року світом прокотилася виняткова теплова хвиля, яка погіршила лісові пожежі в Канаді та на Гаваях, а також суттєво підвищила температуру у багатьох регіонах.
“Переважно відповідальною за рекордну спеку влітку була винятково висока температура поверхні моря, чому частково сприяло повернення Ель-Ніньйо”, - сказав кліматолог НАСА Джош Вілліс.

У NASA додали, що рекордно спекотне літо 2023-го року продовжує багаторічний тренд глобального потепління.

Як відомо, Ель-Ніньйо - це кліматичний феномен, що призводить до підвищення температури та рівня води у Тихому океані.