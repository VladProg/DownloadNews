Президент Нігеру Мохаммед Базум звернувся до західноафриканського суду, щоб домогтися свого звільнення і відновлення конституційного порядку в країні. Майже два місяці він знаходиться у полоні військових, які здійснили державний переворот.

Про це повідомляє Укрінформ із посиланням на Le Monde.
"Ми вимагаємо... щоб держава Нігер негайно відновила конституційний порядок, передавши владу президенту Базуму, який повинен продовжувати здійснювати її до кінця свого терміну повноважень 2 квітня 2026 року", - заявив адвокат Базума.
У заяві, поданій до Суду Економічного співтовариства західноафриканських держав (ЕКОВАС) йдеться про "свавільний арешт" та порушення свободи пересування президента, його дружини та сина, які утримуються разом з ним в президентському палаці з моменту заколоту 26 липня.
Починаючи з 30 липня ЕКОВАС погрожує військовим втручанням для відновлення конституційного порядку в Нігері. Утім досі організація віддає перевагу дипломатичним каналам, не зважаючи на підтримку кількох західних країн.
У середу глава дипломатії ЄС Жозеп Боррель також заявив про "повну підтримку" президенту Мохаммеду Базуму та підтвердив, що ЄС не визнає владу військових у Нігері.
Фото: Мохаммед Базум