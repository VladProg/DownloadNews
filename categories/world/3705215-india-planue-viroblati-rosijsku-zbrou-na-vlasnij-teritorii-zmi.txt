Після зустрічі міністрів оборони Індія та москва розробляють план місцевого виробництва російського військового обладнання та запчастин.

Як передає Укрінформ, про це повідомляє Defence Express.
Зазначається, що міністр оборони Індії Раджнат Сінгх та його російський колега сергій шойгу зустрілися 28 квітня на полях саміту Шанхайської організації співробітництва, під час якої вони обговорили військові зв’язки, а також промислове партнерство між двома країнами.
Міністерство оборони Індії повідомило, що міністри обговорили участь російської оборонної промисловості в економічній ініціативі уряду Індії "Зроби в Індії", спрямованій на збільшення внутрішнього виробництва.
Індія залежить від москви на 60% у своїх закупівлях зброї, і уряд прем’єр-міністра Нарендри Моді намагається створити з росіянами спільні підприємства для розвитку індійської промисловості.
Обидва міністри також обговорили "мир та безпеку" в регіоні та підтвердили свою відданість зміцненню партнерства між двома країнами, зокрема в оборонній галузі, повідомили в міноборони Індії.
У той же час Індійські експерти сумніваються в тому, що дана угода призведе до початку повноцінної співпраці. Вона швидше за все обмежиться лише допомогою москви в локалізації на території Індії виробництва запчастин для російського обладнання.
Як повідомлялося, російський виробник нафти "роснєфть" та найбільша нафтопереробна компанія Індії Indian Oil Corp. домовилися використовувати орієнтований на Азію еталон цін на нафту Dubai в останній угоді з постачання російської нафти до Індії.