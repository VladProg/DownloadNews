Південна Корея і Японія вперше за дев’ять років провели в Сеулі переговори на рівні заступників міністрів закордонних справ.

Про це з посиланням на південнокорейське дипломатичне відомство повідомляє Yonhap, передає Укрінформ.
Зазначається, що в ході «стратегічного діалогу» сторони обговорили актуальні питання двостороннього порядку денного та регіональні і глобальні проблеми.
Зустріч відбулась на тлі потепління у двосторонніх відносинах після врегулювання Сеулом і Токіо суперечки, пов’язаної з періодом японської окупації Кореї під час Другої світової війни, в результаті чого президент Південної Кореї Юн Сок Йоль у березні здійснив перший за 12 років візит до Японії та провів переговори з прем’єр-міністром Фуміо Кішідою.
Зустріч у четвер відбулася в день, коли Японія почала скидання в океан другої партії очищеної радіоактивної води з пошкодженої атомної електростанції «Фукусіма-1», що непокоїть корейську сторону. Проте скидання води з АЕС не зашкодило потеплінню відносин між двома країнами, оскільки в Сеулі дійшли висновку про незначний вплив цієї операції на навколишнє середовище за умови дотримання визначених вимог.
Стратегічний діалог між Південною Кореєю та Японією, започаткований у 2005 році, востаннє відбувся в жовтні 2014-го й відтоді не проводився через охолодження двосторонніх відносин.
Як повідомляв Укрінформ, у Міністерстві оборони Південної Кореї заявили, що будь-яка спроба Пхеньяна застосувати ядерну зброю стане кінцем правління в КНДР режиму на чолі з Кім Чен Ином.