Велика група протестувальників проникла в будівлю Конгресу США, вимагаючи владу змусити Ізраїль припинити вогонь в секторі Гази, кількох активістів заарештували правоохоронці.

Про це повідомляє Укрінформ із посиланням на The Hill.
Активісти організацій «Єврейський голос за мир» та IfNotNow виступили із закликом до Конгресу вжити заходів для припинення вогню між Ізраїлем і угрупованням ХАМАС, яке контролює сектор Гази.
«Корінь насильства – це гноблення, і ми тут, щоб сказати «ні» від нашого імені, – заявив «Єврейський голос за мир» у соцмережах. – У нас є сила, щоб зупинити звірства проти палестинців. Ми відмовляємося стояти осторонь, поки ізраїльський уряд чинить геноцид проти палестинців у Газі».
Як зазначається, поліція зажадала від протестувальників припинити акцію, оскільки всередині будівель Конгресу демонстрації заборонені. Активісти не підкорилися, тож правоохоронці вдалися до арештів.
Поліція Капітолія не вказала кількість затриманих, але повідомила, що арешти тривають. Зокрема трьох осіб затримали за обвинуваченням у нападі на поліцейського.
За даними протестувальників, біля Капітолія зібралися 10 тисяч осіб, і ще 500 «перебувають усередині, щоб вимагати припинення геноциду уряду Ізраїлю і США в Газі».
Як повідомлялося, палестинська сторона звинуватила Ізраїль в ударі по лікарні у секторі Гази, внаслідок якого могли загинути сотні людей. Водночас в Армії оборони Ізраїлю заявили, що лікарня зазнала удару внаслідок збою при запуску ракети бойовиками "Ісламського джихаду".