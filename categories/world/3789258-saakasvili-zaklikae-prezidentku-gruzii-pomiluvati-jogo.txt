Колишній президент Грузії Міхеіл Саакашвілі під час онлайн-включення на судовому процесі в Тбіліському міському суді звернувся до чинної президентки Саломе Зурабішвілі із закликом помилувати його.

Про це повідомляє Укрінформ з посиланням на "Эхо Кавказа".
"Пані Саломе може використати своє право на помилування і одним розчерком пера повернути моїм дітям батька і відновити політичний баланс у Грузії", – заявив Саакашвілі.
Ув'язнений політик також прокоментував інтерв'ю Зурабішвілі виданню Le Monde, де вона заявила, що Саакашвілі почувається краще і планує активно включитися у виборчу кампанію.
"Лікарі, на жаль, не можуть підтвердити поліпшення мого фізичного стану. Пані Саломе каже, що в мене більше немає бажання їхати за кордон. Річ у тім, що це не залежить від мого бажання. На жаль, моя реабілітація вимагає, щоб я якийсь час перебував за межами Грузії", – сказав він.
Саакашвілі також заявив, що бере на себе керівництво політрадою заснованої ним партії "Єдиний національний рух", проте додав, що поки зарано висувати його кандидатуру на посаду прем'єр-міністра Грузії.
"Я чув заклики про моє висунення на посаду прем'єр-міністра. Але поки говорити про це ще рано. Це залежить від багатьох факторів. Ми повинні почекати кілька місяців, знайти оптимального, прийнятного для максимальної кількості громадян кандидата, тому що ми збираємося перемогти на парламентських виборах наступного року, а не посісти друге почесне місце", – сказав Саакашвілі.
Раніше Зурабішвілі неодноразово наголошувала, що за жодних обставин не помилує Саакашвілі. Зокрема, вона заявила, що засуджений Саакашвілі не може бути звільнений навіть у разі помилування, бо його звинувачують ще у трьох справах.
Міністр закордонних справ Польщі Збігнєв Рау зауважив, що євроінтеграція Грузії значною мірою залежатиме від розв'язання політичних питань, наприклад, майбутньої долі експрезидента Саакашвілі.
Фото ілюстративне