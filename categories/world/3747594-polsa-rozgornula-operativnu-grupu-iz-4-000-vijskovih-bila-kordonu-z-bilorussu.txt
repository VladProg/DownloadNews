Міністр оборони РП Маріуш Блащак заявив у суботу, що Польща розгорнула постійну військову оперативну групу з 4 000 солдатів неподалік кордону з Білоруссю з метою «тренування та оборони».

Як передає Укрінформ, про це повідомляє Yahoo News.
«Немає сумнівів, що польський кордон знаходиться під загрозою. Ми продовжуємо спостерігати напругу на польському кордоні, спроби мігрантів нелегально перетнути кордон, схвалені білоруським режимом… співпрацю із Кремлем... з метою дестабілізації нашої країни», – зазначив польський міністр.
Блащак зробив цю заяву під час відвідування тимчасового табору польських військових, розміщених у Ярилувці Підляського воєводства поблизу білоруського кордону.
Він додав, що нова група військ із чотирьох тисяч військовослужбовців матиме назву «RENGAW». Метою оперативної групи буде «стримування» на кордоні, а також тренування солдатів та створення «резерву» на випадок погіршення безпекової ситуації у регіоні.
Нова оперативна група є частиною зусиль із направлення близько 10 тисяч військових до кордону із Білоруссю в рамках «Операції Гриф», про яку Блащак оголосив цього тижня.
Новопризначений командир оперативного групи полковник Аркадіуш Міколайчик повідомив, що військові діятимуть у районі шириною 402 кілометрів і 160 кілометрів від кордону, переважно вночі.
Як повідомляв Укрінформ, міністр оборони Польщі Маріуш Блащак заявив у четвер, що Польща планує перекинути до кордону з Білоруссю до 10 тисяч додаткових військових для підтримки Прикордонної служби.