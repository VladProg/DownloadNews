Перший апеляційний суд загальної юрисдикції Москви залишив без змін вирок російському опозиціонерові Володимиру Кара-Мурзі, який був засуджений на 25 років колонії суворого режиму.

Як передає Укрінформ, про це повідомляє Інтерфакс.
«Вирок Московського міського суду від 17 квітня 2023 року залишити без змін», - йдеться в апеляційному визначенні.
Після засідання суду адвокати Кара-Мурзи Марія Ейсмонт та Анна Ставицька заявили, що вирок та апеляційне визначення будуть оскаржені в касаційній інстанції.
Російські медіа уточнюють, що підтримати Кара-Мурзу прийшли політик Григорій Явлінський, голова «Яблука» Микола Рибаков, а також дипломати з Великої Британії, США, Чехії, Австралії, Нової Зеландії, Швейцарії, Франції, Канади та Польщі. Була надія, що засідання буде відкритим. Проте засідання апеляційного суду було закритим, пресу та слухачів пустили лише на оголошення рішення.
Як повідомлялося, 17 квітня Московський міський суд засудив російського опозиційного політика Володимира Кара-Мурзу до 25 років позбавлення волі. Вирок винесений за трьома статтями КК РФ: сім років - у справі про «військові фейки», три роки - у справі про участь у діяльності «небажаної» організації та 18 років - у справі про «держзраду».
Європейський Союз включив до санкційного списку за порушення прав людини офіційних осіб Росії, причетних до засудження Кара-Мурзи, та винних у негуманному поводженні з ним в ув’язненні.