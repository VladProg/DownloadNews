Комітет у закордонних справах Палати представників США, який очолює конгресмен-республіканець Майкл Маккол, призначив на наступний тиждень слухання за участю генеральних інспекторів уряду щодо витрат американських коштів на допомогу Україні.

Про це йдеться в офіційному повідомленні на сайті комітету, передає Укрінформ.
«Голова Комітету у закордонних справах Палати представників Майкл Маккол оголосив, що комітет у повному складі проведе слухання на тему: “Нагляд, прозорість і підзвітність допомоги Україні”», - зазначається в повідомленні.
При цьому уточнюється, що засідання відбудеться наступної середи, 29 березня.
Перед законодавцями свідчитимуть генеральний інспектор Пентагону, а також заступники генінспекторів Держдепартаменту США та USAID. Не виключається участь додаткових свідків.
Очікується, що предметом основної уваги законодавців стане процес контролю за витратами коштів американських платників податків на допомогу Україні.
Як повідомляв Укрінформ, з нового року Палата представників Конгресу США контролюється республіканською більшістю. Республіканці неодноразово заявляли про необхідність посилення контролю за витратами, які американський уряд виділяє на підтримку України.