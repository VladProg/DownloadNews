Єгипетський поліцейський застрелив двох ізраїльських солдатів, які стояли на посту охорони біля кордону в суботу вранці. Через декілька годин на території Ізраїлю відбулась друга перестрілка, внаслідок якої було вбито ще одного солдата збройних сил Ізраїлю.

Про це повідомляє The Times of Israel із посиланням на військових, передає Укрінформ.
Ізраїльські військові заявили, що двоє солдатів були застрелені біля кордону рано-вранці в суботу. За їхніми словами, єгипетський поліцейський і третій ізраїльський солдат були вбиті під час перестрілки на ізраїльській території кілька годин потому.
Єгипетський поліцейський зумів проникнути до Ізраїлю з Єгипту. Мотивація таких дій чоловіка залишається наразі невідомою.
Видання зазначає, що зазначений інцидент є одним із найсерйозніших на кордоні з моменту підписання мирної угоди між двома країнами в 1979 році.
"Розслідування ведеться в тісній і повній співпраці з єгипетською армією", - заявили в ЦАХАЛ.
Як повідомляв Укрінформ, в результаті обстрілу машини поблизу поселення Хермеш на півночі Західного берега річки Йордан було вбито ізраїльтянина.
Фото: Yaniv Nadav/Flash90