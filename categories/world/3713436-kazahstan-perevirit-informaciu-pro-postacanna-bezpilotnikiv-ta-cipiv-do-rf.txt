Заступник прем'єр-міністра, міністр фінансів Єрулан Жамаубаєв заявив, що Казахстан перевірить інформацію про постачання безпілотників та чипів до Росії, проведе розслідування.

Як передає Укрінформ, про це повідомляє Vlast.kz.
«Минулого місяця прибула делегація (із США і Європи – ред.). Ми домовилися з делегацією, якщо якісь товари, які перебувають під загрозою, потрапляють туди (в Росію – ред.), вони передають список. За цим списком ми перевіряємо коректніше та уважніше. Наша мета – не допускати санкціонованих товарів (до Росії – ред.). Якщо ми визначимо санкціоновані товари, звичайно, вживемо необхідних заходів. Перевірмо інформацію про конкретну компанію», - сказав Жамаубаєв у середу.
Він підкреслив, що Казахстан має договір, за яким він не відправляє «такі товари» до Росії, якщо в рамках вищезгаданої угоди надійде інформація.
«Взагалі, ми не можемо спіймати будь-якого підприємця та розглядати його як правопорушника», - додав глава Мінфіну.
Як повідомляв Укрінформ, у спільному розслідуванні видання «Важливі історії», Центру дослідження корупції та організованої злочинності (OCCRP) та журналу Der Spiegel йшлося про те, що, попри західні санкції, російська оборонна промисловість та армія отримують потрібні їм мікроелектроніку та безпілотники через «дружні» країни, зокрема компанії Казахстану.