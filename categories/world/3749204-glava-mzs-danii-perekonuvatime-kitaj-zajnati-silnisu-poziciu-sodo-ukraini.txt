Міністр закордонних справ Данії Ларс Люкке Расмуссен має намір просити Китай зайняти більш тверду позицію щодо України.

Про це він заявив Reuters у Шанхаї на початку триденного візиту до Китаю, передає Укрінформ.
Він наголосив на необхідності того, «щоб Китай зайняв сильнішу позицію».
«Путін не слухає європейських лідерів, але явно слухає Китай. Тому я хочу переконувати (Пекін – ред.), що Китай повинен висловити свою позицію», – сказав глава МЗС Данії.
Расмуссен зазначив, що на зустрічі у п'ятницю з китайським колегою Ван Ї обговорить питання України та двосторонньої співпраці у сфері "зеленої" енергетики. Перед цим, у четвер, данський міністр зустрінеться з міністром торгівлі Китаю Ван Веньтао.
Як повідомлялося, у червні міноборони Данії оголосило, що надасть Україні 3,21 мільярда доларів допомоги впродовж 2023-2028 років.
Фото: commons.wikimedia.org