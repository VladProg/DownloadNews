Адміністрація президента США Джо Байдена схвалила продаж Тайваню нового пакету озброєння і військового обладнання на суму $500 мільйонів.

Про це з посиланням на Держдепартамент Сполучених Штатів повідомляє АР, передає Укрінформ.
Йдеться про обладнання для модернізації тайванських винищувачів F-16, що включає інфрачервоні системи пошуку і спостереження, комп’ютерне програмне забезпечення та запасні частини до літаків.
Хоча цей пакет є досить скромним, порівняно з попередніми продажами зброї, цей крок, із високою імовірністю, викличе жорстку критику з боку Пекіна, який вважає самоврядний Тайвань своєю провінцією і не виключає застосування сили для його возз’єднання з материком.
У Держдепі заявили, що цей продаж відповідає національним, економічним і безпековим інтересам США та дозволить Тайваню
покращити здатність протистояти нинішнім і майбутнім загрозам, зміцнивши можливості острова захищати свій повітряний простір.
В останні роки Китай різко збільшив свою військову активність у водах і небі навколо Тайваню, мало не щодня направляючи винищувачі та кораблі ВМС для проведення патрулювань поблизу острова, а також збільшив кількість військових навчань навколо Тайваню з тренуваннями у встановленні його блокади.
Як повідомляв Укрінформ, уряд Тайваню запропонував рекордний оборонний бюджет на 2024 рік у розмірі понад 600 мільярдів нових тайванських доларів (близько $19 мільярдів).
Запропонований бюджет на 4,5% більше, ніж у поточному році, та, серед іншого, включає спеціальний розділ видатків, які, на думку аналітиків, будуть спрямовані на закупівлю вдосконалених винищувачів F-16V та серійне виробництво ракет й іншого озброєння.