Якщо Фінляндія вступить до НАТО раніше від Швеції, це може нашкодити стратегічним інтересам обох країн.

Таку позицію висловив прем’єр-міністр Швеції Ульф Крістерссон, повідомляє Укрінформ із посиланням на The Financial Times.
“Дуже близьку військову співпрацю між Швецією та Фінляндією, яку ми вели до вступу до НАТО, буде вкрай ускладнено, якщо нас буде розділено членством”, - сказав глава уряду.
На його переконання, затримка із прийомом Швеції до НАТО матиме негативні наслідки для регіональної безпеки: “Це буде негативом для Швеції, для нашого регіону, для НАТО та спроможності Швеції разом із Фінляндією підтримувати безпеку під час війни у нас по сусідству”.


З огляду на це премʼєр-міністр закликав одночасно прийняти обидві країни до Північноатлантичного альянсу. “Ми розпочали процес разом, просувалися разом і хочемо завершити його разом. Є дуже добрі причини схвалити наш вступ до саміту НАТО у Вільнюсі (запланований на липень - ред.)”, - наголосив Крістерссон.


Він додав, що Швеція та Фінляндія “мають спроможності у нашій частині світу, від яких виграють держави НАТО, включно із Туреччиною”.


Як відомо, Швеція й Фінляндія вирішили вступити до НАТО після початку повномасштабного вторгнення рф в Україну в лютому 2022 року.


29 червня на саміті в Мадриді країни НАТО офіційно запросили їх стати членами Альянсу.


Для приєднання необхідна згода всіх 30 членів НАТО, а також ратифікація цього кроку парламентами цих країн. Зараз процес уповільнюється через позицію Угорщини й Туреччини.
Фото: ОП