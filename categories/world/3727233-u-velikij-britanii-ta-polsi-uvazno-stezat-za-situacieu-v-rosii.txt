Міністр закордонних справ Великої Британії Джеймс Клеверлі заявив у суботу, що в країні уважно відслідковують події в РФ.

Як передає Укрінформ, про це Клеверлі написав на своїй сторінці у Твіттері.
«Після нічних подій за участю групи «Вагнера» та російських військових ми (Велика Британія – ред.) уважно стежимо за ситуацією та тісно співпрацюємо з нашими союзниками», – написав він.
Також радник президента Польщі Павел Салек заявив у суботу в ефірі Польського Радіо, що в сусідній з Україною державі теж стежать за ситуацією в РФ.
Зокрема Салек згадав Бюро національної безпеки та Бюро міжнародної політики, а також союзників Польщі, які відслідковують актуальні події у країні-агресорі.
Радник Анджея Дуди додав, що лідер Польщі також поінформований щодо нещодавніх подій в РФ.
Як повідомляв Укрінформ, очільник ПВК «Вагнер» Євген Пригожин 23 червня оголосив демарш проти російського військового керівництва, зокрема, і проти міністра оборони РФ Сергія Шойгу.
Пригожин вперше відкрито висловив незгоду з президентом РФ Володимиром Путіним, коментуючи його звернення.
Фото: Медуза