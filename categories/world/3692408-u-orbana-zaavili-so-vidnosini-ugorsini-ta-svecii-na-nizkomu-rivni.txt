В офісі прем'єр-міністра Угорщини Віктора Орбана заявили, що двосторонні відносини між Угорщиною та Швецією перебувають на низькому рівні.

Про це заявив керівник офісу прем'єр-міністра Віктора Орбана Гергей Гуяш на брифінгу для ЗМІ в четвер, повідомляє Укрінформ із посиланням на Reuters.
Гуляш висловив стурбованість правлячої партії Угорщини щодо заявки Швеції на вступ до НАТО, яку, за його словами, також поділяє уряд Орбана. За його словами, ці занепокоєння посилилися тим, що Швеція та Фінляндія нещодавно приєдналися до позову Єврокомісії проти Угорщини через закон, який дискримінує людей на основі їхньої сексуальної орієнтації та гендерної ідентичності.
В Угорщині закликали Стокгольм вжити заходів для зміцнення довіри.
«Поточні шведсько-угорські відносини... також через це втручання з боку ЄК перебувають на низькому рівні, і необхідні кроки для зміцнення довіри», — сказав Гуяш.
«У такій ситуації єдність НАТО має першочергове значення, і нам не допоможе перенесення двосторонніх дебатів у НАТО», – додав він.
Процес ратифікації Угорщиною заявки Швеції у НАТО був заблокований в угорському парламенті з липня 2022 року, а в лютому Орбан уперше висловив занепокоєння щодо членства скандинавської країни в НАТО.
Як повідомляв Укрінформ, після початку повномасштабного російського вторгнення в Україну нейтральні Швеція та Фінляндія подали заявку на вступ до НАТО. Під час Мадридського саміту в червні 2022 року країни отримали запрошення приєднатися до Альянсу від усіх 30 членів. Водночас у Мадриді був підписаний Тристоронній меморандум, що відобразив занепокоєння Туреччини станом боротьби з тероризмом у Фінляндії та Швеції.
Раніше владна партія Угорщини «Фідес» заявила, що парламент країни 27 березня голосуватиме щодо заявки Фінляндії про вступ до НАТО. Водночас щодо заявки Швеції рішення обіцяють ухвалити «пізніше».
Прем’єр-міністр Швеції Ульф Крістерссон заявив, що він буде просити пояснень від Угорщини щодо того, чому вона затримує ратифікацію шведської заявки на вступ до НАТО.
Глава МЗС Швеції Тобіас Більстрем заявив, що країна зробила все належне за Тристороннім меморандумом, що був підписаний із Туреччиною та Фінляндією під час торішнього саміту НАТО в Мадриді, та розраховує на швидку ратифікацію протоколу про входження країни до НАТО парламентами Туреччини та Угорщини.
4 квітня Фінляндія офіційно стала членом НАТО.
Фото: J. Kalaene