Державний секретар Міністерства закордонних справ Німеччини Томас Баґґер та голова Бюро національної безпеки Польщі Яцек Сєвєра влаштували словесну «дуель» щодо України на Варшавському безпековому форумі.

Про це повідомляє кореспондент Укрінформу.
Баґґер, зокрема, зазначив під час дискусії, що російська війна проти України змінює Європу, в тому числі Європейський Союз.
«Російська війна проти України змінює Росію у такі способи, які ми ще повністю не розуміємо, але зрозуміло лише, що Східна та Центральна Європа відіграватимуть більш важливу роль. А якщо нам вдасться залучити Україну, це буди інший ЄС», - сказав Баґґер, зазначивши, що народжується нова Європа, яку ми ще не знали.
На переконання представника німецького МЗС, місце України в ЄС є надзвичайно важливим. Треба сприймати Україну не як додатковий тягар, а як посилення, як цінне доповнення до геополітичного ЄС, підкреслив він.
«Питання, як ми організуємо майбутнє України в Європі, буде в центрі дебатів на попередні 3 місяці до засідання Європейської ради в грудні з точки зору відкриття переговорів про вступ до ЄС», - сказав Баґґер. При цьому він висловив жаль, що провідну роль у цих дебатах не відіграє Польща, яка не була представлена міністром на «дуже символічній зустрічі» очільників міністерств закордонних справ Євросоюзу в Києві.
Це був своєрідний виклик німецького дипломата іншому учаснику панелі, державному секретарю, голові Бюро національної безпеки Польщі Яцеку Сєвєрі. Той відразу віддячив, нагадавши, що «не всі союзники мали однакове ставлення до Росії останні десятиріччя», що деякі політики (Сєвєра не назвав, хто саме, але це був прямий натяк на попередній уряд ФРН) наполягали на тому, що «окремі проєкти є суто комерційними, бізнесовими, і це привело нас до ситуації, в якій ми наразі перебуваємо», а також про те (і цього разу це вже був докір владі нинішній), що «якби вся зброя, яку Україна отримала на сьогоднішній день, була передана в червні, ця війна би вже завершилась».
Водночас він нагадав, що Польща від самого початку війни почала допомагати сусіду не з корисливих міркувань, а через моральні почуття до жертв агресії. Політик закликав змінити мислення, засноване на вигоді, на мислення з точки зору відповідальності.
Сєвєра підкреслив, що його країна несе великий тягар і вже витрачає на оборону 4% ВВП.
Радник з національної безпеки Швеції Хенрік Ландерхольм зі свого боку зазначив, що Швеція відмовилась від 209-річної традиції нейтральності на користь членства в НАТО і хоча ще не набула його, вже наступного року доведе свій оборонний бюджет до 2%. Він зазначив, що держави, які розташовані ближче до Росії, набувають більшої важливості.
Ландерхольм із застереженням, що його країна поки не є членом НАТО, водночас висловив упевненість, що «єдиний шлях зупинити війну – членство в НАТО, адже треба поставити перед Путіним кордони, які той не може перейти». Якби це зрозуміли ще в 2008 році, можна було врятувати багато життів, сказав він.
Варшавський безпековий форум проходить цього року 3-4 жовтня під гаслом: «За вашу та нашу свободу». Форум проводиться вдесяте.
Фото: polskieradio.pl