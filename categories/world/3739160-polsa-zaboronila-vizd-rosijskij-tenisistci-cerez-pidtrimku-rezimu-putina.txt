Прикордонна служба Польщі не впустила до країни російську тенісистку Віру Звонарьову.

Як зазначає МВС Польщі, російська спортсменка і прихильниця режиму Путіна намагалася потрапити до Польщі літаком з Белграда, передає Укрінформ.
“Вчора, 21 липня, Прикордонна служба не впустила російську тенісистку до Польщі. Віра Звонарьова за візою, виданою Францією, намагалася потрапити до нашої країни рейсом Белград–Варшава. Після прильоту із Сербії тенісистка залишилася в транзитній зоні варшавського аеропорту Шопена, а сьогодні після 12-ї години вилетіла в Подгорицю”,- йдеться в повідомленні.
Як зазначається, Прикордонна служба РП не пропустила росіянку до країни, оскільки вона є у списку осіб, перебування яких є небажаним на території Польщі з міркувань державної безпеки та охорони громадського порядку.
“Польща послідовно виступає проти режимів Путіна і Лукашенка, не погоджуючись на в’їзд до нашої країни людей, які підтримують дії Росії та Білорусі”,- наголосили в МВС РП.
Як стало відомо, 38-річна Звонарьова мала взяти участь в турнірі WTA, який відбудеться у Варшаві 24-30 липня. Колишня фіналістка Вімблдону і US Open зараз займає 655 місце в рейтингу WTA в одиночному розряді. Звонарьова була єдиною російською тенісисткою, заявленою на цей тенісний турнір.
Як раніше повідомлялося, депутати Ради міста Краків у середу проголосували за визнання засновника Pink Floyd Роджера Вотерса персоною нон ґрата у місті за його позицію щодо України.