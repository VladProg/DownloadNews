Ще 20 вантажівок з гуманітарною допомогою мають прибути до Гази сьогодні.

Як передає Укрінформ, про це повідомив високопоставлений представник ООН, інформує Sky News.
Поставки будуть надходити до регіону з Єгипту, додав чиновник.
У суботу 20 вантажівок увійшли до Гази в рамках першої доставки допомоги на цю територію після того, як Ізраїль запровадив повну блокаду сектору на початку війни.
Потім Ізраїль у неділю дозволив привезти другий конвой з 15 вантажівок до сектору Гази.
Третій невеликий конвой допомоги з Єгипту увійшов до Гази у понеділок.
Конвой потрапив до сектору з Єгипту через контрольно-пропускний пункт Рафах – єдиний неконтрольований Ізраїлем шлях до Гази.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.
Фото: SkyNews