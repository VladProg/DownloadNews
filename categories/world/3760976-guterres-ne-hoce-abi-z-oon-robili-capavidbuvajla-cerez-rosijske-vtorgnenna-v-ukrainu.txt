Генеральний секретар ООН Антоніу Гутерреш не згоден з тими, хто покладає на Організацію Об’єднаних Націй провину за російську війну проти України.

Як передає власний кореспондент Укрінформу у Нью-Йорку, про це він заявив у середу на пресконференції, відповідаючи на запитання журналістів.
«Мене запитували, чи зазнала ООН невдачі в Україні. Я сказав, хвилинку, давайте внесемо ясність: не ООН вторглася в Україну. Держави-члени повинні виконувати свої обов'язки, і ми не повинні використовувати ООН як цапа-відбувайла за невдачі держав-членів у дотриманні Статуту», - підкреслив Гутерреш.
За його словами, ООН продемонструвала, що «в одних обставинах це об'єднувальна сила, але в інших дуже важко змусити держави-члени об'єднатися, коли рівень розбіжностей і так високий».
"Але ООН робить все, що в її силах, аби використати наші посередницькі зусилля й допомогти створити умови для подолання драматичної кризи, з якою ми стикаємося зараз", - додав він.
Як повідомляв Укрінформ, раніше Генеральний секретар ООН Антоніу Гутерреш наголосив на необхідності реформування багатосторонніх інституцій, створених після Другої світової війни.
За його словами, геополітичні розбіжності підривають здатність багатосторонніх інституцій - насамперед ООН - реагувати на виклики.