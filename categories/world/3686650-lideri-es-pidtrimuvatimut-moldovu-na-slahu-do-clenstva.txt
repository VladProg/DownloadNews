Європейський Союз продовжуватиме підтримувати Республіку Молдову в її зусиллях із забезпечення стабільності та безпеки в країні, її стійкість проти зовнішніх загроз та надаватиме практичну допомогу на шляху Молдови до інтеграції в Європейський Союз.

Як повідомляє Укрінформ, це виходить із тексту резолюції саміту ЄС, оприлюдненого на сайті Європейської Ради.
«Європейський Союз продовжуватиме надавати всю необхідну підтримку Республіці Молдова, включаючи зміцнення стійкості країни, її безпеку, стабільність, економіку, а також у поставках енергії, перед фактом дестабілізуючих дій зовнішніх акторів», - наголосили лідери ЄС.
Як зазначається в резолюції Європейської Ради, ЄС також підтримуватиме Молдову на її шляху до членства в Європейському Союзі. У цьому контексті Європейська Рада доручила Європейській Комісії підготувати відповідний пакет допомоги для Молдови до наступної зустрічі на вищому рівні.
Як повідомлялося, в четвер у Брюсселі триває саміт ЄС, першим питанням якого був розгляд ситуації в Україні. Перед главами держав та урядів європейських країн в режимі телеконференції виступив Президент України Володимир Зеленський.