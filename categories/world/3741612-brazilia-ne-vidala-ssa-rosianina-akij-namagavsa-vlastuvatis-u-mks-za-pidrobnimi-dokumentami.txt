Федеральний верховний суд Бразилії відхилив запит США щодо екстрадиції засудженого за підробку документів росіянина Сергія Черкасова, якого американська сторона вважає працівником ГРУ і звинувачує у шпигунстві.

Про це повідомляє The Moscow Times, передає Укрінформ.
Міністерство юстиції та громадської безпеки Бразилії уточнило, що суд отримав два запити на видачу Черкасова — від Росії та США.
Перший був схвалений навесні, але його виконання призупинили, оскільки згідно із законом засуджена до ув'язнення особа може бути екстрадована лише після виконання вироку.
Оскільки суд уже задовольнив прохання Росії щодо видачі Черкасова, аналогічний запит американської влади визнали необґрунтованим і відхилили.
24 липня бразильський суд також скоротив засудженому термін із 15 до 5 років.
Черкасов приїхав до Бразилії зі США у 2020 році. У квітні 2022 року він спробував влаштуватися до Міжнародного кримінального суду в Гаазі як бразильський стажист.
За словами голови Служби загальної розвідки та безпеки Нідерландів (AIVD) Еріка Акербума, Черкасов використовував підроблені документи на ім'я Віктора Мюллера Феррейри та намагався отримати доступ до секретних даних, у тому числі щодо воєнних злочинів російських військовослужбовців в Україні.
Акербаум зазначив, що Черкасов діяв за ретельно розробленою ГРУ легендою та пройшов тривалу підготовку для впровадження в МКС.
Росіянина затримали в аеропорту Нідерландів, оголосили небажаною персоною та відправили до Бразилії.
Там його заарештували та притягнули до кримінальної відповідальності за використання підроблених документів. За даними бразильської поліції, росіянин в'їхав до Бразилії 2010 року і видав себе за уродженця республіки, батьки якого померли.
Американський Мін'юст вважає, що Черкасов працював на російську розвідку з 2012 року. За версією відомства, 2018 року він обманним шляхом в'їхав до США під бразильським ім'ям Віктора Мюллера Феррейри нібито для вступу до університету. Йому інкримінуються шпигунство, а також банківське та візове шахрайство.
Wall Street Journal називало Черкасова можливим кандидатом на обмін ув'язненими між США та Росією. Зокрема, його почали розглядати на цю роль після арешту в Москві журналіста видання Евана Гершковича, якого ФСБ звинувачує у шпигунстві.
Як повідомляв Укрінформ, Росія незаконно затримала громадян США – репортера The Wall Street Journal Евана Гершковича і колишнього морського піхотинця Пола Вілана - за обвинуваченнями у шпигунстві. Американці заперечують обвинувачення.