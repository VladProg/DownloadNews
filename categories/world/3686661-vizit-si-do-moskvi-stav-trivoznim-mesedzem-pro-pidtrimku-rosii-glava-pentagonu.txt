Зустрічі китайського лідера Сі Цзіньпіна з путіним у москві й підписання спільних документів, які підтверджують двостороннє партнерство в умовах війни рф проти України, надсилають тривожний сигнал про те, що Китай готовий підтримувати росію.

Про це сказав у четвер під час слухань у Комітеті з питань асигнувань Палати представників США глава Пентагону Ллойд Остін, передає власний кореспондент Укрінформу.
«Візит Сі до путіна та його кількаденне перебування там, я думаю, надсилає дуже тривожний меседж, меседж підтримки (росії – ред.)», - зауважив міністр оборони США.
Він підкреслив, що, хоча наразі і немає свідчень надання Пекіном летальної допомоги рф, візит Сі та його зустрічі з російським лідером по суті «стали демонстрацією підтримки» путіна, що само по собі «є дуже тривожним».
Глава Пентагону також зауважив, що в разі надання Китаєм матеріальної підтримки російській стороні, це потенційно вплине на продовження конфлікту та розширить його вплив не лише в масштабах регіону, але й в усьому світі.
Як повідомляв Укрінформ, лідер КНР Сі Цзіньпін на початку тижня відвідав москву з кількаденним візитом. Він зустрівся з кремлівським лідером володимиром путіним та підписав домовленості щодо продовження стратегічного партнерства двох країн.
Фото: АА