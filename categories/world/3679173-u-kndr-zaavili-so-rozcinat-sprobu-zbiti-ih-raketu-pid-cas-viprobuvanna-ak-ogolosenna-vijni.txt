У Північній Кореї будь-які спроби інших країн збити одну з їх ракет під час випробувального запуску вважатимуть оголошенням війни.

Про це заявила сестра лідера КНДР Кім Йо Чжон, передає Укрінформ із посиланням на Reuters.
«Кім Йо Чжон, сестра лідера Кім Чен Ина, попередила у своїй заяві, що Пхеньян розцінить це як «оголошення війни», якщо США вдасться до військових дій проти випробувань стратегічної зброї КНДР», - йдеться у повідомленні.
Вона також натякнула, що КНДР може запустити більше ракет у Тихий океан.
Агентство зазначає, що Сполучені Штати та їх союзники ніколи не збивали балістичні ракети Північної Кореї. Однак це питання привернуло увагу країн, оскільки Північна Корея припустила, що буде здійснювати більше випробувальних запусків ракет над Японією.
Сестра Кім Чен Ина також зазначила, що спільні військові навчання між Сполученими Штатами та Південною Кореєю сприяють зростанню напруженості.
Як повідомляв Укрінформ, американські та південнокорейські військові оголосили про проведення у березні найбільших за п'ять років спільних навчань.