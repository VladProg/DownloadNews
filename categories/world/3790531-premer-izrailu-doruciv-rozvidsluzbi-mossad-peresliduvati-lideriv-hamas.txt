Прем’єр-міністр Ізраїлю Біньямін Нетаньягу заявив, що доручив розвідувальній службі країни «Моссад» діяти проти лідерів терористичного угруповання ХАМАС, де б вони не знаходилися.

Про це він сказав журналістами, повідомляє Укрінформ з посиланням на The Jerusalem Post.
«Я дав вказівку «Моссаду» діяти проти лідерів ХАМАС там, де вони є. Це було важке, але правильне рішення», — сказав Нетаньягу, натякнувши, що Ізраїль може націлитися на них за межами Гази, зокрема в Катарі, пише видання.
Нетаньягу ухилився від відповіді на запитання про те, чи намагатиметься Ізраїль вбити лідерів ХАМАС під час паузи чи заморозить свої зусилля до її закінчення.
«Війна триває... доки ми не досягнемо всіх наших цілей: повернемо всіх заручників, ліквідуємо ХАМАС і гарантуємо, що наступного дня після ХАМАС жоден елемент, який підтримує тероризм, виховує своїх дітей для тероризму та платить терористам або їхнім родинам, не буде контролювати Газу», - сказав він.
За його словами, Газа більше не буде загрозою для Ізраїлю, там буде відновлено безпеку як на півдні, так і на півночі. «Ми перемагаємо і будемо боротися до абсолютної перемоги», - сказав Нетаньягу.
Як повідомлялося, Кабінет міністрів Ізраїлю схвалив угоду про звільнення близько 50 заручників, викрадених у секторі Гази під час нападу терористичної групи ХАМАС в обмін на кількаденне припинення вогню.
Голова Ради національної безпеки Ізраїлю Цахі Ханегбі заявив, що звільнення заручників у Газі відкладається до п’ятниці.
Фото: Getty Images