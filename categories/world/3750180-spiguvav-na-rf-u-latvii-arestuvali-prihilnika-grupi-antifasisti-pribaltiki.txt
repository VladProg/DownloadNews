Служба держбезпеки Латвії (VDD) у рамках розслідування діяльності злочинної групи «Антифашисти Прибалтики» затримала громадянина країни за підозрою у шпигунстві на користь Росії.

Як передає Укрінформ, про це повідомляє сайт VDD.
Затриманий громадянин Латвії потрапив у поле зору держбезпеки як активний учасник Телеграм-спільноти "Антифашисти Прибалтики". За даними VDD, підозрюваний надсилав її членам інформацію про особовий склад і техніку збройних сил союзних країн, інфраструктуру Ризького порту, аеропорту, нафтові термінали, полігон безпілотників, інші стратегічно важливі об'єкти на території Латвії.
Також він передавав інформацію про осіб та компанії, які підтримують Україну та виступають проти російської агресії. У цьому йому допомагала робота таксиста, зауважують у спецслужбі.
Чоловіка затримали 15 серпня за підозрою у шпигунстві на користь Росії. Під час обшуку в нього вдома виявлено кілька носіїв інформації, символи, що підтверджують його прокремлівські переконання, зокрема прапори Росії та СРСР.
17 серпня суд за поданням VDD заарештував підозрюваного.
Як повідомлялося, справа проти групи «Антифашистів Прибалтики» була розпочата 28 листопада 2022 року у зв'язку з антидержавною діяльністю та підтримкою інтересів Росії. У рамках цього кримінального процесу у статусі підозрюваних нині перебувають семеро осіб, троє з них - під вартою.