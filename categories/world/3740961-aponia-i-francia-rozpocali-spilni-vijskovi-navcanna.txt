Японія разом із Францією у четвер розпочали перші в історії спільні бойові навчання в рамках зусиль зі зміцнення партнерства у сфері безпеки.

Як передає Укрінформ, про це повідомляє Kyodo.
Навчання проводитимуться до суботи поблизу японської авіабази Нютабару, префектура Міядзакі, повідомили у Повітряних силах самооборони Японії.
До тренувань будуть залучені три винищувачі F-15 та два F-2 з Повітряних сил самооборони Японії, а також два винищувачі Rafale з Повітряно-космічних сил Франції.
Винищувачі у супроводі літака-заправника та транспортного літака від кожної країни також планують пролетіти над регіоном Канто, центром якого є столиця Токіо.
Французькі винищувачі Rafale прибули на базу Нютабару в середу.

Спільні тренування Японії з Францією відбуваються на тлі розширення оборонної співпраці НАТО з Токіо, а також нарощування військової сили альянсу у зв’язку із провокаційною поведінкою Китаю у Східному та Південно-східному Китайських морях.
З минулого року Повітряні сили самооборони Японії проводять спільні військові навчання з Німеччиною та Індією. Наступного тижня в країні також відбудуться аналогічні навчання з Італією та Австралією, йдеться у повідомленні.
Як повідомляв Укрінформ, на Тайвані проводяться масштабні щорічні військові навчання з бойовою стрільбою за участю всіх військових підрозділів сил оборони острова й залученням цивільних адміністрацій.
Як повідомлялося, під час третього турне країнами Африки, яке розпочалося 23 липня, міністр закордонних справ України Дмитро Кулеба здійснив перший в історії дипломатичних відносин візит до Ліберії. Раніше глава української дипломатії відвідав Екваторіальну Гвинею.
Фото: Kyodo