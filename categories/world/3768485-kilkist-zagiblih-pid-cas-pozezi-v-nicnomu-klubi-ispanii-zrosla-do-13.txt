Кількість загиблих у результаті пожежі в нічному клубі в місті Мурсія, що на південному сході Іспанії, збільшилася до 13 осіб.

Як передає Укрінформ, про це повідомляє BBC.
Четверо осіб перебувають у лікарні через вдихання диму.

Зазначається, що наразі невідомо, що саме стало причиною пожежі, яка спалахнула, коли клуб ще працював.
Тим часом мерія Мурсії заявила, що глибоко шкодує про трагедію та висловила співчуття постраждалим.
Мер Мурсії Хосе Бальєста вже також оголосив триденну жалобу в місті.
Він додав, що на місце події прибувають родичі, які намагаються знайти близьких. Кількість загиблих ще може зрости, адже рятувальники продовжують пошукову операцію.
Вважається, що це найстрашніша пожежа в нічному клубі за понад 30 років. У 1990 році 43 людини загинули під час пожежі на заході в Сарагосі.
Як повідомляв Укрінформ, щонайменше семеро людей загинули під час пожежі вранці в неділю в нічному клубі Teatre у місті Мурсія на південному сході Іспанії.