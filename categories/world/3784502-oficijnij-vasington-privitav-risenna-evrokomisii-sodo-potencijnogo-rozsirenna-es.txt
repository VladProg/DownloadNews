Офіційний Вашингтон вітає рішення Єврокомісії розпочати переговори з країнами-претендентами на членство в ЄС і називає цей крок «ключовим моментом» для всієї трансатлантичної спільноти.

З відповідною заявою виступив у середу заступник речника Держдепартаменту США Ведант Пател, передає власний кореспондент Укрінформу.
«Ми вітаємо цю заяву Європейської комісії щодо її рекомендацій задля розширення ЄС», - зауважив представник Держдепу США.
У цьому зв’язку він висловив «рішучу підтримку» прагнення до членства в ЄС країн, визнаних кандидатами й претендентами. Він також зазначив, що цей процес відбувається під проводом Європейського Союзу.
«Однак ми вважаємо, що це ключовий момент для трансатлантичної спільноти, і ми заохочуємо країни, визнані кандидатами й претендентами, скористатися цим імпульсом для повної реалізації свого потенціалу»,- наголосив представник адміністрації США.
Як повідомляв Укрінформ, у середу Єврокомісія рекомендувала Європейській раді відкрити переговори щодо розширення з Україною і Молдовою. Вона також рекомендувала відкрити переговори з Боснією і Герцеговиною, за певних умов, та надати статус країни-кандидата для Грузії.
Фото: Yonhap