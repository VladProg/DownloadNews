Україна повинна мати чим оборонятися, інші країни мають надавати Києву військову допомогу, зброю.

На цьому під час свого виступу біля Королівського замку в центрі Варшави наголосив президент Польщі Анджей Дуда, передає кореспондент Укрінформу.
“Я закликаю до підтримки України увесь час, надавати військову допомогу, аби українські захисники мали чим боротися. Не вагайтеся і не бійтеся”, - підкреслив під час свого виступу президент РП.
Він наголосив, що Україна зараз потребує лише зброї.

“Це (російське вторгнення – ред.) треба зупинити будь-якою ціною. Це можна зробити лише сучасним озброєнням”, - підкреслив Дуда.
Він подякував президентові США Джо Байдену за “відважну підтримку України”.
Польський лідер висловив переконання, що росію в Україні буде покарано, що вона змушена буде забратися геть з української землі, і що Україна переможе.
Дуда підкреслив, що Україна сьогодні не сама, вона має підтримку наймогутнішої країни й армії світу, а також НАТО.
“Це серйозна підтримка, яка не згасне. Це великий знак. Ми весь час будемо разом з Україною”, - наголосив польський лідер.
Він подякував США і всім країнам НАТО за надання військової і гуманітарної допомоги Києву.
Президент Польщі також висловив вдячність союзникам за зміцнення східного флангу НАТО.
Як передавав Укрінформ, президент США Джо Байден після Києва відвідав Варшаву. У Польщі він зустрівся у вівторок з президентом РП Дудою, виголосив промову в центрі польської столиці, а також планує у середу зустрітися у польській столиці з лідерами “Бухарестської дев’ятки”.
Фото: KPRP