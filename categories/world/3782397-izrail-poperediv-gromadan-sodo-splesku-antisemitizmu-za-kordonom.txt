Уряд Ізраїлю попередив громадян, що потрібно приховувати свої національні ознаки, перебуваючи за кордоном на тлі сплеску антисемітизму у світі.

Як передає Укрінформ, про це повідомляє The Times of Israel.
У спільній заяві офісу прем’єр-міністра та міністерства закордонних справ, ізраїльських громадян закликають вживати додаткових заходів обережності під час поїздок за кордон. Зокрема, уникати зовнішньої демонстрації своєї єврейської чи ізраїльської ідентичності на тлі зростання числа антисемітських атак у всьому світі.
“Ізраїльські посольства, аеропорти, які приймають рейси з Ізраїлю, а також єврейські громади та релігійні установи за кордоном "є головною мішенню антисемітських протестів та спроб нападів", — йдеться у повідомленні.
Окрім того, ізраїльтян закликають не їздити до сусідніх країн, а також країн, що межують з Іраном.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тис. резервістів та почав знищувати військові об’єкти, а також ватажків терористів.