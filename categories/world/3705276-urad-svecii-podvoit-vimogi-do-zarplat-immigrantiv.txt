Уряд Швеції оголосив, що вимоги щодо зарплат іноземних працівників на внутрішньому ринку подвояться.

Як передає Укрінформ, про це повідомляє Euractiv.
Вимоги до оплати праці для трудових іммігрантів будуть підвищені з 13 000 шведських крон (1238 євро) на місяць до 26 560 шведських крон (2534 євро), заявила шведський міністр міграції Марія Мальмер Стенергард.
За її словами, таким чином імміграція в країну може скоротитися на декілька тисяч осіб, оскільки цей захід покликаний припинити працевлаштування з низькою оплатою. Раніше Стенергард заявляла, що «абсолютно нерозумно», щоб люди приїжджали з іншого кінця світу за місячну зарплату в 13 000 шведських крон.
Зазначається, що зараз понад 70% трудових іммігрантів у Швеції заробляють понад 25 000 шведських крон (2390 євро) щомісяця, і на більшість з них нова вимога не вплине.
Трудова імміграція наразі є найбільшою складовою імміграції до Швеції. Минулого року було надано понад 24 000 дозволів на працю в порівнянні з приблизно 9 000 дозволів на проживання для шукачів притулку (за винятком українських біженців).
Згідно з прогнозом Міграційної служби Швеції, цього року очікується, що 100 000 іноземців звернуться за дозволом на працю в країні.
Як повідомлялося, законодавці Швеції у середу ухвалили закон, що посилює антитерористичне законодавство країни.