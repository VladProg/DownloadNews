Заступник голови найвищого органу військового управління Китаю, Центральної військової ради (ЦВР), Чжан Юся заявив, що китайська армія не виявить жодної пощади до тих, хто намагатиметься «відколоти» Тайвань від КНР.

Про це він сказав у понеділок під час виступу на відкритті 10-го Пекінського безпекового форуму Сяншань, передає Укрінформ із посиланням на China Daily.
«Китайські військові не виявлять жодної пощади до того, хто, і в будь-якій формі, спробує відколоти Тайвань від Китаю», - заявив Чжан. Він підкреслив, що питання Тайваню лежить в основі корінних інтересів КНР, а принцип одного Китаю є консенсусом міжнародної спільноти.
«Китай виступає за повагу до суверенітету та територіальної цілісності кожної країни, повагу до основних інтересів і головних проблем кожної країни, а також повагу до обраного народом кожної країни шляху розвитку та соціальної системи», - зазначив військовий керівник.
Водночас, за його словами, всі країни повинні враховувати законні інтереси безпеки одна одної (наратив російської пропаганди, яким Москва намагається виправдати розв’язану проти України війну – ред.), не повинні нав’язувати власну волю іншим і не повинні ставити власні інтереси вище інших.
«Країни не повинні будувати власну безпеку на незахищеності інших та не повинні навмисно провокувати інших щодо чутливих для них і важливих питань», - додав Чжан.
ЦВР Китаю є найвищим органом управління збройними силами країни і у військовій ієрархії знаходиться вище Міністерства оборони та здійснює керівництво Народно-визвольною армією Китаю, військами народної збройної поліції та народним ополченням. До її складу входять, зокрема, міністр оборони та командувачі видів збройних сил, а очолює ЦВР лідер Китаю, Сі Цзіньпін.
Як повідомляв Укрінформ, Тайвань після шестирічної перерви поновив проведення військових навчань із бойовими стрільбами бригадного рівня, щоб перевірити й підвищити боєздатність наземних сил на тлі зростаючої військової загрози з боку Китаю.
Фото: Getty Images