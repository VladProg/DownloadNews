У Таїланді в неділю, 14 травня, проходить голосування на парламентських виборах.

Про це повідомляє BBC, передає Укрінформ.
Голосування розпочалося о 8-ій ранку за місцевим часом на 95 тис. виборчих дільниць.

Близько 50 мільйонів виборців мають обрати 500 членів нижньої палати парламенту. Ще близько двох мільйонів осіб проголосували достроково.

У виборчих перегонах беруть участь майже 70 партій.
Наразі лідирує партія «Для тайців» на чолі з донькою колишнього прем’єр-міністра Таксіна Чинавата, зміщеного у 2006 році внаслідок перевороту. Опоненти звинуватили його у корупції. Усі звинувачення експрем’єр заперечує і з 2008 року живе у вигнанні, у Лондоні та Дубаї.
У 2019 році у Таїланді відбулися вибори, але за результатами голосування жодна партія не здобула більшості.
Як повідомляв Укрінформ, у неділю у Туреччині проходить голосування на виборах президента та парламенту 28 скликання.
Фото: GETTY IMAGES