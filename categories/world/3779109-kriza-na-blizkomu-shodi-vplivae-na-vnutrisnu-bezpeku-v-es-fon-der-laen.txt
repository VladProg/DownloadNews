Терористична атака ХАМАС проти Ізраїлю має важки наслідки для країн регіону, але також негативно впливає на внутрішню безпеку в Євросоюзі за рахунок поширення «мови ненависті» та «злочинів ненависті» й помітного зростання злочинних дій антисемітського спрямування.

Це є неприйнятним та потребує негайного реагування з боку ЄС, заявила у ніч на пятницю за підсумками першого дня роботи Європейської Ради президентка Єврокомісії Урсула фон дер Ляєн, повідомляє кореспондент Укрінформу.
«Ми обговорили з лідерами реальні ризики регіоналізації цього конфлікту. Нам потрібно інтенсивно працювати з партнерами в регіоні, найбільш важливо - з Єгиптом, який має бути основою стабільності у цьому регіоні… Ми також обговорили той факт, що ця криза мала вплив на внутрішню безпеку в ЄС, спричинила проблему швидкого поширення онлайн «мови ненависті» та терористичної пропаганди. Є зростаючий ризик, що це може перерости у насильство та у терористичні дії», - наголосила Фон дер Ляєн.
Вона нагадала, що Директива ЄС з цифрових послуг забороняє інтернет-платформам поширювати контент терористичного спрямування. Європейське законодавство має інструменти, які дозволяють вимагати від платформ відповідних заходів, наприклад, швидкого видалення такого контенту зі своїх ресурсів. Досвід агентства Європол свідчить про те, що після того, як контент визнається терористичним, це тягне за собою негайну відповідь та видалення протиправної інформації з інтернет-ресурсів менш ніж за годину. Але така практика, за словами Урсули фон дер Ляєн, потребує інтенсивної роботи онлайн, що викривати такий контент, та помічати його для всіх учасників платформи.
«Ми також проведи обговорення навколо факту дуже суттєвого зростання антисемітських дій. Ми маємо бути дуже пильними щодо злочинних «актів ненависті». Я знову скористалася нагодою, щоб закликати лідерів сприяти ухваленню пропозицій Єврокомісії щодо включення випадків поширення «мови ненависті» та «дії ненависті» до переліку злочинів ЄС», - зауважила президентка Єврокомісії.
Як вже повідомлялося, у Брюсселі проходить дводенний саміт ЄС, в ході якого глави держав та урядів країн ЄС розглядають найважливіші питання зовнішньої політики, а також пропозиції Єврокомісії з перегляду багаторічного бюджету ЄС на 2024-2027 роки. Такий перегляд, зокрема, передбачає створення спеціального Українського фонду в розмірі 50 мільярдів євро на наступні чотири роки, для надання Україні негайної фінансової допомоги, а також для підтримки проектів її відродження.
У четвер лідери країн ЄС погодили резолюцію по ситуації на Близькому Сході, в якій рішуче засудили ХАМАС та його терористичну атаку, визнали право Ізраїлю на самооборону, а також закликали до «гуманітарних пауз» у бойових діях для доставки гуманітарної допомоги для мирного населення Гази, яке також стало жертвою дій терористів ХАМАС