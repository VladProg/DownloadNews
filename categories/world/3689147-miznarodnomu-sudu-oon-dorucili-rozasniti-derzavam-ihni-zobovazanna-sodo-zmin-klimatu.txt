Генеральна Асамблея ООН ухвалила в середу резолюцію, якою доручила Міжнародному суду ООН проконсультувати держави щодо їхньої юридичної відповідальності за зміну клімату.

Як передає власний кореспондент Укрінформу у Нью-Йорку, документ, ініційований острівною тихоокеанською державою Вануату, був прийнятий консенсусом.
Відповідно до резолюції суд ООН надаватиме державам консультації щодо їхньої відповідальності за обмеження глобальних викидів та правових наслідків бездіяльності. Консультативний висновок Міжнародного суду ООН не є юридично обов'язковим, але матиме вирішальне для ухвалення подальших міжнародних документів зі зміни клімату, які можуть бути зобов’язальними. Висновки суду братимуться до уваги для майбутніх кліматичних переговорів та судових процесів як на національному, так і на міжнародному рівнях, а також використовуватиметься як ключовий доказ у відповідних судових позовах проти національних урядів.
Консультативні висновки головного судового органу ООН «мають величезне значення і можуть справляти довготривалий вплив на міжнародний правопорядок», - заявив на засіданні Генасамблеї Генеральний секретар ООН Антоніу Гутерреш.
Також він додав, що «консультативні висновки можуть містити вкрай необхідні роз'яснення щодо наявних міжнародно-правових зобов'язань… Вони допоможуть Генеральній Асамблеї, ООН та державам-членам вживати сміливіших і рішучіших кліматичних заходів, яких так відчайдушно потребує наш світ».
Суд організує слухання протягом наступних кількох місяців, а консультативний висновок буде оголошено через 6–12 місяців.
Як повідомляв Укрінформ, Європейський суд з прав людини взяв до розгляду справи проти урядів Франції та Швейцарії щодо ймовірного порушення зобов'язань перед громадянами стосовно захисту довкілля. Вперше уряди країн опиняться в ролі відповідачів у суді за ймовірну бездіяльність у питанні змін клімату.
Справа проти Швейцарії відкрита за скаргою асоціації літніх людей «Клуб кліматичних активістів похилого віку». Асоціація звинувачує швейцарську владу в недостатньо активній боротьбі зі змінами клімату, що, на думку позивачів, є порушенням зобов’язань уряду щодо захисту громадян.
Позов проти Франції подав Дам’єн Кареме, колишній мер містечка Гранд-Сінте - передмістя Дюнкерка на півночі Франції. Він стверджує, що уряд не виконав свого зобов’язання щодо захисту життя громадян, вживаючи недостатніх заходів для запобігання зміні клімату.
Крім того, розгляду суду очікує третя справа - за позовом молодих португальців, які стверджують, що через бездіяльність десятків держав у кліматичній сфері виникла аномальна спека в Португалії, що зачіпає їхні права.
Міжнародний суд ООН, розташований у Гаазі, – головний судовий орган Організації Об'єднаних Націй, до юрисдикції якого входять усі питання за зверненням держав, найчастіше – щодо територіальних і прикордонних суперечок. Не слід плутати з Міжнародним кримінальним судом (МКС), який також розташований у Гаазі й займається переслідуванням осіб, відповідальних за геноцид, воєнні злочини, злочини проти людяності. МКС видав ордер на арешт президента рф володимира путіна у справі щодо насильної депортації дітей з України.