Іранські державні ЗМІ повідомили, що в середу та четвер цього тижня в країні будуть державні вихідні через «безпрецедентну спеку».

Як передає Укрінформ, про це повідомляє Reuters.
Зазначається, що багато міст на півдні Ірану постраждали від надзвичайної спеки. Цього тижня температура у південному іранському місті Ахваз перевищила позначку 51 градус за Цельсієм, повідомляють державні ЗМІ.
Речник уряду Ірану Алі Бахадорі-Джахромі заявив, що середа та четвер будуть вихідними, тоді як міністерство охорони здоров’я країни запевнило, що лікарні перебуватимуть у стані підвищеної готовності.
Очікується, що в середу в Тегерані температура повітря становитиме 39 градусів за Цельсієм, йдеться у повідомленні.
Як повідомляв Укрінформ, згідно з даними Корейського агентства з контролю та профілактики захворювань та пожежної служби, минулими вихідними у Південній Кореї хвиля спеки забрала життя 17 людей.
У середині червня країну охопила жахлива спека, нещодавно температура сягнула близько 35 градусів за Цельсієм у багатьох частинах країни.