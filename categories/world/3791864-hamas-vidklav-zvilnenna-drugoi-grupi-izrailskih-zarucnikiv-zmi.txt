Збройне угруповання ХАМАС заявило, що вирішило відкласти другий раунд звільнення ізраїльських заручників.

Про це повідомили міжнародні медіа з посиланням на представників руху 25 листопада, передає Укрінформ із посиланням на Радіо Свобода.
Як цитує Reuters, бойовики вимагають від Ізраїлю дозволити вантажівкам з гуманітарною допомогою в’їхати на північ Смуги Гази. Крім того, військове крило ХАМАС заявляє, що звільнення заручників буде відкладено, якщо Ізраїль не буде дотримуватися узгоджених умов звільнення палестинських в’язнів.
Натомість представник ізраїльської армії заявив французькому телеканалу BFM, що Ізраїль повністю дотримується умов перемир’я.
Підписана угода передбачала звільнення щонайменше 50 заручників в обмін на 150 палестинських полонених та чотириденну паузу у боях, а також збільшення гуманітарної допомоги Газі.
Як передає AP, угруповання стверджує, що поставки допомоги, дозволені Ізраїлем, нібито не відповідають обіцяним, а також недостатня кількість допомоги надходить до північної частини Гази - центру наземного наступу Ізраїлю та основної зони бойових дій.
Нагадаємо: раніше у суботу Ізраїль дав бойовикам ХАМАС час до півночі на те, щоб звільнити другу групу заручників. Якщо цього не відбудеться, бойові дії будуть поновлені.