Європейський Союз цього тижня проводить в Іспанії військові навчання з урегулювання кризових ситуацій у 2023 році (MILEX 23), до яких залучено 2800 військовослужбовців з різних країн-членів.

Як повідомляє Укрінформ, така інформація оприлюднена на сайті Європейської служби зовнішніх дій.
При цьому темою навчань стане відпрацювання координації дій на початковому етапі стабілізаційної операції.
«В період з 16 по 22 жовтня ЄС проведе свої перші «живі» навчання на військово-морській базі Rota, що розташована в місті Кадіс, Іспанія. 17 жовтня високий представник ЄС братиме участь у демонстративній частині цих навчань», - йдеться у повідомленні.
Як зазначається, близько 2 800 військовослужбовців з різних країн-членів проведуть ситуативну симуляцію та тренування початкової фази стабілізаційної операції, до яких буде залучений іспанський десантний корабель Juan Carlos I. Цей корабель очолить десантну оперативну групу у складі 31 підрозділу, що включає морські, повітряні, сухопутні, космічні та кібернетичні можливості.
«Протягом поточного тижня збройні сили країн-членів тренуватимуться у використанні власних спроможностей, щоб бути готовими до дій як надійний контрибутор глобальної безпеки, як це передбачено у Стратегічному компасі (ЄС – ред.). Сценарій навчань передбачає підготовку до операції, морську десантну операцію, звільнення та встановлення контролю над морським портом з його подальшим використанням для перекидання сухопутних сил для створення безпечного та захищеного середовища», - йдеться у повідомленні.
Як повідомлялося, після початку російського повномасштабного вторгнення в Україну ЄС ухвалив так званий Стратегічний компас - доктринальний документ, який визначає головні пріоритети ЄС у сфері безпеки й оборони. Проведення динамічних навчань із залученням військових підрозділів, подібних до MILEX23, є важливим кроком для створення так званих Спроможностей швидкого застосування Євросоюзу (EU RDC). Такі сили мають надати ЄС можливість діяти швидко й рішуче у реагуванні на кризи.
Фото: Європейської служби зовнішніх дій