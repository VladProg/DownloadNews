Радикальний республіканець Джим Джордан має намір продовжити боротьбу за посаду спікера Палати представників США після того, як зазнав невдачі під час двох голосувань цього тижня.

Як передає Укрінформ з посиланням на Reuters, Джордан у четвер вийшов з багатогодинної наради за зачиненими дверима з однопартійцями-республіканцями й заявив, що наполягатиме на третьому голосуванні.
«Я все ще балотуюся на посаду спікера і планую вийти на трибуну, отримати голоси й виграти ці перегони», - сказав він журналістам, додавши, що хоче поговорити з деякими з більш як двома десятками республіканців, котрі проголосували проти нього.
За словами присутніх у залі законодавців, Джордан раніше запропонував республіканцям проголосувати за продовження повноважень тимчасового спікера Патріка Макгенрі, який виконує ці обов'язки з 3 жовтня, після відставки Кевіна Маккарті.
Демократи в Палаті представників і Білий дім заявили, що відкриті до цієї ідеї, але багато республіканців відкинули її.
Джордан під час двох голосувань цього тижня не зміг набрати 217 голосів, необхідних для отримання крісла спікера, оскільки проти нього проголосували всі демократи й понад 20 його однопартійців.
Раніше повідомлялося, що за словами двох законодавців, у четвер він заявив республіканцям, що вийде з боротьби за крісло спікера, якщо його опоненти не змінять своєї позиції після розмови з ним.
Республіканці, які голосували проти нього перші два рази, прогнозують, що він зазнає поразки і втретє.