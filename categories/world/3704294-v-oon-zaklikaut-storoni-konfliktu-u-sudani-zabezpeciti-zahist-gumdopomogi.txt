Керівник гуманітарної програми ООН Мартін Гріффітс заявив, що працює над отриманням зобов'язань від воюючих сторін у Судані щодо захисту гуманітарної допомоги, щоб забезпечити її доставку до тих, хто її потребує.

Як передає Укрінформ, про це повідомляє Reuters.
"Ми вимагаємо домовленостей, щоб дозволити пересування персоналу і вантажів", - сказав Гріффітс.
Зазначається, що доставку гуманітарної допомоги в Судан було затримано. За даними Всесвітньої продовольчої програми, незважаючи на гарантії безпеки, шість їхніх вантажівок, які прямували до Дарфуру, були розграбовані по дорозі.
"Нам потрібно досягти домовленостей на найвищому рівні... Це нестабільне середовище, тому нам потрібні ці зобов'язання. Ми просимо про переміщення гуманітарних вантажів, людей. Це традиційна гуманітарна діяльність - йти туди, куди інші не йдуть”, - підсумував керівник гуманітарної програми ООН.
Як повідомляв Укрінформ, воюючі військові угруповання Судану 2 травня погодилися на семиденне припинення вогню з 4 по 11 травня.