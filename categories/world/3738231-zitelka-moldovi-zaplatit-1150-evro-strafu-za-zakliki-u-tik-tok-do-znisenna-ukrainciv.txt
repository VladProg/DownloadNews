Суд міста Більці оштрафував жительку Молдови на 25 000 леїв (приблизно 1 150 євро) за обвинуваченням у розпалюванні ненависті та підбурюванні до насильницьких дій проти українців у Tik Tok.

Як передає Укрінформ, про це повідомляє NewsMaker.
У прокуратурі розповіли, що в Tik Tok відео від 22 травня 2022 року 30-річна громадянка Молдови та Румунії в радянському військовому кашкеті заявила, що «український народ треба було ліквідувати ще під час Другої світової війни».
У прокуратурі також зазначили, що жінка назвала українців «фашистами, через яких Молдова гине».
Такі висловлювання в прокуратурі вважають «публічним розпалюванням ненависті та провокуванням ворожнечі з метою приниження національної честі та гідності українського народу».
У прокуратурі додали, що на суді обвинувачена повністю визнала провину.
Як повідомляв Укрінформ, минулого тижня Офіс Генерального прокурора скерував до суду обвинувальний акт щодо ідеолога «русского міра», який закликав знищити Україну та українців.
Фото: Procuratura.md