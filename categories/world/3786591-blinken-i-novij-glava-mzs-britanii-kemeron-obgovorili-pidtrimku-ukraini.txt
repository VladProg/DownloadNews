Новообраний міністр закордонних справ Великої Британії Девід Кемерон ввечері понеділка провів першу телефонну розмову із держсекретарем США Ентоні Блінкеном, під час якої вони, зокрема, говорили про продовження підтримки України.

Як передає Укрінформ, про це повідомляється у дописі британського МЗС на платформі Х.
У Міністерстві зазначили, що політики обговорили конфлікт на Близькому Сході та потребу у гуманітарних паузах, а також висловили незмінну підтримку України «в її боротьбі із незаконною та загарбницькою війною Росії».
У дописі йдеться і про підтвердження Блінкеном і Кемероном «міцності та глибини» відносин між Великою Британією та США.
Як повідомляв Укрінформ, 13 листопада колишній прем’єр-міністр Великої Британії Девід Кемерон був призначений на посаду очільника МЗС країни замість Джеймса Клеверлі.
У своїй першій промові на цій посаді Кемерон наголосив на важливості зусиль щодо припинення війни в Україні та на Близькому Сході.
Фото: Andrew Harrer/Bloomberg