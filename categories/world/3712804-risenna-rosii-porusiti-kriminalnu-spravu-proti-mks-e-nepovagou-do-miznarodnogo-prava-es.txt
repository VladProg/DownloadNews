Євросоюз рішуче засудив російське рішення порушити кримінальну справу проти прокурора та трьох суддів Міжнародного кримінального суду, які були долучені до розслідування злочинів під час російської агресивної війни проти України.

Як повідомляє Укрінформ, про це йдеться у заяві високого представника ЄС Жозепа Борреля, повний текст якої оприлюднений на сайті Європейської служби зовнішніх дій.
«Європейський союз засуджує кримінальне провадження, що було ініційовано російською владою проти прокурора та суддів Міжнародного кримінального суду. Будь-які російські дії проти мандату МКС та спроби залякати тих, хто залучені до розслідування міжнародних злочинів, що були скоєні в Україні, є політично мотивованими, безпідставними, невиправданими та неприйнятними. Вони є подальшим свідченням кремлівської неповаги до міжнародних правил та міжнародного права», - наголошується у документі.
ЄС підтвердив повну підтримку діяльності МКС, який є незалежною та неупередженою судовою інституцією, якій довіряють більше 120 країн з усіх регіонів світу, і яка забезпечує відповідальність за найтяжчі злочини.
«Ми твердо стоїмо поряд із Судом, та залишаємося готовими захищати його співробітників від будь-якого зовнішнього втручання у хід правосуддя та спрямованого на підрив міжнародної системи кримінального правосуддя. Ми закликаємо всі країни-члени захищати принципи та цінності, які викладені у Римському статуті, та залишатися об’єднаними у боротьбі проти безкарності», - наголосив Жозеп Боррель.
Як вже повідомлялося, вчора слідчий комітет Росії заочно висунув звинувачення прокурору та судді Міжнародного кримінального суду, які видали ордер на арешт президента РФ Володимира Путіна та російського дитячого омбудсмена Марії Львової-Бєлової.