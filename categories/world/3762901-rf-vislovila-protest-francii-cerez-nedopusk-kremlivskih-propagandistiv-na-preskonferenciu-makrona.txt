МЗС Росії викликало посла Франції в РФ П’єра Леві і висловило йому «рішучий протест» у зв'язку з недопуском на пресконференцію президента Еммануеля Макрона на саміті G20 у Нью-Делі працівників російських пропагандистських медіа.

Про це повідомляє Укрінформ із посиланням на Телеграм-канал російського відомства.
Йдеться про кореспондентів державного інформагентства РИА Новости та головного редактора Russia-News. За версією МЗС РФ, у допуску росіянам було відмовлено «в грубій формі», що пов’язано нібито з «дискримінаційними та відверто русофобськими діями представників французької влади».
Як повідомляв Укрінформ, 9-10 вересня у столиці Індії Нью-Делі проходив 18-й саміт «Групи двадцяти». За підсумками зустрічі та ухваленої на саміті спільної декларації Макрон заявив, що ця заява лідерів країн G20 не стала дипломатичною перемогою для Москви, яка після саміту залишилася ізольованою.