Міністр оборони Великої Британії Грант Шеппс в ході візиту до США вшанував пам'ять жертв Голодомору 1932−1933 років в Україні.

Про це він повідомив у соцмережі Х, передає Укрінформ.
«90 років тому мільйони українців загинули внаслідок геноциду, влаштованого Радянським Союзом. Тепер життя і засоби до існування мільйонів українців знову перебувають під загрозою», — написав Шеппс.
Він додав, що поклав вінок до меморіалу жертвам Голодомору, щоб вшанувати загиблих та на знак поваги до тих, хто сьогодні боронить Україну.
Глава британського оборонного відомства перебуває з візитом у США для зустрічі зі своїм американським колегою Ллойдом Остіном, щоб обговорити зусилля двох країн щодо стримування ескалації та відновлення стабільності на Близькому Сході після терористичної атаки ХАМАС.
Як повідомляв Укрінформ, Голодомор офіційно визнали геноцидом українського народу близько 30 країн світу, а також Католицька церква та Вселенський патріархат.
12 жовтня ПАРЄ ухвалила резолюцію, в якій назвала Голодомор актом геноциду, спрямованим на знищення української нації.
Щороку в четверту суботу листопада українці у всьому світі вшановують пам'ять жертв Голодомору 1932 — 1933 і масових штучних голодів 1921 — 1923 і 1946 — 1947 років.
Фото: Rt Hon Grant Shapps MP