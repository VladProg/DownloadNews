Від початку наземної операції у секторі Гази військові Армії оборони Ізраїлю виявили понад 800 шахт, що ведуть до підземних тунелів терористів, 500 з них було знищено.

Як передає Укрінформ, про це повідомляє Армія оборони Ізраїлю у Телеграм.
"З початку наземних операцій у секторі Гази військові ЦАХАЛ виявили понад 800 шахт до підземних тунелів ХАМАС. Близько 500 шахт було знищено різними оперативними методами, зокрема, за допомогою вибухівки та блоків", - йдеться у повідомленні.
Як зазначається, деякі з тунельних шахт з'єднували стратегічні об’єкти. Окрім того, зруйновано багато кілометрів тунельних маршрутів.
Тунельні шахти були розташовані у цивільних районах, багато з яких знаходилися поблизу або всередині цивільних будівель та споруд, таких як школи, дитячі садочки, мечеті та дитячі майданчики. Військові ЦАХАЛ знайшли велику кількість зброї всередині деяких шахт.
"Ці знахідки є ще одним доказом того, що угруповання ХАМАС навмисно використовує цивільне населення та інфраструктуру в якості прикриття для своєї терористичної діяльності в Газі", - йдеться у повідомленні.
Як повідомляв Укрінформ, 7 жовтня ХАМАС вторгся до Ізраїлю та почав вбивати та викрадати як військових, так і цивільних. Ізраїль відповів обстрілами місць базування терористів у секторі Гази.
Семиденна перерва у бойових діях призвела до звільнення близько сотні заручників, утримуваних ХАМАС, в обмін на звільнення 240 палестинських в'язнів у Ізраїлі, а також полегшила доступ гуманітарної допомоги до сектора Гази.
Армія Ізраїлю «відновила бойові дії на повну силу» після порушення угрупуванням ХАМАС угоди про припинення вогню.
Фото: IDF Spokesperson