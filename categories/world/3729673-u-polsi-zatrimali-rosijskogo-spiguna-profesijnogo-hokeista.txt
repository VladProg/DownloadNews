Спецслужби Польщі затримали чергового російського шпигуна, який входив до агентурної мережі, що діяла в інтересах РФ.

Про це написав у Твіттері міністр юстиції - генпрокурор Польщі Збігнєв Зьобро, передає Укрінформ.

“Російські шпигуни викриваються один за одним! Ще один успіх розслідування Національної прокуратури і Агенції внутрішньої безпеки. Спіймали шпигуна, який діяв під виглядом спортсмена. Росіянин був гравцем клубу 1-ї ліги. Це вже 14-й затриманий учасник виявленої нами шпигунської мережі”,- написав з цього приводу Зьобро.
За інформацією PAP, професійного хокеїста Максима С., який грав у першій лізі чемпіонату Польщі з хокею, було затримано у Сілезькому воєводстві (південь Польщі) 11 червня. За даними Національної прокуратури Польщі, він виконував завдання з вивчення критичної інфраструктури у кількох воєводствах Польщі. Він перебував у Польщі із жовтня 2021 року. Хокеїст постійно передавав розвідувальну інформацію своїм кураторам в Росії і за це отримував винагороду.
Польська прокуратура висунула йому звинувачення щодо участі в організованій злочинній групі і дії на користь іноземної розвідки проти інтересів Польщі. За це йому загрожує до 10-ти років ув’язнення.
Районний суд у Любліні 13 червня ухвалив рішення про тимчасовий арешт росіянина на три місяці.
Як відомо, виявлена торік російська шпигунська мережа виконувала на території Польщі розвідувальні завдання, зокрема слідкувала за залізничними перевезеннями. Група поширювала проросійську пропаганду, спрямовану проти Польщі, польської влади, НАТО, здійснювала диверсії на території країни.