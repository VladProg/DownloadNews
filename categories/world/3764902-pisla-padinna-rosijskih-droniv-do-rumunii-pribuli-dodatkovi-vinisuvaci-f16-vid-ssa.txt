Чотири винищувачі F-16 ВПС США прибули на авіабазу Фетешті в Румунії для подальшого посилення повітряного патрулювання НАТО в регіоні Чорного моря.

Як передає Укрінформ, про це повідомляється у пресрелізі на сайті Альянсу.
«Я вітаю розгортання Сполученими Штатами додаткових винищувачів F-16 для місії НАТО з повітряного контролю в Румунії», – сказав Ділан Вайт, виконуючий обов’язки речника НАТО.
Він додав, що цей крок надсилає «чітке повідомлення» про готовність захищати кожного члена Альянсу.
«Оскільки Росія продовжує свою жорстоку агресивну війну проти України, ми бачили низку ударів по українській інфраструктурі дуже близько до території НАТО. Ми залишаємося пильними та підтримуємо тісний зв’язок із членами Альянсу в регіоні», – зазначив Вайт.
Як повідомлялося, Міністерство національної оборони Румунії тричі за минулий тиждень знаходило уламки російських безпілотників. Останній раз 13 вересня, коли росіяни здійснили атаку на Одеську область.
14 вересня Міністерство національної оборони Румунії посилило заборону на польоти літаків та безпілотників на відстані до 20-30 км від кордону з Україною.
Фото: НАТО