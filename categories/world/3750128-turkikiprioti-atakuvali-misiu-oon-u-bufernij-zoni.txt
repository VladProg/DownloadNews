Турки-кіпріоти атакували миротворців ООН та пошкодили їхні авто.

Як передає Укрінформ, про це йдеться у пресрелізі Миротворчих сил ООН на Кіпрі
Зазначається, що інцидент стався 18 серпня в буферній зоні поблизу Пила, коли миротворці ООН блокували несанкціоновані будівельні роботи в цьому районі.
«Миротворчі сили ООН на Кіпрі (UNFICYP) засуджують напади на миротворців ООН і пошкодження транспортних засобів ООН персоналом з боку турків-кіпріотів», - заявили у місії.

В UNFICYP додали, що загрози безпеці миротворців ООН і пошкодження майна ООН є неприпустимими та є серйозним злочином згідно з міжнародним правом, який переслідуватиметься за всією суворістю закону.
«UNFICYP закликає турецько-кіпрську сторону поважати повноваження місії в буферній зоні ООН, утримуватися від будь-яких дій, які можуть посилити напругу, і негайно вивести весь персонал і техніку з буферної зони ООН. Місія уважно стежить за ситуацією та продовжує підтримувати спокій і стабільність у цьому районі», - зазначили у місії.
Як відомо, острів Кіпр розділений на дві частини в 1974 році – після турецької інтервенції, яка сталася внаслідок перевороту в Нікосії, що мав на меті об’єднання з Грецією. Етнічний склад населення -78% греків-кіпріотів та 18% турків-кіпріотів. Острів розділений на дві частини: Турецька Республіка Північний Кіпр та Республіка Кіпр. Місто Нікосія (столиця Кіпру) розділена також на дві частини.
Фото: Thaizacastilho / CC BY-SA 4.0 / Wikimedia Commons