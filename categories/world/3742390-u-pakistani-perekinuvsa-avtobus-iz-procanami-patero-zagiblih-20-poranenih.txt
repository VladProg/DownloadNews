На сході Пакистану внаслідок аварії, якої зазнав автобус із прочанами, п'ятеро людей загинули, ще 20 постраждали.

Як передає Укрінформ, про це повідомляє Xinhua.
Катастрофа сталася в окрузі Раджанпур провінції Пенджаб на сході Пакистану.
За даними рятувальників, автобус, який перевозив прочан, перекинувся через те, що водій заснув за кермом. Унаслідок цього загинули п'ятеро пасажирів, ще 20 зазнали ушкоджень. Декілька потерпілих перебувають у критичному стані.
Зазначається, що прочани поверталися автобусом після відвідин святині суфійського святого Сакхі Сарвара у південному регіоні Пенджабу.
Серед загиблих та постраждалих пасажирів є жінки та діти.
Як додає Xinhua, поліція наказала взяти аналіз крові у водія автобуса, який також постраждав, оскільки є підозра, що перед поїздкою він міг уживати гашиш.