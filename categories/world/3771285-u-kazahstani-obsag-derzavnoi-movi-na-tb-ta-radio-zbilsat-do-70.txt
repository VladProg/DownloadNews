У Казахстані вирішили збільшити обсяг телерадіомовлення державною мовою до 70%.

Про це заявила міністерка культури та інформації Аїда Балаєва, передає Укрінформ із посиланням на Громадське.
Вона пояснила, що ця норма закладена в законопроєкті «Про мас-медіа», який зараз обговорюється в Казахстані. Документ передбачає, що з 2025 року частка казахської на ТБ та радіо буде щороку збільшуватися на 5%.
«Зараз робоча група Мажилісу активно обговорює законопроєкт із залученням іноземних експертів, медіаспільноти Казахстану та представників громадянського суспільства», — розповіла Балаєва.
За її словами, на цей час частка контенту, виробленого державною мовою в ЗМІ, перевищує 80%, а понад 80% населення Казахстану опанували державну мову.
За чинним законом про ЗМІ, ухваленому ще в 1999 році, частка казахської мови на ТБ та радіо повинна становити не менше 50%, проте за 25 років у країні «змінилися тенденції розвитку державної мови та національного контенту», пояснила Балаєва, яку цитує інформаційне агентство Kazakhstan Today.
Нагадаємо: згідно з конституцією Казахстану, державною мовою країни є казахська, а російська має статус «офіційної». Російську можна використовувати на рівні з державною у державних організаціях і органах місцевого самоврядування.
Попри те, що казахи складають майже 70% всього населення Казахстану, російська мова продовжує домінувати в більшості міст.
Згідно з переписом 2009 року, казахською володіє 74% населення, тоді як російською — 89%.
Також у країні поширені кілька десятків мов національних меншин.