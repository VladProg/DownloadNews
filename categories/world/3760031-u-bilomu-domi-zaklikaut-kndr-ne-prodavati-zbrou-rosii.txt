Білий дім напередодні зустрічі північнокорейського лідера Кім Чен Ина з президентом РФ Путіним закликав Північну Корею не продавати зброю Росії.

Як передає Укрінформ, про це Yonhap сказала речниця Ради національної безпеки США Адрієн Ватсон.
«Ми закликаємо КНДР дотримуватися публічних зобов’язань, взятих Пхеньяном, не надавати та не продавати зброю Росії», - сказала вона.
За словами Ватсон, очікується, що переговори щодо передачі або продажу зброї між Росією та КНДР продовжаться під час візиту Кім Чен Ина до Росії.
Як повідомляв Укрінформ, у Кремлі підтвердили інформацію, що невдовзі лідер КНДР Кім Чен Ин відвідає Росію з офіційним візитом.
Минулого тижня деякі західні і російські медіа із посиланням на власні джерела повідомили, що Кім цього місяця планує поїхати до Владивостока, швидше за все бронепоїздом, для зустрічі з Путіним, аби обговорити потенційні постачання КНДР артилерійських снарядів та іншої зброї Росії для війни в Україні.