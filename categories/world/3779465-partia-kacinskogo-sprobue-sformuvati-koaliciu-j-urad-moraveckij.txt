Об’єднана правиця Ярослава Качинського, попри невисоку коаліційну здатність, намагатиметься сформувати правлячу більшість.

Про це у Брюсселі заявив у п’ятницю журналістам глава польського уряду Матеуш Моравецький, передає Укрінформ.
«З такою великою довірою (виборців – ред.) ми, як табір переможців, маємо волю, право і зобов’язання спробувати створити уряд, якщо, звичайно, президент у першому кроці вирішить довірити нам місію формування уряду», - заявив Моравецький.
Він зауважив, що Об’єднана правиця перемогла на парламентських виборах, отримуючи найбільшу підтримку серед виборців. За словами Моравецького, його політична сила вестиме переговори з іншими партіями, аби переконати у своїй програмі і назбирати понад 230 депутатських голосів, необхідних для парламентської більшості.
Як повідомляв Укрінформ, 15 жовтня у Польщі відбулися парламентські вибори. За офіційними результатами, на виборах до Сейму (нижня палата парламенту), перемогла правляча Об’єднана правиця Ярослава Качинського (194 депутатських мандати), однак вона, фактично, не має шансів на створення правлячої більшості і формування уряду країни. Натомість можливість сформувати коаліцію мають три опозиційні партії – «Громадянська коаліція» Туска, коаліція «Третій шлях» і «Нова лівиця», які разом мають 248 депутатських мандатів за необхідного мінімуму 231 депутатський голос.
Три опозиційні сили закликали президента РП Анджея Дуду без зволікань скликати перше засідання нового Сейму і доручити спільному кандидату на прем'єра - Туску сформувати новий уряд. Глава польської держави поки не вирішив, кому надати право на формування уряду, зауваживши, що кандидатів на посаду глави уряду двоє: Моравецький і Туск.
Наразі ніхто з опозиційних партій не підтвердив, що чинна партія влади веде з ними коаліційні переговори.
Фото: Polsat News