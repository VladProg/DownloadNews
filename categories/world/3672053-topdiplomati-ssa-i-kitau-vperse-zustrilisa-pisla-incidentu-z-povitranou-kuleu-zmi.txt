Державний секретар США Ентоні Блінкен та топдипломат Китаю Ван Ї провели на полях Мюнхенської конференції з безпеки першу зустріч від часу інциденту зі збиттям над територією Сполучених Штатів китайської повітряної кулі.

Як передає Укрінформ, про це повідомляє Kyodo News.

Блінкен і Ван Ї близько години спілкувалися в кулуарах міжнародної конференції в Мюнхені, але не дійшли згоди стосовно існуючих між сторонами розбіжностей.
Так, згідно з заявою речника Державного департаменту США Неда Прайса, Блінкен порушив питання про «неприйнятне порушення суверенітету США та міжнародного права» китайською повітряною кулею, наголосивши, що «цей безвідповідальний акт ніколи більше не повинен повторитися».
Американська сторона повідомила, що під час зустрічі з китайським топдипломатом Блінкен підкреслив, що Вашингтон наполегливо відстоюватиме цінності та інтереси Сполучених Штатів, але не хоче конфлікту з Пекіном і не прагне нової холодної війни.
Тим часом Ван закликав Сполучені Штати «змінити курс, визнати та відновити шкоду, завдану їх надмірним застосуванням сили» двостороннім відносинам, повідомило китайське державне інформагентство Сіньхуа, яке назвало зустріч «неформальним контактом».
В суботньому інтерв’ю на NBC News «Meet the Press» Блінкен заявив, що Ван «не перепросив» за незаконний політ повітряної кулі над територією Штатів.
Держсекретар США також заявив, що інцидент із зондом «розкрив світу» масштабну китайську програму спостереження з використанням повітряних куль, яка поширювалась на понад 40 країн на п’яти континентах.
Як повідомляв Укрінформ, Адміністрація президента США Джо Байдена вирішила відкласти поїздку держсекретаря Ентоні Блінкена до Пекіна після виявлення у своєму авіапросторі китайської повітряної кулі спостереження, яка зависла на великій висоті над ядерними об’єктами у штаті Монтана.