Міністр закордонних справ Латвії Едгарс Рінкевичс ухвалив рішення занести до списку небажаних осіб трьох громадян росії - акторів театру Даміра Садрєєва, Алєксєя Швецова і Віталія Сколова.

Про це повідомляє Укрінформ із посиланням на Delfi.
У МЗС вказують, що співробітники театру продовжують активно виступати на окупованому рф півострові.
"З огляду на принципову підтримку Латвією цілісності українських територій, в'їзд таких людей до Латвії та перебування є небажаним", - йдеться у повідомленні.
У МЗС також наголосили, що Латвія рішуче засуджує агресію росії проти України та її територіальної цілісності, що розпочалася 2014 року, а також неспровоковане та невиправдане повномасштабне військове вторгнення до України, що триває вже майже рік, і в якому внаслідок жорстоких дій російських збройних сил кожного дня гинуть українські мирні мешканці та військові.