Уряд Великої Британії розслідує співпрацю британських університетів з Іраном у розробці безпілотників та інших технологій, що можуть використовуватися з військовою метою.

Як передає Укрінформ з посиланням на Telegraph, парламент влаштував у середу допит прем'єр-міністрові Ріші Сунаку з приводу відповідного матеріалу в газеті Jewish Chronicle, що був опублікований на початку цього місяця.

«Ми серйозно ставимося до всіх звинувачень у порушенні експортного контролю, і, наскільки розумію, посадовці Міністерства з питань бізнесу й торгівлі зараз вивчають звинувачення, сформульовані в нещодавній публікації в пресі», – сказав Сунак.
Британія заборонила експорт військових технологій і технологій подвійного призначення до Ірану, а також запровадила санкції проти іранських осіб і організацій, звинувачених у постачанні безпілотників до Росії для використання проти України.
Британські університети, про які йдеться у публікації Jewish Chronicle, запевняють, що дотримуються юридичних та академічних зобов'язань у своїй міжнародній співпраці.
За даними газети, щонайменше 11 британських університетів, у тому числі Кембриджський, Кренфілда, Глазго та Імперський коледж Лондона беруть участь у дослідженнях з Іраном, що можуть бути використанні з військовою метою.
Посилаючись на аналіз тисяч статей, опублікованих у наукових журналах з 2017 року, газета зазначає, що в одному з фінансованих Іраном проєктів британські дослідники працювали над поліпшенням висоти, швидкості й дальності польоту безпілотників.
Інший університет працював з іранськими вченими над випробуванням нових систем управління для реактивних літаків, спрямованих на поліпшення їхньої маневреності та часу реагування у військових цілях, вказує видання.