Фінляндія розширила обмеження на в’їзд та транзит своєю територією громадян РФ.

Як передає Укрінформ, про це повідомляється на сайті МЗС Фінляндії.
Як зазначається, буде збережено запроваджену раніше заборону на туристичні поїздки громадян РФ, як і транзитний проїзд для них через Фінляндію до інших країн Шенгенської зони. Водночас будуть посилені обмеження для бізнес-мандрівників, власників нерухомості та студентів.
Відтепер громадянам РФ, які їдуть у відрядження, в’їзд через фінський кордон дозволятимуть лише у разі поїздки безпосередньо до Фінляндії – транзит до інших країн буде заборонений. Окрім того, потрібно буде довести, що такий бізнес-мандрівник справді має поважну причину для приїзду.
Власникам нерухомості також доведеться пояснювати причини візитів. Російським студентам надалі дозволять брати участь лише у програмах для отримання наукового ступеня чи в рамках обміну. Це виключатиме їх участь у навчальних курсах, які пропонують деякі школи.
Міністерство закордонних справ Фінляндії відповідатиме за впровадження обмежень на видачу віз, а прикордонна служба – за питання, пов’язані з в’їздом до країни.
Ця постанова змінює постанову уряду від 29 вересня 2022 року. Нові обмеження набудуть чинності 10 липня 2023 року о 00:00 та діятимуть до подальшого повідомлення.
Як повідомлялося, уряд Фінляндії ухвалив рішення про видворення з країни дев'ятьох співробітників посольства РФ, які займалися розвідувальною діяльністю.
Потім МЗС РФ заявило про вислання дев'ятьох фінських дипломатів та зупинення роботи генконсульства Фінляндії у Санкт-Петербурзі.