Найбільше італійське озеро Гарда, яке знаходиться в північній частині країни, досягло найнижчого рівня з 1953 року.

Як передає Укрінформ, про це повідомляє Ansa.


Оприлюднені у понеділок супутникові дані показали, що найбільше озеро в Італії опустилося до 45,8 сантиметра над гідрометричним нулем - висотою над середнім рівнем моря, встановленим як умовна відмітка для цієї водойми.

Дані отримані із супутника Sentinel-2 в складі Європейської обсерваторії посух, що є частиною програми Copernicus, яку здійснюють Європейська комісія та Європейське космічне агентство.

Падіння рівня води в озері площею 370 квадратних кілометрів є прямим наслідком сильної посухи, яка охопила багато частин Італії з літа минулого року і загрожує сільському господарству, туризму, судноплавству і місцевим громадам у цьому регіоні.

Як повідомляв Укрінформ, Генеральний секретар Всесвітньої метеорологічної організації (ВМО) професор Петтері Таалас сказав, що населення у всьому світі продовжує страждати від екстремальних погодних і кліматичних явищ.
Фото: www.ansa.it