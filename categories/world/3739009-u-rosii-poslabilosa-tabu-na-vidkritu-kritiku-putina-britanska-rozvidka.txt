У Росії значно послабилося табу на відкриту критику режиму Путіна.

Про це у Твіттері повідомляє Міністерство оборони Британії з посиланням на дані розвідки, коментуючи арешт Ігоря Гіркіна (Стрєлкова), передає Укрінформ.
«Гіркін тривалий час критикував ведення війни Міністерством оборони Росії. Однак останніми днями його коментарі перетворилися на пряму критику російського президента Володимира Путіна та його перебування при владі», - заявили у відомстві.
На думку британських розвідників, хоча Гіркін не є союзником ПВК «Вагнер», він, імовірно, спробував розширити межу дозволеної публічної критики Путіна в контексті невдалого заколоту ватажка «вагнерівців» Євгена Пригожина.
«Значно послабилося табу на неприховану критику путінського режиму», - зауважують у розвідці Британії.
Водночас у Міноборони висловили думку, що арешт Гіркіна, ймовірно, розлютить російських військових блогерів та військовослужбовців РФ, які вважають Гіркіна «проникливим військовим аналітиком і патріотом».
Як повідомляв Укрінформ, російського терориста Ігоря Гіркіна (Стрєлкова) відправили під арешт в СІЗО на два місяці, до 18 вересня.
У суді він визнав, що розмістив у Телеграмі два пости, один із яких стосувався Криму, другий — виплат військовослужбовцям.
Після початку повномасштабного російського вторгнення в Україну Гіркін неодноразово висловлювався про війну, при цьому нерідко критикував дії керівництва РФ, зокрема президента Володимира Путіна.