У п’ятницю мер Неаполя Гаетано Манфреді повідомив, що внаслідок стрілянини, вчиненої учасниками місцевої мафії під час святкування чемпіонства футбольного клубу «Наполі», було вбито одного чоловіка, ще троє осіб отримали вогнепальні поранення.

Як передає Укрінформ, про це повідомляє ANSA.
«Ця смерть пов’язана з динамікою, яка не має нічого спільного з вечіркою», – повідомив мер міста.
За його словами, загиблий 26-річний житель міста Понтічеллі Вінченцо Констанцо раніше був відомий поліції та мав «значну» судимість. Манфреді припустив, що це могло бути «зведенням рахунків».
«У засідці не брав участь ніхто, хто не входив до (мафіозної – ред.) групи жертви», – сказав мер, припустивши, що до стрілянини причетна місцева мафія «Каморра».
Відомо, що ще троє людей отримали вогнепальні поранення, ймовірно, під час тієї ж стрілянини.
Як повідомляв Укрінформ, у Неаполі в ніч з 4 на 5 травня пройшли масові святкування чемпіонства «Наполі» в Серії А.
203 осіб госпіталізували під час святкування, серед них - 22 людини в тяжкому стані. Серед причин госпіталізації – кульові та ножові поранення, травми від вибухів петард, вивихи та переломи кінцівок, рвані рани, астматичні кризи та передозування кокаїном.
Постраждали також три поліціянти. 20-річну дівчину госпіталізували після того, як її збив автомобіль – у постраждалої крововилив у мозок, її життю загрожує небезпека.
Фото: ANSA