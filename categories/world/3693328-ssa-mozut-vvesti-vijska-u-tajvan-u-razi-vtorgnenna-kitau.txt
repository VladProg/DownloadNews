Сполучені Штати Америки можуть направити свої війська у Тайвань, якщо туди вторгнеться Китай, заявив голова комітету із закордонних справ Палати представників Майкл МакКол у п’ятницю під час візиту в Тайвань.

Як передає Укрінформ, про це він повідомив у інтерв’ю Fox News.
«Якщо комуністичний Китай вторгнеться у Тайвань, це (питання введення військ США – ред.), безумовно, було б на столі, і це було б предметом обговорення у Конгресі та з американським народом», - сказав МакКол.
Водночас МакКол каже, що двопартійна делегація у Тайвань має на меті забезпечити «стримування Китаю». Він також сказав, що конфлікт із Китаєм є «останнім заходом», додавши, що введення військових на територію Тайваню можливе лише за умови підтримки такого кроку американським народом.
МакКол повторив попередження представників оборони США про те, що Сі Цзіньпін може вторгнутися у Тайвань до 2027 року та нагадав, що Конгрес має повноваження дозволяти використання військової сили.
Торік президент США Джо Байден теж заявив про готовність надіслати війська для захисту Тайбею у разі атаки з боку Пекіна.
Як повідомляв Укрінформ, Китай розпочав триденні військові навчання навколо Тайваню після візиту тайванської президентки Цай Інвень до США.