Учасники саміту G7 ухвалили спільну заяву щодо дій із забезпечення глобальної продовольчої безпеки.

Як передає Укрінформ, повний текст документа оприлюднений на сайті Європейської Ради.
«Війна в Україні спричинила подальше погіршення кризи продовольчої безпеки у світі особливо для країн, що розвиваються, та для найменш розвинутих країн. Ми зазначаємо із глибоким занепокоєнням, що це спричиняє важкі людські страждання та поглиблює існуючу вразливість глобальної економіки – стримує зростання, збільшує інфляцію, розриває мережі постачання, підвищує енергетичну та продовольчу небезпеку та поглиблює ризики для фінансової стабільності», - йдеться у документі.
З огляду на такі наслідки війни в Україні та важку гуманітарну ситуацію по усьому світу, сторони заявили про підтримку зусиль із досягнення справедливого та тривалого миру на основі поваги до міжнародного права, принципів Хартії ООН, до територіальної цілісності й суверенітету.
«Ми закликаємо всіх учасників Чорноморської зернової ініціативи продовжувати та повною мірою імплементувати сталі операції, реалізовувати їх максимальний потенціал та продовжувати так довго, як це буде необхідним, та підкреслюємо важливість продовження дозволу на доставлення зерна тим, хто його найбільше потребує», - йдеться у спільному документі.
У тексті згадуються дані ООН та відповідних міжнародних доповідей, за якими до 828 мільйонів людей в усьому світі постали перед голодом у 2021 році та 258 мільйонів людей у 58 країнах, де була продовольча криза, потребували негайної та надзвичайної продовольчої допомоги у 2022 році.
«Учасники… підтримують експорт зерна з України та Росії, включаючи розширення та продовження Чорноморської зернової ініціативи, продовження діяльності «коридорів солідарності» ЄС та відновлення аграрного сектору в Україні, а також підтримують зусилля ООН з ідентифікації та збору свідчень щодо незаконного руху зерна», - йдеться у документі.
На переконання лідерів країн-підписантів заяви, їх сприяння таким заходам може сприяти законній, справедливій і недискримінаційній міжнародній торгівлі продовольством і сільськогосподарськими продуктами, стабілізувати ринки, уникнути дефіциту та знизити ціни на продовольство.
Заяву ухвалили Японія, Австралія, Бразилія, Канада, Коморські острови, Острови Кука, Франція, Німеччина, Індія, Індонезія, Італія, Республіка Корея, Велика Британія, Сполучені Штати Америки, В’єтнам та Європейський Союз.
Як повідомлялося, в Японії триває 48-й саміт «Групи семи», який продовжуватиме роботу до 21 травня. Його учасники розглядають шляхи забезпечення стійкості глобальної економіки, в тому числі за наслідками пандемії коронавірусу та російської агресії проти України.