Літак Airbus-A320 «Уральських авіаліній», що летів із Сочі до Омська, здійснив аварійну посадку в Убінському районі Новосибірської області РФ біля населеного пункту Кам'янка. Імовірно, лайнер сів у полі через несправності.

Про це повідомляє регіональне управління МНС, передає Укрінформ з посиланням на Медузу.
На борту знаходилася 161 особа, у тому числі шість членів екіпажу та 21 дитина. У МНС РФ заявили, що ніхто не постраждав. Пасажирів розмістили у місцевому будинку культури, їх оглядають лікарі.
У МОЗ Новосибірської області повідомили росЗМІ, що допомога знадобилася тільки одній людині, у якої підвищився артеріальний тиск. Травм внаслідок аварійної посадки, за попередніми даними, ніхто не отримав.
Слідчий комітет порушив кримінальну справу щодо порушення правил безпеки руху та експлуатації повітряного транспорту (частина 1 статті 263 КК РФ).

Телеграм-канал «112» пише, що літак здійснив аварійну посадку через протікання гідросистеми. Офіційно про причини того, що сталося, не повідомлялося.

Як повідомляв Укрінформ, у серпні Федеральне агентство повітряного транспорту Росавіація попросило російські авіакомпанії скасувати певні рейси, аби зменшити ризик збоїв.
В Airbus раніше заявляли, що компанія не підтримує контакти з авіакомпаніями РФ. Через західні санкції, введені проти Москви через війну в Україні, Росія почала стикатися зі складнощами щодо підтримки польотів літаків та їхнім обслуговуванням. Це пов’язано з тим, що компоненти до літаків стало доволі важко замінити.