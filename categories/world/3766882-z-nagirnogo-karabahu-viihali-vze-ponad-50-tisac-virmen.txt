До Вірменії вже прибули понад 50 тисяч біженців із Нагірного Карабаху.

Про це повідомила прессекретар прем'єр-міністра Назелі Багдасарян, передає Укрінформ із посиланням на ArmenPress.

"Станом на 15:00 міст Хакарі перетнули 50 тисяч 243 вірмени, примусово переселені з Нагірного Карабаху", - йдеться у повідомленні.
За словами Багдасарян, Вірменія взяла на себе вирішення проблем із поселенням 5700 осіб.
“Інші наші співвітчизники відмовилися від первинної допомоги та роз'їхалися по місцях проживання. Потім, уже після процесу реєстрації та оцінки потреб, реалізуватимуться тривалі програми”, - додала прессекретар.
Як повідомлялося, міністерство оборони Азербайджану 19 вересня оголосило про початок "антитерористичних заходів локального характеру у Карабаху". Баку зажадав виведення вірменських військ з Азербайджану та розпуску "режиму сепаратистів".
МЗС Вірменії згодом звинуватило Азербайджан у вчиненні "етнічної чистки".
У Нагірному Карабаху було досягнуто домовленості про повне припинення бойових дій з 13:00 20 вересня. Азербайджан оголосив, що повернув регіон під свій контроль.
Після цього тисячі етнічних вірмен почали виїжджати з Нагірного Карабаху, взявши з собою лиш найнеобхідніше.
Прем'єр-міністр Вірменії Нікол Пашинян заявив про готовність прийняти етнічних вірмен, які захочуть залишити регіон.