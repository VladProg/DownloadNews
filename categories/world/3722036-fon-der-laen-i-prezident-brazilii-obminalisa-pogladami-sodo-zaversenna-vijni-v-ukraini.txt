Президентка Єврокомісії Урсула фон дер Ляєн і президент Бразилії Луїз Інасіу Лула да Сілва засудили військове вторгнення Росії в Україну та його важкі наслідки для світової економіки.

Натомість сторони виявили певні відмінності у ставленні до шляхів завершення цієї війни. Своє бачення ситуації лідери висловили під час спільної заяви за підсумками зустрічі у столиці Бразилії, повідомляє кореспондент Укрінформу.
«Війна повернулася у серце Європи, вона відображує всі складності викликів у час, коли ми живемо. Я нагадав президентці фон дер Ляєн, що Бразилія голосувала на користь резолюції ООН із засудженням вторгнення Росії в Україну. Я повторив, що повинен бути шлях до миру, оскільки зростання ескалація та використання сили несе величезні ризики», - зауважив бразильський лідер.
«Не існує військового вирішення для цього конфлікту. Нам потрібно більше дипломатії у реагуванні на вторгнення до України, в Палестині або у Ємені. Жахи війни та страждання людей не можуть вирішуватися селективним шляхом, основоположні принципи міжнародного права мають бути чинними для всіх», - додав Лула да Сілва.


У свою чергу президентка Єврокомісії визнала, що Бразилія є однією з країн, що постраждали від наслідків російської агресивної війни проти України, та висловила високу оцінку позиції Бразилії, яка на міжнародному рівні засуджує такі дії Російської Федерації.
«Ми стратегічні партнери, тож маємо працювати разом для вирішення глобальних викликів, що також включає російську війну в Україні, наслідки якої виходять далеко за кордони України. Вони вражають світову економіку, від енергетичних ринків до продовольчої безпеки. Бразилія також це відчула, через труднощі в поставках добрив, зростаючі ціни на енергію та високу інфляцію. Але передусім ця війна є серйозною загрозою для принципів міжнародного права та Хартії ООН, яка, як я знаю, дуже цінується у Бразилії», - наголосила фон дер Ляєн.
Вона зауважила, що російська агресія проти України несе пряму загрозу світовому порядку, зокрема, принципам суверенності та територіальної цілісності країн світу, що закріплені в Хартії ООН.
«Ми вітаємо дуже чітке засудження Бразилією цієї війни на багатосторонньому рівні. Разом з Україною, ми хочемо досягти справедливого, всеосяжного та тривалого миру. Міжнародне співтовариство має відповісти на цей виклик. Ми обговорювали представлений мирний план та формулу миру Президента Зеленського. Бразилія матиме важливу роль під час наступного головування у G20, тож ви е розраховувати на нашу повну підтримку», - підкреслила президентка Єврокомісії.
Сторони висловили намір поглиблювати стратегічне партнерство, зокрема, у економічному розвитку та у торгівлі, у боротьбі з кліматичними змінами та у цифровій трансформації, у постачанні сировинних матеріалів та у виробництві напівпровідників.
Як зазначив Лула да Сілва , під час головування в G20, яке Бразилія прийме наступного року, уряд країни зосередить зусилля «двадцятки» на досягненні цілей сталого розвитку, на боротьбі з кліматичними змінами, на подоланні бідності та нерівності у світі.
Як повідомляв Укрінформ, Україна та Бразилія можуть розпочати нову еру відносин, адже мають спільний інтерес у багатьох сферах. Президент Володимир Зеленський наголошував, що зацікавлений у зустрічі з президентом Бразилії Луїсом Інасіу Лулою да Сілва.