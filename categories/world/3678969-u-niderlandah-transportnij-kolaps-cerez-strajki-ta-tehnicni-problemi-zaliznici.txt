У Нідерландах через страйк громадського транспорту та несправності на залізниці виник траспортний колапс.

Про це повідомляє Укрінформ з посиланням на NOS.
“У багатьох частинах країни пасажири бачать на інформаційних табло скасування або затримки потягів. На сході це результат страйку регіональних перевізників, таких як Keolis і Arriva. Персонал страйкує з вимогою кращого колективного трудового договору. На заході – несправності на залізниці”, - йдеться у повідомленні.
Зазначається, що страйки регіонального транспорту триватимуть по всій країні попередньо до 7 квітня.
Страйкують не лише залізничники, а й автобусні перевізники. Інформація на табло про скасування рейсів з’являється незадовго до відправлення, тому мандрівники втрачають багато часу, щоб знайти альтернативу.
Страйкарі вимагають кращого колективного договору, щоб заробітна плата підвищувалася відповідно до інфляції та вимагають зменшити навантаження.
У профспілці FNV кажуть, що на деяких маршрутах не вийшло до 80% громадського транспорту.
Також в районі Амстердама потяги не курсують через технічні несправності. В результаті міжміські поїзди між аеропортом Схіпгол та кількома нідерландськими містами були скасовані.
Розв'язати технічні проблеми залізниця обіцяє до кінця доби.
Як повідомляв Укрінформ, у серпні минулого року у Нідерландах оголосили страйки залізничники. Причиною запланованих страйків стали неуспішні переговори щодо укладення колективного трудового договору.
Nederlandse Spoorwegen (NS, Нідерландська залізниця) — основний залізничний перевізник в Нідерландах.