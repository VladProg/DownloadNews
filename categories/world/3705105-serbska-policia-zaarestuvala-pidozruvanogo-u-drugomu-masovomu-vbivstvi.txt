Сербська поліція заарештувала в п'ятницю стрільця, підозрюваного у вбивстві восьми осіб у селі під Белградом під час другої масової стрілянини в країні за цей тиждень.

Як передає Укрінформ, про це повідомляє Reuters.
"Підозрюваний У.Б., 2002 року народження, був затриманий в околицях міста Крагуєвац, він підозрюється у вбивстві восьми осіб і пораненні ще 14 протягом ночі", - йдеться в заяві Міністерства внутрішніх справ Сербії. У відомстві зазначили, що розслідування триває.
Стрілянина в селі Дубона, поблизу міста Младеновац, за 42 км на південь від Белграда, стала другою в балканській країні за останні два дні.
За повідомленнями місцевих ЗМІ, підозрюваний брав участь у сутичці на шкільному подвір'ї пізно ввечері в четвер і пішов, але повернувся з автоматом і пістолетом. Він відкрив вогонь і продовжив стріляти по людях навмання з автомобіля, що рухався.
Поліція використовувала вертоліт, безпілотники і численні поліцейські патрулі, щоб розшукати його.
"Близько 600 сербських поліцейських, включаючи елітний Спеціальний антитерористичний підрозділ (SAJ) і жандармерію, були залучені в переслідуванні, яке отримало назву "Операція Вихор", - повідомляє державна телерадіокомпанія RTS.
Серед загиблих виявлено поліцейського, який був не при виконанні службових обов'язків, і його сестру.
"Поранені були доставлені до кількох місцевих лікарень. Міністерство охорони здоров'я закликало людей здавати кров для поранених", - зазначається в RTS.
Як повідомляв Укрінформ, унаслідок масової стрілянини в центрі Сербії загинуло щонайменше восьмеро людей.