Федеральний президент Німеччини Франк-Вальтер Штайнмаєр стурбований нинішнім паралічем американського Конгресу, але упевнений, що Вашингтон продовжить надавати військову допомогу Україні.

Про це він заявив під час свого несподіваного візиту до столиці США та розмови з американським колегою Джо Байденом, пише німецька Frankfurter Allgemeine Zeitung, передає Укрінформ.
Обидва лідера підкреслили важливість «сильної підтримки» Києва.
«Ми продовжуватимемо підтримувати Україну в її боротьбі за свою землю, за свободу та демократію», – сказав Штайнмаєр.
Німецький президент також зазначив, що під час його розмови з Байденом не йшлося про поставку Берліном Києву крилатих ракет Taurus.
Він також підтвердив, що зустрівся з директором ЦРУ Вільямом Бернсом у штаб-квартирі зовнішньої розвідки в Ленглі. Про розмову з Бернсом Штайнмаєр сказав лише те, що вони також обговорювали поточні конфлікти та геополітичні зміни.
Підтримка України знайшла відображення також у короткій спільній заяві двох президентів.
«Спираючись на нашу спільну історію, спільні цінності та співпрацюючи як члени НАТО, наше партнерство має важливе значення для наших зусиль, спрямованих на вирішення глобальних викликів: від зміни клімату та відсутності продовольчої безпеки до захисту прав людини та демократії. І наш альянс має вирішальне значення для наших постійних зусиль з підтримки народу України та його мужнього захисту своєї країни, своєї свободи та свого майбутнього», - йдеться у документі, розміщеному на сайті президента ФРН.
Офіційною причиною візиту Білий дім назвав День німецько-американської дружби, який відзначають у Сполучених Штатах 6 жовтня.
Поїздка до Вашингтона стала несподіванкою, оскільки в четвер Штайнмаєр ще перебував у Кабо-Верде, де щойно завершив дводенний державний візит.
Це перша зустріч між двома як главами держав, які, звичайно, добре знають один одного з минулих часів, а саме, коли Штайнмаєр був ще міністром закордонних справ, а Байден був спочатку сенатором, а потім віце-президентом.
Як повідомляв Укрінформ, голова комітету в закордонних справах Палати представників Майкл Маккол і сенатор Джим Ріш, обидва республіканці, надіслали Джо Байдену листа з вимогою поінформувати Конгрес про його стратегію «підтримки перемоги України».
Фото: bundespraesident.de