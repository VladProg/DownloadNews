Північна Корея сьогодні могла випробувала нову ракетну систему, ймовірно, твердопаливну міжконтинентальну балістичну ракету (МБР).

Про це з посиланням на співрозмовника у південнокорейському військовому командуванні повідомляє Yonhap, передає Укрінформ.
За словами чиновника, який говорив на умовах анонімності, військові Південної Кореї і Сполучених Штатів «розглядають різні можливі варіанти».
Невдовзі після запуску ракети союзники провели координаційну зустріч і підтвердили, що обидві сторони й надалі зміцнюватимуть свою спільну оборонну позицію проти «будь-яких загроз і провокацій з боку Північної Кореї», повідомили в JCS.
В Сеулі вважають, що метою останнього запуску могла бути демонстрація ядерних сил Північної Кореї напередодні 111-го дня народження покійного Кім Ір Сена, засновника Північної Кореї та діда нинішнього лідера, який відзначатимуть у суботу, а також протест проти нарощування Сеулом і Вашингтоном потенціалу стримування Пхеньяна.
Попереднього разу Північна Корея здійснила пуск МБР Хвасон-17 16 березня.
Сьогоднішнє випробування відбулось на тлі припущень, що Пхеньян найближчим часом може запустити ракету великої дальності й вивести на орбіту свій перший військовий супутник, про що у КНДР неодноразово заявляли раніше.
Крім того, з минулої п’ятниці Північна Корея ігнорує звичайні транскордонні дзвінки через міжкорейські лінії зв’язку та військові канали комунікації, що породжує занепокоєння з приводу ймовірної підготовки північнокорейським режимом провокацій.
Нещодавно Пхеньян посилив напруженість через жорсткішу риторику та випробування, як він стверджував, підводних безпілотних апаратів для атаки ядерною зброєю.
Як повідомляв Укрінформ, Північна Корея у четвер, 13 квітня, здійснила ракетний запуск у напрямку акваторії Східного моря.
Фото: Yonhap