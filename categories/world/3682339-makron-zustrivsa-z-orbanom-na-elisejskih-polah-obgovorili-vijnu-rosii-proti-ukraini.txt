Президент Франції Емманюель Макрон в ході зустрічі з прем'єр-міністром Угорщини Віктором Орбаном в Парижі обговорили зокрема розв’язану росією війну проти України.

Про це повідомляє RFI, передає Укрінформ.
Вечеря в Єлисейському палаці, більш ніж через рік після останньої двосторонньої зустрічі Макрона та Орбана в грудні 2021 року в Будапешті, «є можливістю підтвердити важливість європейських цінностей і єдність європейських країн у їхній підтримці України перед обличчям російської агресії, зокрема, шляхом застосування санкцій проти росії», - сказав речник президента Франції перед зустріччю.
«Ми обговорили російсько-українську війну, енергетичну безпеку, посилення конкурентоспроможності Європи та європейську оборонну промисловість. Дякую, Емманюель!», - написав Орбан у Твіттері.
Під час робочої вечері в Єлисейському палаці в понеділок увечері президент Франції та угорський прем'єр розпочали підготовку до засідання Європейської ради 23 і 24 березня в Брюсселі.
Також на порядку денному понеділкової вечері були питання промислової конкурентоспроможності та міграції, оскільки Орбан у минулому потрапляв під критику за свою політику щодо неєвропейських біженців.
На відміну від більшості європейських лідерів, Орбан відкрито критикував позицію ЄС щодо конфлікту, називаючи його «непрямою війною», яку Європа веде проти рф, і закликаючи до припинення вогню, пише видання.
Крім того, Орбан кілька разів конфліктував з Євросоюзом через нестабільну повагу до верховенства права в Угорщині, тему якої Макрон знову підняв у понеділок увечері.
Як повідомляв Укрінформ, 7 січня МЗС України викликало посла Угорщини через зневажливе висловлювання прем’єр-міністра Віктора Орбана, який під час зустрічі з журналістами порівняв Україну з Афганістаном і назвав її «нічийною землею».
Фото: Twitter/Orbán Viktor