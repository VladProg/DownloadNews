У порту нідерландського Роттердаму виявили рекордну партію наркотиків вагою понад 8 тонн.

Як повідомляє кореспондент Укрінформу, про це пише нідерландський телерадіомовник NOS.

“Прикордонники виявили 8 064 кг кокаїну у порту Роттердама 13 липня. Це - найбільша партія наркотиків, будь-коли виявлена у Нідерландах”, - йдеться у матеріалі.

Зазначається, що про виявлену контрабанду було оголошено лише зараз, оскільки правоохоронці розслідували її походження. “На чорному ринку ціна цих наркотиків, виявлених у контейнері з бананами, сягає €600 мільйонів. Контейнер прийшов до Роттердама із Еквадору через Панаму”, - зауважує NOS.

Виявити контрабанду вдалося після перевірки контейнера службовими собаками та спеціальним сканером. “Наркотики уже було знищено”, - зауважується у статті.

Додамо, що досі найбільша партія контрабандних наркотиків, виявлена у Нідерландах, становила 4 500 кг.
Фото: NOS