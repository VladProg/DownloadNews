Міністр закордонних справ Австрії Александер Шалленберг закликав до покарання винних у воєнних злочинах і порушеннях прав людини під час російської війни проти України.

Як передає Укрінформ із посиланням на APA, про це Шалленберг заявив у своєму виступі в Раді ООН з прав людини у вівторок у Женеві.
"Ми повинні забезпечити, щоб винні були притягнуті до відповідальності. Не повинно бути безкарності за ці воєнні злочини", - наголосив Шалленберг.
Раніше міністерка юстиції Австрії Альма Цадіч також наголосила на необхідності встановлення та притягнення до відповідальності винних у воєнних злочинах, вчинених російськими військами в Україні. "Правосуддя для народу України є однією з основних передумов для майбутнього миру і безпеки", - заявила вона на заході з нагоди річниці вторгнення росії в Україну.
Цадіч підкреслила, що потрібно забезпечити, щоб "перемагало не право сильнішого, а верховенство права". І саме тому Австрія продовжуватиме підтримувати Україну та Міжнародний кримінальний суд (МКС) у забезпеченні судового переслідування винних у вчиненні злочинів в Україні.
Як повідомляв Укрінформ, раніше голова Комітету ВР з питань правової політики Денис Маслов повідомив, що станом на 23 лютого зареєстровано понад 87 тисяч воєнних злочинів росії проти України, внаслідок яких загинули майже 10 тисяч цивільних.