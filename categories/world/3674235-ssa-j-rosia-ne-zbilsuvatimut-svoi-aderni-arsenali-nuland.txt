Сполучені Штати не зацікавлені у нарощуванні власного ядерного арсеналу й не бачать у росії можливості це робити.

Про це в інтерв’ю Тhe Washington Post заявила заступниця держсекретаря США Вікторія Нуланд, передає власний кореспондент Укрінформу.
“Ця угода щонайменше так само важлива для росії, оскільки вони не в стані розбудовувати ядерний арсенал. Чесно кажучи, ми теж не зацікавлені в цьому і не маємо наміру цього робити”, - прокоментувала Нуланд заяву путіна про призупинення участі росії у договорі СНО-ІІІ, який встановлює обмеження на кількість ядерної зброї, розгорнутої США та рф, а також обумовлює можливість інспекції ядерних об’єктів.
Нуланд наголосила, що росія вже два роки не виконує своїх зобов’язань за цією угодою, відмовляючи американським інспекторам у доступі до своїх ядерних об’єктів. “путін не вийшов з угоди, а призупинив її дію, і ми досі намагаємося зрозуміти, що це означає на практиці. Найважливіше розуміти, що росія не виконує свої зобов’язання стосовно інспекцій, передбачені угодою, щонайменше два роки”, - зазначила заступниця держсекретаря США.
На переконання Нуланд, заява путіна була “кормом для електорату, а не справжньою зміною на практиці того, що вже відбувалося більше року”.
Дипломат додала, що США не мають наміру жодним чином змінювати свою поведінку після заяви рф. “Ми не маємо наміру чи потреби відновлювати випробування. Ми хочемо повернутися до взаємних інспекцій й зібратися за одним столом для обговорення імплементації угоди. Утім, путін вирішив відштовхнутися від цього столу”, - підсумувала Нуланд.
Договір між рф та США про заходи з подальшого скорочення та обмеження стратегічного наступального озброєння (СНО ІІІ) був підписаний очільниками США та рф 8 квітня 2010 року в Празі й набув чинності 5 лютого 2011 року. Він розрахований на 10 років й на початку 2021-го був продовжений ще на 5 років. Договір передбачає взаємне скорочення розгорнутих ядерних боєзарядів до 1550 одиниць, а міжконтинентальних балістичних ракет, балістичних ракет підводних човнів та важких бомбардувальників - до 700 одиниць. Договір також визначає механізми контролю за дотриманням сторонами умов Договору, в тому числі регулярні взаємні інспекції ядерних об’єктів.