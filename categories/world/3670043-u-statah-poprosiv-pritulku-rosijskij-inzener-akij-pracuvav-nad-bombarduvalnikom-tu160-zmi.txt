Колишній військовий російський інженер, який працював над стратегічним бомбардувальником ТУ-160, запросив притулок на кордоні США.


Як передає Укрінформ, про це повідомляє Yahoo News.
Згідно зі звітом Митної та прикордонної служби США (CBP), чоловік разом із родиною прибув на броньованому позашляховику до американського кордону та попросив дозволу в'їхати на територію США, оскільки побоювався переслідувань за участь у протестах проти путіна на підтримку ув’язненого російського опозиціонера Олексія Навального.
Потім він сказав представникам CBP, що має інформацію, яку шукає американська влада.
росіянин розповів, що був інженером, і що «його минула діяльність включала роботу з 2018 по 2021 рік у створенні конкретного типу військового літака ТУ-160 на авіаційному заводі Туполєва в місті Казань у центрально-західній частині росії.
Приблизно півтора тижня CBP і Міністерство внутрішньої безпеки США перевіряли дані чоловіка та його колишнє місце роботи.
Приблизно 11 січня його історію визнали надійною, і потенційно цікавою для США, і його передали до ФБР для подальших допитів.
Всі вказані американські відомства відмовилися від коментарів.
Як повідомляв Укрінформ, тисячі росіян, які тікають від мобілізації та перетинають південний кордон США в пошуках притулку, потрапляють до імміграційної в'язниці й майже не мають шансів на його отримання.
Фото: Wikipedia