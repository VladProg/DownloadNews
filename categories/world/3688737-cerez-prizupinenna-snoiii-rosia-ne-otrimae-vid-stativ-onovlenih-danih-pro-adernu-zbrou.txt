Сполучені Штати не надаватимуть росії оновленої інформації про свою ядерну зброю згідно з умовами Договору СНО-ІІІ, оскільки москва грубо порушила цю угоду, призупинивши свою участь у ній.

Про це заявив на брифінгу у Вашингтоні заступник речника Держдепартаменту США Ведант Пател, передає власний кореспондент Укрінформу.
«Згідно з Договором СНО-ІІІ, Сполучені Штати й росія, як відомо, зобов'язані обмінюватися вичерпними базами даних двічі на рік», - нагадав представник Держдепу.
За його словами, США запропонували москві продовжити взаємне виконання цих зобов'язань. Однак росія повідомила, що не братиме участі в цьому обміні, оскільки «призупинила» свою участь у договорі.
«Як ми вже заявляли раніше, це призупинення є юридично недійсним. Тому відмова росії обмінюватися цими даними є порушенням договору – на додачу до вже наявних порушень росією СНО-ІІІ», - підкреслив Пател.
З огляду на це, зауважив він, Сполучені Штати зі свого боку також не надаватимуть росії оновленої інформації.
Як повідомляв Укрінформ, росія офіційно не вийшла з договору СНО-ІІІ про скорочення наступальних озброєнь, натомість оголосивши, що «призупиняє» свою участь у ньому.
Сполучені Штати заявили, що така позиція не має юридичних обґрунтувань та закликали рф виконувати взяті на себе зобов’язання.
Фото: depositphotos.com