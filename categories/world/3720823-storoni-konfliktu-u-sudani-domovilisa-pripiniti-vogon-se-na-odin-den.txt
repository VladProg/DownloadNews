Сторони збройного протистояння в Судані погодилися на 24 години взаємно припинити вогонь на території усієї країни.

Як повідомляє Укрінформ, про це пише Сіньхуа.



Зазначається, що перемир’я набуде чинності о 6 ранку за місцевим часом 10 червня.
“Сторони погодилися, що протягом дії режиму припинення вогню, вони утримуватимуться від заборонених маневрів, нападів, використання літаків й дронів, повітряних бомбардувань, артилерійських обстрілів, укріплення позицій та зміцнення сил”, - йдеться у матеріалі.

Сторони також дозволять “безперешкодне пересування й доставку гуманітарних вантажів по всій країні”.
“Якщо його буде дотримано, 24-годинне припинення вогню надасть важливу змогу доставити гуманітарну допомогу й продемонструвати відданість протиборчих сторін поновленню мирних перемовин у місті Джеда в Садівській Аравії”, - зауважує Сіньхуа.

Як повідомлялося, 15 квітня в Хартумі, столиці Судану між армією та Силами швидкого реагування спалахнули бойові дії. Конфлікт зчинився навколо запропонованого переходу країни до цивільного правління.

За останніми даними, унаслідок цього громадянського конфлікту загинули щонайменше 1800 людей, 1,2 млн стали переселенцями й 425 тис. покинули країну.