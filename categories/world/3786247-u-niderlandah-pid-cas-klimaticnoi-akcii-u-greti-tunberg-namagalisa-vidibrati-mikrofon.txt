В Амстердамі під час кліматичної акції виступ шведської екоактивістки Грети Тунберг супроводжувався невеликим заворушенням, яке сталося після того, як вона порушила палестинське питання.

Як повідомляє Укрінформ із посиланням на NOS, чоловік спробував вихопити з рук Тунберг мікрофон, проте його швидко вивели зі сцени.
“Суперечка сталася під час виступу Грети Тунберг та після пропалестинських гасел під час масштабної кліматичної акції в Амстердамі. Не всім було приємно, що лунають пропалестинські гасла”, - йдеться у повідомленні.
У ході свого виступу Тунберг закликала прислухатися до голосів тих, хто зазнає утисків, маючи на увазі палестинців.
“Однак ми не прислухаємося, і люди, які перебувають при владі, не прислухаються”, - зазначила Тунберг, після чого на сцену вискочив чоловік, який спробував відібрати у неї мікрофон, заявивши, що прийшов на кліматичну демонстрацію, а не на політичну акцію.
Його швидко забрали зі сцени.
Видання de Volkskrant зазначає, що в неділю в Амстердамі кліматична акція зібрала велику кількість людей, і коли під час своїх виступів деякі спікери почали піднімати палестинське питання, а деякі люди у натовпі почали вигукувати гасла на підтримку Палестини та розмахувати прапорами, то це викликало невдоволення багатьох присутніх на акції.
Як зазначають місцеві ЗМІ, акція залишила змішані враження у багатьох учасників через те, що кліматичні питання певної миті затьмарила палестинська тематика. Люди були розчаровані, адже зібралися саме на кліматичну акцію.
"Так багато людей чекали на неї, на її (Тунберг – ред.) виступ”, - розповіла одна жінка, учасниця акції Volkskrant. “Я дуже розчарована”, - зізналася вона.
Як повідомляв Укрінформ, у столиці Нідерландів Амстердамі близько 70 тисяч людей взяли участь у кліматичному марші.
Кількість учасників перевершила кліматичну демонстрацію дворічної давнини, коли в ній взяли участь 40 000 осіб.
Демонстранти пройшли маршрутом від площі Дам до площі Музеумплейн. Там вони могли послухати промови, дебати між партійними лідерами і виступи артистів.
Серед демонстрантів – шведська кліматична активістка Грета Тунберг. Вона теж виступила із промовою.
Марш організували дев'ять організацій, об'єднаних під назвою Коаліція з кліматичної кризи, включно з Oxfam Novib, Extinction Rebellion, Greenpeace і FNV.