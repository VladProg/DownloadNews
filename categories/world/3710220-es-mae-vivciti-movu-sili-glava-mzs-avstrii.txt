Україна стала жертвою неоімперіалістичного божевілля Москви і ця агресивна російська війна змусили європейців подивитися на світ без "рожевих окулярів", але також згуртуватися та стати сильнішими.

Як передає Укрінформ, про це заявив міністр закордонних справ Австрії Александер Шалленберг під час конференції "Time to Decide Europe Summit 2023" у вівторок у Відні.
"24 лютого минулого року, коли війна повернулася в Європу, було схоже на відро з льодом, кинуте нам в обличчя. І це відро з льодом вирвало нас з наших мрій про постнаціональну та постісторичну Європу", - зазначив Шалленберг у своєму виступі.
За його словами, зрозумілим є те, щоб зараз багато людей занепокоєні, хочуть комфорту та стабільності та сподіваються повернутися до звичного стану справ і статусу-кво. "Але я маю дуже чітко сказати, що це – просто не варіант, і це – просто неможливо", - заявив австрійський міністр.
За його словами, ситуацію, яка виникала внаслідок розв’язаної Росією війни, можна порівняти з землетрусом: "Земля все ще здригається, тектонічні плити все ще рухаються. І ми ще не знаємо, чи прийдемо до спокою. Але одне можна сказати напевно: наприкінці цей "розлом Сан-Андреас" буде ширшим і глибшим для всіх нас".
На переконання Шалленберга, зараз той час, "коли старий порядок ніби хоче померти, а новий ще тільки має з'явитися". При цьому, цей переломний момент "також містить у собі великі можливості для наших суспільств". За його словами, західні країни та західні суспільства, "які здавалися занепадаючими, м'якими, слабкими й роз'єднаними", вистояли і західні демократії "виявилися більш адаптивними, більш гнучкими, більш стійкими та сильними, ніж ми самі схильні були вважати".
Глава МЗС Австрії зазначив, що цей кризовий момент "зробив нас сильнішими", але також фундаментальних змін зазнав сам Європейський Союз: "Європейський Союз 23 лютого минулого року – це не той самий Європейський Союз, що є сьогодні".
Шалленберг наголосив, що готовність адаптуватися і єдність європейських країн "виявилися нашим найбільшим активом, але однієї єдності недостатньо". "Як справедливо неодноразово зазначав високий представник Жозеп Боррель, ми повинні вивчити мову сили, подобається нам це чи ні", - підкреслив австрійський міністр.
На його переконання, мову силу Євросоюз, зокрема, має продемонструвати і на Західних Балканах, де "ми не можемо дозволити собі нестабільність". "Ми повинні закріпитися в нашому регіоні. І я, очевидно, говорю не тільки про Південно-східну Європу, але й про Україну та Молдову... Це наше найважливіше геостратегічне домашнє завдання, і ми повинні його виконати", - заявив Шалленберг.
При цьому, австрійський міністр вважає, що "у цей момент геополітичних змін та війни на нашому континенті" у комунікації з країнами так званого "Глобального півдня" не потрібно мислити чорно-білими категоріями, "намагаючись переконати їх приєднатися до нас". Натомість потрібно проводити обережну просвітницьку роботу та цілеспрямовано протидіяти поширеним там російським наративам.
"Ми були, можна сказати, найбільш відданим партнером серед африканських країн, але все ж вони легко стають жертвами російського наративу", - вказав Шалленберг на ситуацію на африканському континенті.
У своїй промові австрійський міністр заявив, що є речі, за які європейці могли б бути вдячні Путіну.
"Я не хочу здатися цинічним, але до певної міри ми повинні бути і могли б бути вдячні президентові Російської Федерації Володимиру Путіну. Так, його жорсткий напад на Україну шокував нас. Так, він вирвав нас, як я вже сказав, з наших мрій і відкинув назад в історію. Але в той же час, він надихнув нас, змусив по-новому поглянути на світові справи, без рожевих окулярів і видавання бажаного за дійсне", - завив Шалленберг.
Він додав, що побачене "може нам не подобатися", але "цей момент істини є корисним". "І я вірю, що цей момент істини може перетворитися на момент сили для вільного західного світу, за умови, що ми збережемо нашу єдність, наше почуття міри та прагматизм, а також певну міру стратегічного терпіння", - сказав глава МЗС Австрії.
Як повідомляв Укрінформ, раніше високий представник ЄС Жозеп Боррель заявив, що завершення російської агресії проти України є одним із ключових завдань на найближчі 18 місяців.