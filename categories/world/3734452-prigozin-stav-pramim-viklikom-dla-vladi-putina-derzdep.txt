Дії керівника ПВК «Вагнер» Євгена Пригожина стали безпосереднім викликом для влади, яку вибудував за довгі роки в Росії Володимир Путін, і тепер в ієрархії кремлівського режиму пішли тріщини.

Так прокоментував ситуацію в інтерв’ю ABC News державний секретар США Ентоні Блінкен, передає Укрінформ.
«Я думаю, те, що ми побачили щодо дій Пригожина за останні тижні, є прямим викликом владі Путіна», – зазначив Блінкен.
Він пояснив, що Пригожин поставив під питання передумови, за яких Путін розпочав свою повномасштабну війну, коли сказав, що НАТО й Україна ніколи не були загрозою для Росії. Тут Блінкен підкреслив, що це є фактом.
«І це порушило серйозне питання, на яке Путіну ще належить відповісти», – зауважив держсекретар США.
За його словами, поки не можна давати конкретних оцінок, як ситуація розвиватиметься далі.
«Я думаю, ми ще не бачили останнього розвитку подій. Це належить побачити, що це означатиме для Пригожина, що це означатиме для «Вагнера», що це означатиме для президента Путіна», – зазначив Блінкен.
Натомість, за його словами, це вже зараз свідчить про наявність «тріщин» у кремлівських колах.
Як повідомляв Укрінформ, напередодні в Держдепартаменті США заявили, що в історії протистояння між президентом РФ Путіним і ватажком ПВК «Вагнер» Пригожиним немає героїв. Адже як перший, так і другий чинили безчинства та віддавали злочинні накази під час вторгнення в Україну.