Високий представник ЄС Жозеп Боррель заявив, що Європейський Союз дотримується принципу «одного Китаю» і не буде визнавати Тайвань незалежною державою, проте розвиватиме з ним двосторонні зв’язки, які не передбачають такого визнання.

Про це він сказав під час виступу в Пекінському університеті, передає кореспондент Укрінформу.
«Стосовно Тайваню позиція Європейського Союзу чітка і базується на шести пунктах – трьох «ні» і трьох «так», - сказав Боррель.
За його словами, три заперечення сформульовані так: «ні» визнанню Тайваню як незалежної держави, «ні» залякуванням, примусу та провокаціям із будь-якого боку та «ні» застосуванню сили.
Натомість «так» двостороннім зв’язкам із Тайванем, які не передбачають жодного його політичного визнання як незалежної країни, «так» розв’язанню напруженості шляхом змістовного та відкритого діалогу і «так» збереженню каналів зв’язку, щоб запобігти непорозумінням і зменшити напругу.
«Думаю, що ми не можемо бути більш чіткими стосовно цього питання», - зазначив Боррель.
Як повідомляв Укрінформ, президентка Тайваню Цай Інвень заявила про відданість Тайваню демократичному розвитку й демократичним цінностям, які спонукають країни підтримувати одна одну в кризових ситуаціях, відзначивши, що від початку російського вторгнення Тайвань твердо став на бік України.
Фото ілюстративне