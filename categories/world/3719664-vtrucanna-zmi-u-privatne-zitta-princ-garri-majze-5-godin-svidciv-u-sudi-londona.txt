Принц Гаррі дав свідчення у Високому суді Лондона в справі за позовом до таблоїдів щодо втручання у його приватне життя.

Як передає Укрінформ, про це повідомляє Reuters.
У вівторок принц майже п'ять годин відповідав на запитання адвоката Mirror Group Newspapers (MGN), видавця Daily Mirror, Sunday Mirror і Sunday People, Ендрю Гріна. Член королівської сім'ї та 100 інших осіб судяться з таблоїдами, звинувачуючи їх у масштабному незаконному зборі інформації в період між 1991 і 2011 роками.
Зазначається, що принц Гаррі - перший високопоставлений член британської королівської сім'ї, який дав свідчення в суді за останні 130 років. Принц стверджує, що ЗМІ використовували незаконні засоби, у тому числі прослуховування телефону, переслідуючи його.
Водночас адвокат відповідача наполягає, що немає жодних даних з мобільного телефону, які б вказували на те, що Гаррі став жертвою телефонного злому.
Зі свого боку принц Гаррі заявив, що “телефонні зломи були у промислових масштабах принаймні в трьох газетах на той час, і це не викликає сумнівів”.
"Якщо буде рішення (суду) проти мене та інших людей, які згодні зі мною в своїх претензіях, враховуючи, що Mirror Group погодилася на хакерство, ... так, я відчую певну несправедливість", - заявив він на допиті.
У відповідь на припущення Гріна про те, що Гаррі хотів би стати жертвою, принц відповів, що "ніхто не хоче, щоб його телефон зламали".
Як повідомляв Укрінформ, у травні принц Гаррі та його дружина Меган ледь не потрапили в аварію на власному автомобілі через агресивну погоню папараці у Нью-Йорку.
Фото: Getty Images