Режим в Ірані надає Росії матеріали для будівництва заводу з виробництва безпілотників в Татарстані, що зможе забезпечити Кремль озброєнням для продовження агресії проти Україні.

Такі дані американської розвідки оприлюднив у п’ятницю представник Ради нацбезпеки Білого дому Джон Кірбі, передає Укрінформ із посиланням на АР.
«Представники розвідки США вважають, що завод в російській особливій економічній зоні Єлабуга може запрацювати на початку наступного року», - зазначається в повідомленні.
Білий дім також поширив зроблені у квітні супутникові знімки промислової території в кількох сотнях кілометрів на схід від Москви, де, «ймовірно, буде побудований завод».



Як повідомлялося, в грудні адміністрація Байдена публічно заявила, що має інформацію про плани Тегерана й Москви створити конвеєр з виробництва безпілотників в Росії для продовження війни в Україні. Нові дані розвідки свідчать про те, що проект в Єлабузькому районі Татарстану можна вважати реалізацією цієї концепції.