Після незалежного розслідування фактів сексуального насильства над дітьми у католицькій церкві Іспанії представники єпископської конференції країни вибачилися за це.

Про це повідомляє Euronews, передає Укрінформ.
Цифри, оприлюднені минулої п’ятниці іспанським омбудсменом, стали нищівним ударом для католицької церкви країни.
Згідно з оцінкою Незалежної комісії з розслідування сексуального насильства над дітьми в католицькій церкві, понад 200 000 неповнолітніх могли стати жертвами сексуального насильства з боку духовенства в Іспанії.


Після публікації цих даних єпископи країни скликали надзвичайну асамблею, а 31 жовтня провели пресконференцію, щоб обговорити цей звіт.
Єпископи висловили "жаль з приводу шкоди, завданої деякими членами церкви", вибачилися перед постраждалими та зазначили, що вважають рекомендації комісії "цінними".
Єпископи готові брати участь у фонді, запропонованому омбудсменом, для виплати компенсації жертвам насильства, але "лише якщо це буде зроблено для усіх жертв", а не лише для тих, хто постраждав від насильства у церкві.
"Я знову приношу наші вибачення жертвам щодо цього болю. Ми також хочемо працювати над цілісним відшкодуванням жертвам та досягти прогресу в захисті та запобіганні жорстокому поводженню", - сказав президент Єпископської конференції Іспанії Хуан Хосе Омелла.
"Але якщо взяти до уваги лише (зловживання, скоєні церквою), 90% постраждалих будуть виключені та не отримають відшкодування", – додав він.
Як повідомляв Укрінформ, із 1940 року в Іспанії понад 200 тисяч неповнолітніх зазнали сексуального насильства з боку католицького духовенства. Такі дані розслідування, яке здійснювала створена парламентом країни спеціальна комісія.