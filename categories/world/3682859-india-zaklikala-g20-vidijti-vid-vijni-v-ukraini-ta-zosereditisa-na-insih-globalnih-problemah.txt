Індія закликала G20 «відійти» від війни росії проти України та зосередитися на глобальній бідності.

Як передає Укрінформ, про це заявив переговорник Індії Амітабх Кант на саміті "Великої двадцятки" (G20) повідомляє Sky News.
За його словами, Європа «поставила в глухий кут» проблеми глобального зростання бідності та боргу, зосередивши увагу на війні в Україні. Кант порівняв «одну війну» з тим, що 200 мільйонів людей перебувають за межею бідності.
«Це вплинуло на харчування, вплинуло на стан здоров'я, на результати навчання, люди стали неспокійними та виснаженими, і нас турбує лише одна війна між росією та Україною», — сказав Кант.
Він заявив, що «світ має рухатися далі», а Європа має знайти рішення своїх проблем.
Індія продовжує купувати російську нафту і відмовилася звинувачувати росію у війні в Україні.
Варто зазначити, що, за даними ООН, Україна щороку вирощує достатньо продовольства, щоб нагодувати 400 мільйонів людей. Всесвітня продовольча програма ООН отримує 40% пшениці для своїх програм надзвичайної продовольчої допомоги з України.
Через розв`язану рф війну проти України і блокування росією повноцінної роботи українських портів мільйони людей залишилися без українського зерна.
Як повідомляв Укрінформ, у липні 2022 року за посередництва Туреччини та ООН почала діяти "зернова угода". Торік в листопаді Україна запропонувала Туреччині та ООН розширити та продовжити на рік «зернову угоду». Зокрема, заступник міністра інфраструктури України Юрій Васьков в інтервʼю Reuters заявляв, що з липня по листопад угода дозволила поставити на закордонні ринки близько 10,5 млн тонн українського продовольства, в основному зерна.
Васьков сказав, що Україна запропонувала Туреччині та ООН продовження щонайменше на один рік, а також розширення угоди за рахунок включення портів Миколаївської області, які забезпечували 35% українського експорту продовольства до вторгнення росії.
15 листопада 2022 року під егідою Президента Володимира Зеленського розпочала роботу гуманітарна програма Grain from Ukraine в партнерстві з World Food Program.
Координацією реалізації програми, яка передбачає забезпечення зерном щонайменше 5 мільйонів людей до кінця весни 2023 року, займається керівник ОП Андрій Єрмак. За його словами, українську продукцію неможливо буде замінити через постачання з інших країн навіть у перспективі 4-5 років. Для запобігання голоду в багатьох країнах Африки та Азії критично важливо не допустити зниження обсягів експорту України та надати можливість стабілізувати ситуацію.
Згідно із програмою, Україна вирішила спрямувати частину зібраної пшениці, що йшла на експорт, на закупівлю для тих африканських країн, де вже зараз існує проблема голоду. Частину експортного зерна можуть викупити держави-учасники проєкту. Україна постачатиме його до бідних африканських країн.