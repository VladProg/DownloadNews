Британський міністр оборони Бен Воллес порівняв двох російських вищих воєначальників Сергія Шойгу і Валерія Герасимова із відомим на Заході комедійним дуетом Лорел і Гарді.

Як передає Укрінформ, про це повідомляє Reuters.
«Хтось нещодавно бачив Суровікіна? Один із їхніх найкращих генералів наразі зник. І вони залишили Лорел і Гарді відповідальними за (військову – ред.) кампанію. Ви знаєте, у них там Герасимов і Шойгу», - сказав Воллес на саміті НАТО у Вільнюсі.

Він зазначив, що Герасимов і Шойгу залишилися відповідальними за невдалу війну Росії в Україні, тоді як Сергій Суровікін, один із відомих російських генералів, зник із поля зору громадськості після заколоту ПВК «Вагнера» минулого місяця.
«Це хороші новини для України. Це саме ті люди, яким ви хочете доручити керувати», - іронічно додав Воллес.
Як відомо, Лорел і Гарді (Стен Лорел і Олівер Гарді) — британсько-американські кіноактори, коміки, які були однією з найпопулярніших комедійних пар в історії кіно.