Голова Комітету Верховної Ради з питань зовнішньої політики та міжпарламентського співробітництва Олександр Мережко переконаний, що Росія мала інформацію про підготовку нападу ХАМАС на Ізраїль, проте не поділилася нею з Єрусалимом.

Таку думку він висловив у коментарі Укрінформу.
"Я думаю, що за терористичним нападом на Ізраїль стоїть Іран і Росія... Росія, у тому числі російські спецслужби, мають дуже добрі й доволі тісні відносини з ХАМАСом, це відомо", – сказав народний депутат.
На його переконання, Росія мала інформацію, що готується терористичний напад на Ізраїль. "Вони не могли цього не знати. Питання: якщо вони це знали, чому не поділилися цією інформацією з Ізраїлем? Можливо, тому, що не були зацікавлені в тому, щоб Ізраїль й ізраїльське суспільство знали про цей напад. Це було вигідно Росії, щоб відволікти увагу від агресивної війни проти України", – сказав Мережко.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися в країну, одночасно завдаючи масованого ракетного удару.
Ізраїль офіційно оголосив стан війни та мобілізував 300 тисяч резервістів для відповіді на терористичну атаку.
США, Європейський Союз, Україна та низка інших держав засудили напад терористів на Ізраїль.

Речниця сил оборони Ізраїлю Маша Міхельсон заявила, що бойовики терористичної організації ХАМАС роками проходили підготовку із залученням спеціалістів з Ірану.
У Сполучених Штатах назвали Іран співучасником нападу ХАМАСу на Ізраїль, але додали, що не мають розвідувальних даних або доказів, які б підтверджували це твердження.
Президент Володимир Зеленський висловив переконання, що Російська Федерація – одна з тих країн, які підтримують напад ХАМАСу на Ізраїль.