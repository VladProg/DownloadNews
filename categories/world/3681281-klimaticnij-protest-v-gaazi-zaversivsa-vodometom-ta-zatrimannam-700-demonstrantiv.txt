У нідерландській Гаазі кліматичний протест Extinction Rebellion завершився затриманням 700 демонстрантів, які разом з іншими учасниками акції, попри заборону перекрили автомагістраль A12, яка поєднує Гаагу з іншими містами.

Як повідомляє Укрінформ з посиланням на NOS, попри заборону, демонстранти кілька годин, починаючи з полудня, блокували автомагістраль.
“Після 17:00 поліція почала розчищати заблоковану автомагістраль після того, як неодноразово закликала протестувальників піти. Деякі з демонстрантів відгукнулися на цей заклик, але багато демонстрантів проігнорували. Тоді поліція задіяла водомет”, - йдеться у повідомленні.
Зазначається, що активісти, які залишилися, озброїлися дощовиками та парасольками.
Правоохоронці наголошують, що кілька разів давали активістам можливість припинити акцію та піти.
Демонстрантів, які проігнорували заклики поліції доправили до поліцейської дільниці міськими автобусами транспортної компанії HTM у Гаазі.
Після 20:00 поліція повідомила, що автомагістраль A12 знову вільна.
Загалом правоохоронці затримали 700 кліматичних активістів. У відділку поліції їм видали сухий одяг. Згодом буде розглянуто їхні справи.
Мер Гааги назвав "сумним" той факт, що довелося застосувати водомет та подякував поліції та пожежникам за їхні зусилля сьогодні.
Зокрема, пожежна команда встановила спеціальний намет неподалік заблокованої автомагістралі A12. Там промоклі від водомету активісти могли пройти медогляд і висушити одяг.
У муніципалітеті кажуть, що чотирнадцять активістів пройшли медичний огляд у наметі. Чотирьом демонстрантам, яким стало погано на A12 і на центральному вокзалі Гааги, допомогли працівники швидкої допомоги.
Варто зазначити, що про демонстрацію на A12 муніципалітет активісти не повідомляли заздалегідь. Мер Гааги не давав на це дозволу, адже блокування автомагістралі призводить до серйозних проблем з дорожнім рухом.
Натомість муніципалітет визначив альтернативне місце для акції, поблизу центрального вокзалу Гааги та неподалік від A12. Демонстранти це проігнорували.
Кліматичні активісти вже вшосте блокують А12. Сотні з них були затримані під час блокування автомагістралі в січні.
Як повідомляв Укрінформ, в Амстердамі у Рейксмузеум кліматичні активісти влаштували акцію біля відомої картини Рембрандта “Нічна варта”.
Кліматичні активісти з Extinction Rebellion влаштували акцію перед картиною “Нічна варта” в Рейксмузеум в Амстердамі. Група з десяти молодих людей стояла з транспарантом перед картиною Рембрандта.
Твір не пошкоджений і, як під час попередніх акцій у музеях, не був заляпаний фарбою.
Учасники акції закликали “жодного мистецтва на затопленій планеті”, і тримали плакат із копією картини, на якій, на відміну від оригіналу, були зображені люди, які стояли у воді. Таким чином, учасники акції вирішили звернути увагу на проблему підвищення рівня води в океанах та закликали відмовитися у співпраці з компаніями, які використовують викопне паливо.