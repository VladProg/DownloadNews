Президент Південної Африки Сиріл Рамафоса заявив, що наступного місяця саміт БРІКС, на який був запрошений президент Володимир Путін, відбудеться, незважаючи на ордер на арешт російського лідера.

Як передає Укрінформ, про це повідомляє MSN.
«Ми збираємося провести «фізичний» саміт БРІКС. Усі ми прагнемо провести саміт, на якому ми зможемо дивитися один на одного. «Фізичного» саміту ми не проводили майже три роки. Цей не буде віртуальним», - сказав Рамафоса журналістам у кулуарах конференції правлячої партії АНК.
Він також додав, що саміт БРІКС точно відбудеться, і що нині його учасники завершують обговорення формату заходу.
Саміт БРІКС (Бразилія, Росія, Індія, Китай та ПАР) запланований на 22-24 серпня. Раніше The Times повідомляло, що ПАР пропонує Путіну долучитися до саміту БРІКС онлайн, щоб не довелося брати його під варту за ордером МКС.
Південна Африка як підписант Міжнародного кримінального суду (МКС) зобов'язана заарештувати Путіна, якщо він візьме участь у переговорах між лідерами Бразилії, Росії, Індії та Китаю, у зв'язку з ордером на арешт через депортацію дітей з України.
17 березня Палата попереднього провадження МКС видала ордери на арешт президента РФ Володимира Путіна та уповноваженої при президентові РФ з прав дитини Марії Львової-Бєлової. Президента РФ та його уповноважену підозрюють у воєнних злочинах - депортації та незаконному переміщенні населення, зокрема дітей, з окупованої території України.
Фото: ©Phill Magakoe