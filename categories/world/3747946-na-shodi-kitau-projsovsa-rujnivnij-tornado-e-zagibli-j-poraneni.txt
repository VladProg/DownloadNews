На сході Китаю в провінції Цзянсу внаслідок торнадо загинули дві людини, ще 15 отримали різного роду поранення та ушкодження.

Як передає Укрінформ, про це з посиланням на місцеву владу повідомляє CGTN.
Руйнівний вихор, який раптово утворився через різку зміну спеки прохолодним повітрям, обрушився на місто Яньчен пообіді в неділю. Експерти оцінили торнадо як EF2, помірний рівень зі швидкістю вітру 130 - 180 кілометрів на годину.
За даними місцевої влади, загалом у місті пошкоджено 283 сільські будинки та 32 овочеві теплиці. Ситуація в постраждалих районах уточнюється.
Місцеві управління реагування на надзвичайні ситуації, електроенергетики, охорони здоров’я та цивільних справ організували надання допомоги постраждалим, ремонт ліній електропередач та оцінку завданих стихією втрат.
Усіх жителів постраждалих від торнадо районів переселено в безпечні місця й розпочато відновлення та реконструкцію їхнього житла.
Як повідомляв Укрінформ, щонайменше 21 людина загинула внаслідок зсуву ґрунту в провінції Шеньсі на північному заході Китаю.
Фото ілюстративне