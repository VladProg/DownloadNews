Китай відхилив пропозицію Японії приєднатися до міжнародної групи з нагляду за моніторингом Японією і Міжнародним агентством з атомної енергії (МАГАТЕ) рівня радіації в очищеній воді, що скидається в океан із пошкодженої АЕС «Фукусіма-1».

Про це з посиланням на джерела в японському уряді повідомляє Kyodo, передає Укрінформ.
За умовами нагляду, уповноважені установи країн-учасниць групи порівнюватимуть, аналізуватимуть та оцінюватимуть результати моніторингу радіоактивного фону морської води біля префектури Фукусіма на північному сході Японії, проведеного японським урядом і МАГАТЕ.
Щоб гарантувати об’єктивність міжнародних оцінок, Японія не бере участі в роботі цієї групи.
Дослідницькі установи, залучені до нагляду, обираються країнами-учасницями спільно з МАГАТЕ. Зараз у цьому проєкті беруть участь установи зі Сполучених Штатів, Франції, Швейцарії та Південної Кореї.
Від початку року Токіо неодноразово звертався до Пекіна з проханням долучитися до подібних моніторингових зусиль, але китайська сторона відхилила всі звернення на підставі того, що такий підхід не гарантує незалежного аналізу води.
Як зауважили співрозмовники в японському уряді, Китай, імовірно, вважає, що приєднання до будь-якого формату моніторингу ситуації навколо «Фукусіми-1» буде рівнозначним підтримці скидання води з АЕС в океан.
Видання нагадує, що тритій – менш шкідливий для здоров’я людини, ніж інші радіоактивні елементи, такі як цезій і стронцій, оскільки має дуже слабке радіоактивне випромінювання і не накопичується в живих організмах.
За даними МАГАТЕ, атомні електростанції в усьому світі регулярно скидають використану очищену воду, що містить низькі концентрації тритію та інших радіонуклідів, у довкілля в рамках звичайної роботи. Так само діють і китайські АЕС.
Водночас Китай рішуче виступає проти скидання води з атомної електростанції у Фукусімі й від 24 серпня заборонив увесь імпорт морепродуктів із Японії, назвавши воду «забрудненою ядерною зброєю». При цьому Пекін відмовляє Токіо в проведенні будь-яких науково обґрунтованих фахових дискусій з цього питання із залученням експертів і науковців.
Як повідомляв Укрінформ, уряд Японії подав документ до Світової організації торгівлі (СОТ), протестуючи проти повної заборони Китаю на імпорт морепродуктів після скидування очищеної радіоактивної води з пошкодженої атомної електростанції «Фукусіма-1».