Міністр внутрішніх справ Пакистану Сарфраз Бугті оголосив у вівторок про боротьбу з "нелегальними" афганцями, яких, за його словами, 1,7 мільйона.

Про це повідомляє ВВС, передає Укрінформ.
Міністр наголосив, що ці люди повинні залишити країну до кінця місяця - добровільно або примусово.
"Якщо вони не поїдуть... то всі правоохоронні органи в провінціях або федеральний уряд будуть задіяні для їх депортації", - сказав Бугті.
Проте подробиць про те, як відбуватиметься така операція, поки не надано.
Крім того, посилять обмеження на в'їзд афганців до Пакистану з 1 листопада, перетин кордону буде дозволений лише особам з візами і паспортами.
Міністр також заявив про створення спеціальної групи, метою якої є виявлення і конфіскація приватного бізнесу та активів "нелегальних" афганців.
Афганські офіційні особи в Пакистані заявили, що місцева влада вже почала збирати афганців - як тих, що мають, так і тих, що не мають легального статусу для перебування. У заяві посольства Афганістану в соціальній мережі X, раніше відомій як Tвіттер, йдеться про те, що за останні два тижні було затримано понад 1000 афганців.
Місцеве державне видання APP повідомило, що Ісламабад хоче, щоб усі афганці, які перебувають у країні, залишили її - навіть ті, хто має легальний статус і посвідку на проживання в Пакистані. У своєму повідомленні воно посилається на урядові джерела.
За даними ООН, близько 1,3 мільйона афганців зареєстровані як біженці, а ще 880 000 отримали законний статус, щоб залишитися. Право шукати притулку в іншій країні закріплено в міжнародному праві. Пакистан прийняв сотні тисяч афганських біженців - особливо після повернення талібів до влади в Афганістані в 2021 році.


Афганці, які перетинають сухопутний кордон Пакистану, зазвичай використовують свої національні посвідчення особи як проїзний документ. Попит на отримання документа для в'їзду до Пакистану великий, а отримання віз і паспортів перетворилося на багатомісячний процес.
Бугті заявив, що з січня вздовж пакистанського кордону сталося 24 вибухи, скоєні терористами-смертниками з Афганістану.
Провінція Белуджистан поблизу кордону з Пакистаном - це територія, яка часто зазнає нападів озброєних бойовиків, в тому числі "Техрік-е Талібан Пакистан" (ТТП) або пакистанських талібів, а також бойовиків угруповання "Ісламська держава".
Як повідомляв Укрінформ, щонайменше 52 людини загинули та ще десятки зазнали поранень внаслідок теракту, скоєного смертником у Пакистані 29 вересня.
Фото: ЕРА