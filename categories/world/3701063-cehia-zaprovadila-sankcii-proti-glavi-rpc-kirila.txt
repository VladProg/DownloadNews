Чеська Республіка внесла патріарха московського і всієї русі кирила у свій список санкцій за підтримку російського вторгнення в Україну.

Внесення імені патріарха до списку було схвалено 26 квітня чеським урядом, як випливає зі списку на сайті МЗС Чехії, передає Укрінформ із посиланням на Radio Prague International.
Це означає заборону на в'їзд для патріарха до Чехії та заморожування будь-якого його майна в країні. Включення до Національного списку санкцій уряду Чехії допускає так званий «Закон Магнітського», який набув чинності в січні.
Закон, який є чеським варіантом «Закону Магнітського», був запроваджений на пропозицію МЗС країни на тлі триваючого вторгнення росії в Україну з метою припинення діяльності організацій і режимів, що порушують права людини або використовують терористичні методи та кібератаки.
Рішення про внесення до списку санкцій приймає уряд Чехії на підставі пропозицій, внесених міністерством закордонних справ.