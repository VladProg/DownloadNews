У небі поблизу Естонії німецькі та британські військові 17 березня перехопили російську повітряну групу.

Як повідомляє Укрінформ, про це заявили у пресслужбі британських Королівських військово-повітряних сил.

“Два бойові літаки “Тайфун” ВПС Британії та Німеччини були разом підняті з авіабази Амарі в Естонії вдруге цього тижня для виконання перехоплення поблизу узбережжя країни у рамках місії авіапатрулювання НАТО”, - йдеться у поширеному повідомленні.

Зазначається, що літаки НАТО були підняті у повітря для перехоплення російського військового пасажирського літака ТУ-134, який супроводжували два винищувачі СУ-27 та один транспортний АН-12.
“Перехоплення - це звичне завдання НАТО для “Тайфунів”, метою якого є засвідчення того, що Об’єднане Королівство та Німеччина разом з іншими союзниками по НАТО підтримують Естонії у цей напружений час”, - зауважили у пресслужбі.
Як повідомляв Укрінформ, 14 березня два російські літаки Су-27 здійснили небезпечне та непрофесійне перехоплення безпілотного дрона MQ-9 Розвідувального управління ВПС США.
Унаслідок цього американська сторона втратила управління безпілотником і затопила його у Чорному морі. російське міністерство оборони стверджує, що дрон упав через "різке маневрування". Наразі російська сторона намагається дістати уламки, які впали в море.