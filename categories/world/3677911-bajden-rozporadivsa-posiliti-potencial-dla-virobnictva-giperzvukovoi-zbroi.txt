Президент США Джо Байден ухвалив рішення застосувати Закон про оборонне виробництво, щоб розширити базу для розробки, випробувань та виготовлення нових систем гіперзвукової зброї та інших авіатехнологій.

Про це йдеться в офіційному повідомленні Пентагону, поширеному в п’ятницю, передає Укрінформ.
«Президент Джо Байден підписав президентську постанову, яка дозволяє використовувати повноваження розділу III Закону про оборонне виробництво (DPA) для відновлення та розширення внутрішньої гіперзвукової промислової бази країни», - зазначається у документі.
При цьому підкреслюється, що особлива увага приділятиметься повітряно-реактивним двигунам, передовій авіоніці, системам наведення, а також складовим матеріалам для гіперзвукових систем.
У Міноборони США наголосили, що рішення президента прискорить перехід на новий рівень передових реактивних технологій США.
Як повідомляв Укрінформ, американські військові проводять планомірні випробування компонентів гіперзвукової зброї.
Фото: Danielle Johnson/NASA