Прем'єр-міністр Великої Британії Ріші Сунак попередив, що війна росії в Україні та агресія Китаю проти Тайваню загрожують створити світ, що «визначатиметься небезпекою, безладдям і розколом».

Про це повідомляє Sky News, передає Укрінформ.
У понеділок уряд Сунака опублікував довгоочікувану оновлену версію британської оборонної стратегії та зовнішньої політики від 2023 року (Integrated Review Refresh (IR23).
«Незаконне вторгнення росії в Україну, вепонізація поставок енергії та продовольства та безвідповідальна ядерна риторика в поєднанні з більш агресивною позицією Китаю в Південно-Китайському морі та Тайванській протоці загрожують створити світ, визначений небезпекою, безладдям і розколом - і міжнародний порядок, більш сприятливий для авторитаризму», - написав Сунак у передмові.
У 63-сторінковому документі зазначено, що світ зіткнувся з найбільшим ризиком за десятиліття ескалації загроз безпеці, включаючи «неконтрольований конфлікт» із застосуванням ядерної зброї.


Найневідкладнішим пріоритетом у сфері безпеки є подолання загрози, яку становить війна росії в Європі, йдеться в IR23. Водночас там зазначається, що будь-яка майбутня війна в Індо-Тихоокеанському регіоні, де посилилася напруженість у відносинах з Китаєм через Тайвань, може мати «глобальні наслідки більші, ніж конфлікт в Україні».
Оновлений огляд не змінив фундаментальних оцінок попереднього звіту, опублікованого у 2021 році, перед повномасштабним вторгненням росії в Україну, але формулювання було різкішим, наголошує телеканал.
Сунак описав Комуністичну партію Китаю як «виклик, що визначає епоху». Раніше його описували лише як «системний виклик».
Британський прем`єр також зазначив, що війна президента росії володимира путіна в Україні була нападом на безпеку Сполученого Королівства та Європи в цілому.
В огляді йдеться про «зростаючу стурбованість» діями китайського уряду, включно з його зміцненням відносин з росією, незважаючи на війну в Україні.
Попереджаючи про майбутні загрози, в огляді зазначається: «Зростає ймовірність того, що міжнародне безпекове середовище буде погіршуватись у найближчі роки, а державні загрози зростатимуть і диверсифікуватимуться в Європі та за її межами. Ризик ескалації більший, ніж будь-коли за останні десятиліття, і все більше передових систем зброї розроблено та випробовується або приймається на озброєння».
IR23 також попереджає про зростання загрози з боку Ірану, який розвиває програму створення ядерної зброї.
Крім того, зазначається, що Північна Корея «прагне розвивати свій ядерний потенціал, здійснюючи регіонально дестабілізуючу діяльність через ракетні випробування, які загрожують її сусідам».
Як повідомляв Укрінформ, прем'єр Британії Сунак оголосив про збільшення видатків на оборону в найближчі два роки на суму 5 мільярдів фунтів стерлінгів (близько 6 мільярдів доларів США). 3 мільярди фунтів будуть спрямовані на розвиток ядерних сил стримування, а частина суми, що залишилася, піде на заповнення запасів переданих Україні боєприпасів і озброєнь.
Фото: Martyn Weahtley CCHQ/Parsons Media