Президенти Литви, Латвії та Польщі Гітанас Науседа, Едгарс Рінкевичс та Анджей Дуда бойкотували спільну фотографію на зустрічі ООН щодо зміни клімату COP28 у п'ятницю, тому що для неї також позував авторитарний лідер Білорусі Олександр Лукашенко.

Про це повідомив Науседа у коментарі для ЗМІ, передає Укрінформ із посиланням на LRT.
"Було б лицемірно стояти пліч-о-пліч з главою держави, яка стала плацдармом агресії Росії проти України, і як ні в чому не бувало обговорювати майбутнє світу і зміну клімату. Білоруський режим сприяє руйнуванню майбутнього світу і разом з Росією несе відповідальність за те, що відбувається в Україні - від загибелі людей до катастрофічного впливу на навколишнє середовище", - заявив Науседа в коментарі, переданому BNS групою президента зі зв'язків із громадськістю.
"Це називається сімейним фото. Лукашенко не належить до тієї родини, до якої ми хочемо належати", – додав президент Литви.
Разом із ним президенти Латвії та Польщі Едгарс Рінкевичс та Анджей Дуда відмовилися робити спільне фото на зустрічі світових лідерів у рамках конференції ООН зі зміни клімату COP28 у Дубаї.
Пізніше в п'ятницю Науседа має намір виступити на конференції з доповіддю і закликати світових лідерів зробити свій внесок у пом'якшення наслідків зміни клімату за допомогою активних дій та зобов'язань, а також обіцяє підкреслити зобов'язання та амбіції Литви у галузі "зеленої" економіки, енергетики та кліматичної нейтральності.
Як повідомляв Укрінформ, конференція ООН зі зміни клімату COP28 проходитиме з 30 листопада до 12 грудня у Дубаї (ОАЕ).
Генеральний секретар ООН Антоніу Гутерреш на кліматичному саміті COP28 в Дубаї заявив світовим лідерам, що спалювання викопного палива має бути повністю припинено, а скорочення або зменшення його використання буде недостатнім, щоб зупинити глобальне потепління.