Пропозиція Китаю щодо мирного врегулювання в Україні спрямована на "згладжування кутів" і не містить визнання ведення Росією агресивної війни щодо України.

Про це заявив журналістам міністр закордонних справ Австрії Александер Шалленберг перед початком засідання Ради міністрів ЄС із закордонних справ у Брюсселі, передає кореспондент Укрінформу.
"Китай як постійний член РБ ООН має особливу відповідальність. Але китайський документ спрямований на згладжування кутів, бо в одній частині вони повністю за повагу до територіальної цілісності та повагу суверенітету кожної країн, але вони не готові розглядати агресивну війну Росії як те, чим вона є – агресивною війною", - сказав Шалленберг.
Натепер він не вбачає можливості для дипломатичного врегулювання. "Я також хочу побачити ситуацію, коли є місце для дипломатії. Але зараз ми не там. Що ми зараз бачимо, так це те, що російська агресія триває. І є один простий факт: все у руках Путіна – він може закінчити війну завтра. Якщо Зеленський зупиниться – Україна зникне. Тому тут дуже велика різниця", - наголосив глава МЗС Австрії.
Як повідомлялося, 6 квітня голова КНР Сі Цзіньпін на зустрічі з президентом Європейської комісії Урсулою фон дер Ляєн та президентом Франції Еммануелем Макроном наголосив, що позиція Китаю стосовно «кризи в Україні» зводиться до підтримки переговорів про мир.