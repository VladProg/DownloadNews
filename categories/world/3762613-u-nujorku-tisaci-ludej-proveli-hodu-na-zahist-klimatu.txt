Тисячі кліматичних активістів вийшли на вулиці Нью-Йорка у неділю, 17 вересня, закликаючи президента США Джо Байдена та інших світових лідерів зупинити використання викопних видів палива, що призводить до глобального потепління.

Як передає Укрінформ, про це повідомляє France24.
Протестувальники закликали президента США припинити схвалення нових нафтогазових проєктів, поступово призупинити діючі та оголосити надзвичайний кліматичний стан в країні.
У ході, що мала назву "Марш за припинення використання викопного палива", брали участь конгресмен Александрія Окасіо-Кортез та актори Сьюзен Сарандон, Ітан Гоук, Едвард Нортон, Кіра Седжвік та Кевін Бейкон.
За оцінками організаторів, в акції взяли участь 75 тисяч людей.
Як повідомляє DW, демонстрація була підтримана більш ніж 700 глобальними кліматичними організаціями та відбулася напередодні одноденного Саміту з кліматичної амбітності, який відбудеться у Нью-Йорку 20 вересня в рамках тижня високого рівня 78 сесії Генеральної Асамблеї ООН.
Як повідомляв Укрінформ, в Амстердамі у Рейксмузеум кліматичні активісти з Extinction Rebellion влаштували акцію перед картиною “Нічна варта” в Рейксмузеум в Амстердамі. Група з десяти молодих людей стояла з транспарантом перед картиною Рембрандта.
Фото: Spencer Platt / Getty Images