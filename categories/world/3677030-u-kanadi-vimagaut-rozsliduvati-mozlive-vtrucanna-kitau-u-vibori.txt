Канадська опозиція вимагає від уряду провести детальне розслідування можливого втручання Китаю у парламентські вибори в країні.

Як повідомляє кореспондент Укрінформу, про це пише Reuters.



“Канадські опозиційні партії у середу посилили свій тиск з вимогою провести широке громадське вивчення можливого іноземного - особливо китайського - втручання у вибори”, - йдеться у матеріалі.

Зазначається, що дві основні канадські опозиційні партії закликали провести незалежне й публічне розслідування, очолюване комісаром, обраним зі згоди усіх парламентських партій.
“Ми хочемо точно знати, що саме китайський авторитарний уряд зробив, й чи були політичні партії поінформовані щодо цього”, - сказав глава Консервативної партії П’єр Поілів’єр.

Нова Демократична партія, яка входить у коаліцію із Ліберальною партією Джастіна Трюдо, виступила з офіційною пропозицією щодо проведення “повного громадського аналізу” можливого іноземного втручання.

Водночас прем’єр-міністр Трюдо, хоч і визнав намагання Китаю втрутитися у вибори, відкинув ідею широкого публічного аналізу, наголошуючи, що іноземним силам не вдалося вплинути на результати виборів у 2019-му та 2021-му роках.

При цьому посольство КНР у Канаді заперечило будь-яке втручання у вибори.
“Ми не зацікавлені у втручанні в канадські внутрішні справи й ніколи не намагалися зробити це”, - заявили у дипломатичному представництві.
Як раніше повідомляло агентство, співробітникам федерального уряду Канади заборонили використовувати на робочих пристроях китайський застосунок соціальної мережі TikTok.