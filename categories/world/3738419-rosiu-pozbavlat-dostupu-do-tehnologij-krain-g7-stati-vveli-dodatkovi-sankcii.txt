Міністерство фінансів США і Державний департамент оголосили в четвер про введення додаткових санкцій проти Росії, які обмежують, насамперед, її військовий потенціал, а також можливості для доходів та доступ до високих технологій.

Про це йдеться в офіційному повідомленні Офісу контролю за іноземними активами (OFAC) Мінфну США, передає Укрінформ.
«Санкції, оголошені сьогодні OFAC і Держдепартаментом США, запроваджують обмеження для доступу Росії до продукції, що підтримує її військовий потенціал та зусилля у війні; зменшують доходи РФ від металургійного та гірничодобувного сектору; підривають її енергетичні можливості в майбутньому; погіршують доступ Росії до міжнародної фінансової системи; позбавляють Росію технологій, вироблених країнами G7 та необхідних для її технологічного, аерокосмічного й оборонного секторів»,- зазначається в повідомленні.
Заходи проти РФ запроваджені на виконання зобов’язань, взятих лідерами країн «Групи семи» (G7) у лютому й травні 2023 року.
«Однією з найпоширеніших тактик російських компаній для отримання імпорту електроніки й технологій іноземного виробництва є використання сторонніх посередників і пунктів перевалки за межами Росії», - зазначається в повідомленні.
У цьому контексті вказується, що РФ використовувала компанії, зокрема, в Киргизькій Республіці й Сербії для отримання технологій подвійного призначення. Потім електронне начиння використовувалося російською стороною для виготовлення ракет «Калібр», Х-101, БПЛА «Орлан-10» тощо.
Таким чином, США додали до списку санкцій 18 осіб з Росії, Киргизстану, Латвії, Сербії, причетних до зусиль щодо обходу санкцій, а також до військово-промислового виробництва та іншої зловмисної діяльності з боку РФ. Крім того, до переліку обмежень потрапили понад 95 компаній, організацій та фінансових установ, а також 14 вантажних суден, зареєстрованих під російським прапором.
Водночас, Державний департамент США оголосив про введення візових санкцій проти близько 120 осіб.
Як повідомляв Укрінформ, у четвер Європейський Союз, Велика Британія, Канада, а також інші країни оголосили про введення санкцій проти Росії та її прибічників, які допомагають їй обходити обмеження, введені у зв’язку з агресією проти України.