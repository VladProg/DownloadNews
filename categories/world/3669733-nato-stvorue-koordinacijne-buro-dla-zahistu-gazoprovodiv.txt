НАТО створює координаційний осередок для покращення захисту критичної інфраструктури після ймовірних актів саботажу на газопроводах "Північний потік" та "Північний потік-2".

Про це заявив генеральний секретар НАТО Єнс Столтенберг, передає Укрінформ із посиланням на DW.

Мета координаційного бюро - скласти карту можливих уразливостей та зміцнити співпрацю з представниками промисловості, наголосив Столтенберг.

За його словами, це сприятиме протидії загрозам щодо критичної інфраструктури - наприклад, трубопроводів та підводних кабелів.

Зуважимо, останнім часом союзники НАТО посилили охорону особливо важливих об'єктів та обмін розвідувальною інформацією.
Як повідомлялося, наприкінці вересня внаслідок вибухів на трубопроводах "Північний потік" та "Північний потік-2" біля острова Борнхольм у Балтійському морі почався витік на чотирьох ділянках газопроводів у виняткових економічних зонах Данії та Швеції. Розслідування диверсії триває.
Компанія SpaceKnow, що займається моніторингом супутникових даних, виявила два великі кораблі, які пройшли із вимкненими датчиками поблизу місць витоку газу на трубопроводі "Північний потік-2" у Балтійському морі за кілька днів до вибухів.