Естонська державна компанія з транспортування природного газу Elering повідомила, що зареєстроване в Гонконзі судно Newnew Polar Bear пошкодило естонсько-фінський газопровід Balticconnector точно між двома газопроводами російсько-німецького "Північного потоку-1".

Про це повідомляє ERR, передає Укрінформ.
За даними Elering, судно Newnew Polar Bear під час інциденту протягнуло трубопровід Balticconnector на 100 метрів від місця, де він був спочатку прокладений, тож 4 кілометри газопроводу тепер зміщені.
Balticconnector перетинає газопроводи 1 А і 1 В "Північного потоку", які прокладені на відстані 900 метрів один від одного, пошкодження сталося ближче до 1 А. Газопроводи Balticconnector і "Північний потік - 2 " перетинаються приблизно на відстані 1 кілометра.
Трубопровід зараз не працює на кожному перетині. Найближчими тижнями естонським експертам може стати зрозуміло, яку частину газопроводу необхідно замінити, щоб він запрацював.
Представник компанії Elering Айн Кьостер повідомив, що, швидше за все, буде замінено коротшу частину, адже це значно дешевше. Тимчасове заповнення газопроводу водою не вплине на його роботу.
8 жовтня якір зареєстрованого в Гонконзі судна Newnew Polar Bear пошкодив газопровід Balticconnector. Інцидент стався в економічній зоні Фінляндії. 24 жовтня фінська влада підняла з морського дна якір. За даними Центральної кримінальної поліції Фінляндії, якір, найімовірніше, належав Newnew Polar Bear. Якірний ланцюг Newnew Polar Bear, ймовірно, також пошкодив естонсько-фінський та естонсько-шведський кабелі зв'язку.
Як повідомляв Укрінформ, Фінляндія та Естонія офіційно направили Китаю юридичну ноту про співпрацю в межах розслідування збитків, завданих об'єктам критичної інфраструктури в Балтійському морі.
Фото: Rajavartiolaitos