Свобода України та білорусі тісно пов’язані, білоруси прагнуть перемоги України, що стане запорукою також їх власної свободи.

Про це заявила лідерка білоруської опозиції Світлана Тихановська в «Берлінській промові про свободу», організованій 24 квітня німецьким Фондом Наумана, повідомляє кореспондент Укрінформу.
«Долі України та білорусі взаємозв’язані: не буде вільної Білорусі без вільної України; так само не буде безпечної України без вільної білорусі», - заявила Тихановська.
Вона зауважила, що сотні білоруських добровольців воюють пліч о пліч з українцями, багато активістів у самій країні долучаються до партизанського руху, волонтери збирають інформацію і передають її ЗСУ. Білоруська влада жорстоко переслідує людей за це: щодня затримує в середньому 20 людей за антивоєнні та протести проти режиму, додала Тихановська.
Вона підкреслила, що Україні треба надати все потрібне, щоби вона перемогла у війні.
Опозиціонерка також закликала Захід допомогти притягнути режим лукашенко до відповідальності, адже повинен бути трибунал не лише для путіна, але й для його маріонетки – лукашенко.
«лукашенко знає, що без путіна він не проіснує й дня. Тому він дозволив російському диктатору використати білоруську територію для атаки на Україну та повністю підтримав цей напад», - сказала Тихановська та повторила, що це режим лукашенко підтримує війну путіна, а не білоруський народ.
«путін хотів зробити Україну тим самим, чим білорусь є сьогодні: повністю контрольованою маріонетковою країною зі слабкими і покірним урядом. Але на відміну від лукашенко, який повністю підкорився путіну, український уряд і народ встали на захист своєї держави. Весь світ натхнений рішучістю українців», - наголосила опозиціонерка.
За її словами, плани розмістити на території білорусі ядерну зброю зроблять 9 мільйонів білорусів заручниками двох кримінальних режимів і створять постійне джерело загрози для України, Європи, світу.
«Але найгірше - це означатиме російський контроль над білоруссю на роки. Ми повинні не допустити цього», - підкреслила Тихановська.
За її словами, в 2020 році білоруси боролися за чесні вибори, сьогодні вони борються за свій суверенітет і саме існування своєї країни.
Світлана Тихановська з 2020 року працює у вигнанні в Литві та закликає міжнародну спільноту виявити солідарність з білоруською опозицією. У березні 2023 року її заочно засудили до 15 років позбавлення волі. Звинувачення включали «державну зраду» та «змову з метою повалення уряду». У 2022 році Тихановська була нагороджена Міжнародною премією Карла Великого за «мужність і відданість свободі та демократії».
Фото: Пул Первой