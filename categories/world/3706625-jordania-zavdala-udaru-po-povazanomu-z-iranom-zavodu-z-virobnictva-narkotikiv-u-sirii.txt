Йорданія завдала авіаударів по південній частині Сирії в понеділок, уразивши пов’язану з Іраном фабрику з виробництва наркотиків та вбивши контрабандиста, який, імовірно, перевозив великі партії через кордон двох країн.

Як передає Укрінформ, про це повідомляє агенція Reuters.
Джерела агенції повідомили, що одного удару було завдано по занедбаному об'єкту з виробництва наркотиків у південній сирійській провінції Дераа, пов’язаному з підтримуваним Іраном ліванським угрупованням «Хезболла», яке є союзником уряду Сирії.
Внаслідок ще одного удару по селу Шааб у сусідній провінції Свейда поблизу кордону з Йорданією загинув сирійський наркобарон Марі аль-Рамтан та його родина.
За словами Маруфа, сирійського дослідника, який стежить за торгівлею наркотиками, фабрика з виробництва наркотиків у місті Дераа була місцем зустрічі контрабандистів, оплачуваних "Хезболлою".
Джерело Reuters підкреслює, що дві регіональні розвідки підтвердили ураження йорданськими військовими літаками двох цілей на території Сирії. Натомість міністр закордонних справ Йорданії Айман Сафаді відмовився підтвердити, що його країна завдала удару по цих об'єктах.
«Коли ми робимо будь-які кроки для захисту нашої національної безпеки або протистояння будь-якій загрозі, ми оголошуватимемо про це в потрібний час», — сказав Сафаді.
Як повідомляв Укрінформ, ізраїльські військові рано вранці в понеділок, 1 травня, обстріляли об'єкт на півдні Сирії, загинув один військовослужбовець, ще сім осіб отримали поранення.
Фото: nowtheendbegins.com