Покійний колишній прем'єр-міністр Італії Сільвіо Берлусконі був вшанований національним днем жалоби в середу. Його труна була доставлена в міланський собор Дуомо для державного похорону.

Як передає Укрінформ, про це повідомляє DW.
Видання зазначає, що в Італії вперше було оголошено національний день жалоби за колишнім лідером. Рішення було прийнято урядом, до якого входять члени колишньої партії покійного прем'єра "Forza Italia", і викликало певні суперечки з огляду на скандальну політичну кар'єру Берлусконі та його спадщину.
Десятки тисяч людей зібралися біля собору Дуомо, щоб попрощатися з Берлусконі під час перенесення його труни з катафалка до міланського собору.

Фото: CNN
Архиєпископ Мілана Маріо Дельпіні у своїй прощальній промові в середу теж згадав складну спадщину Берлусконі, заявивши, що є "ті, хто аплодує йому, і ті, хто ненавидить його".
"Але в цей момент прощання і молитви, що ми можемо сказати про Сильвіо Берлусконі? Він був людиною: прагнення до життя, прагнення до любові, прагнення до радості. Він людина, і тепер він зустрічається з Богом, - сказав Дельпіні.
Берлусконі помер у понеділок у віці 86 років. Мілан - це місто, де він заробив свої мільярди як медіа-магнат до того, як пішов у політику в 1994 році.
Як повідомляв Укрінформ, колишній прем'єр-міністр Італії Сільвіо Берлусконі помер у віці 86 років.