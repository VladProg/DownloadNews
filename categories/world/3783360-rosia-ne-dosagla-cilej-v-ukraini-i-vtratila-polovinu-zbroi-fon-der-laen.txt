Путін не зміг досягти в Україні жодної зі своїх стратегічних цілей, водночас Росія під час цієї загарбницької війни вже втратила половину власного військового обладнання та більш як 100 тисяч військовослужбовців.

Про це у Брюсселі під час виступу перед послами Євросоюзу заявила президент Європейської Комісії Урсула фон дер Ляєн, повідомляє кореспондент Укрінформу.
«Росія хотіла стерти Українське національну ідентичність. Натомість війна загартувала українську ідентичність, зробила її сильнішою, ніж раніше. Росія хотіла ослабити НАТО. Натомість НАТО отримало нове життя із двома новими союзниками, а оборонні витрати зростають по усьому Європейському Союзу. Російська армія втратила половину свого конвенційного обладнання та перетворила на жертви більш як 100 000 власних молодих чоловіків. Російські найманці повстали проти власних господарів. Або ще – подумайте про російський Чорноморський флот, якого багато хто боявся. Сьогодні, завдяки хоробрим діям українців, він відступив від блокади Одеси», - наголосила президент Європейської комісії.
Вона нагадала, що протягом минулих вихідних відвідала Україну, зустрілася з керівництвом країни, виступила у Верховній Раді та відчула впевненість українців у власному європейському майбутньому.
«Послання, яке я чула від всіх у Києві, було чітко зрозумілим. Народ України прагне приєднатися до Європейського Союзу. Вони вірять в Європу. Вони довіряють Європі, більш ніж будь-коли раніше. І це, безумовно, тому що весь континент, весь Європейський Союз мобілізувався для підтримки України. Але також - завдяки самовідданій роботі персоналу ЄС у цій країні. Я хочу висловити пошану їм, і, користуючись нагодою, усьому нашому персоналу по усьому світові», - зазначила фон дер Ляєн.
Президент Єврокомісії нагадала, що російська жорстока війна проти України триває вже понад 600 днів. Ці більш ніж 600 днів війни та кровопролиття є виснажливими. Але рішучість, яку виявляють українці, є не меншою, ніж вона була у перші дні російської агресії.
«Вони говорили мені, що сьогодні, більше, ніж будь-коли, вони є господарями власного майбутнього. І вони праві. Вони сказали - подивіться, чого ми змогли досягти. Путін провалився у всіх своїх стратегічних завданнях. Його головною метою була зміна режиму – він хотів скинути владу у Києві. Але його наступ проти столиці зазнав повного провалу, а українська влада стоїть твердо, спираючись на внутрішню та міжнародну підтримку. Рада, - український парламент, - ухвалила далекосяжні реформи, які багато хто вважав неможливими до війни. Україна рухається вперед із амбіціями та рішучістю на шляху до Європейського Союзу», - зазначила Урсула фон дер Ляєн.
За її словами, попри те, що ситуація на місцях в Україні розвивається повільно, одна річ є кристально ясною. Завдяки українській рішучості та завдяки непохитній підтримці України від ЄС ця війна буде залишатися стратегічним провалом Кремля.
«Ми також знаємо, що провал Путіна не може автоматично трактуватися як українська перемога. Мірою того, як війна триває, ми продовжуємо забезпечувати повсякденні потреби українців. Ми також маємо сконцентруватися на пошуку шляхів вперед. Це означає - підтримувати Україну так довго, як це буде необхідним», - наголосила президент Єврокомісії.
Як повідомлялося, ЄС продовжує надавати Україні суттєву політичну, дипломатичну, економічну, фінансову, гуманітарну та військову допомогу у боротьбі проти російського вторгнення. З лютого 2022 року, з початку російської агресії, ЄС та країни-члени надали Україні допомогу на загальну суму, що перевищує 82 мільярди євро.
Президент Єврокомісії 4-го листопада відвідала Україну з неоголошеним візитом, напередодні оголошення щорічної доповіді щодо розширення ЄС. Україна, прогрес якої також розглядається у цьому документі, розраховує на позитивну оцінку, яка дозволить отримати рішення про початок переговорів з ЄС щодо членства вже у поточному році.