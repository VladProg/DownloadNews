Сполучені Штати й Велика Британія оголосили про запровадження санкцій проти мережі торговців каптагоном, яка дозволяла отримувати багатомільйонні статки режиму Башара аль-Асада в Сирії.

Про це йдеться в повідомленні Офісу контролю за іноземними активами (OFAC) американського мінфіну, поширеному у вівторок, передає Укрінформ.
«Сьогодні OFAC у координації зі своїми колегами зі Сполученого Королівства вжили заходів щодо введення санкцій проти ключових осіб, які підтримують режим президента Сирії Башара аль-Асада, а також виробництво й експорт каптагону, небезпечного амфетаміну»,- зазначається в повідомленні.
При цьому уточнюється, що торгівля каптагоном перетворилася на масштабний бізнес із обсягами до мільярда доларів. До нього причетні члени родини аль-Асада, що дозволяє сирійському режиму отримувати фінансування, а також лівійські торговці, які підтримують зв’язки, в тому числі, з Хезболлою.
«Сирія стала світовим лідером у виробництві каптагону – речовини, яка викликає сильну залежність, і значна частина якої продається через Ліван», - заявила у цьому зв’язку директор OFAC Андреа Гакі.
Вона підкреслила, що США разом із союзниками притягатимуть до відповідальності всіх, хто підтримує режим Асада незаконними доходами від продажу наркотиків та іншими фінансовими засобами.
Як повідомляв Укрінформ, раніше Президент України Володимир Зеленський неодноразово вказував на безкарність режиму Асада за його злочини в Сирії, який має військову й економічну підтримку, в тому числі з боку рф, та чинить масштабні репресії проти свого народу. За словами Зеленського, це також призвело до відчуття безкарності у кремля та посприяло нинішній агресії рф проти України.