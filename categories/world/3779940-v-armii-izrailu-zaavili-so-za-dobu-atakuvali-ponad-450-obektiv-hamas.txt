Упродовж минулої доби Армія оборони Ізраїлю атакувала понад 450 військових об'єктів бойовиків ХАМАС.

Як передає Укрінформ, про це з посиланням на ЦАХАЛ повідомляє The Times of Israel.
"Впродовж минулої доби винищувачі завдали ударів по близько 450 об’єктах ХАМАСу у секторі Гази", - йдеться у повідомленні.
За даними ізраїльських військових, цілі включали командні центри ХАМАСу, спостережні пункти та пускові позиції протитанкових керованих ракет.
ЦАХАЛ зазначає, що військові розширили наземні операції в секторі Гази вночі, туди ввійшли додаткові сили ізраїльських військ.
Як заявили в ЦАХАЛ, наземні війська завдали ударів по терористичних осередках ХАМАС та загонах, які готували ракетні атаки, а також по інших об'єктах, що належать ХАМАС.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
США, ЄС, Україна та низка інших держав засудили атаки по Ізраїлю.
Фото: AA