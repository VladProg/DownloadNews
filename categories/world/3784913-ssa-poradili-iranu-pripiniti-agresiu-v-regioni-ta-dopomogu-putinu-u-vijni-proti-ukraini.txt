Білий дім чітко визначив роль Ірану у його намірах долучитися до саміту ісламських та арабських лідерів щодо ситуації в Газі, закликавши Тегеран насамперед не розхитувати ситуацію, а також припинити допомогу Путіну у його війні проти України.

Про це заявив у четвер під час онлайн-брифінгу координатор Ради нацбезпеки Білого дому Джон Кірбі, передає власний кореспондент Укрінформу.
«Ми вважаємо, що було би добре, аби президент Ірану, верховний лідер Ірану, КВІР та проксі-групи, яких вони забезпечують, припинили атаки на наші війська в Іраку та Сирії, фінансування ХАМАС, фінансування Хезболли, морські атаки в регіоні Перської затоки, а також припинили полегшувати Путіну вбивства невинних українців», - наголосив представник Білого дому.
Так він прокоментував повідомлення про те, що президент Ірану Ебрагім Раїсі має намір взяти участь у Саміті Організації ісламського співробітництва в Саудівській Аравії.
Як повідомлялося, напередодні влада Саудівської Аравії заявила, що має намір впродовж наступних днів провести саміт лідерів ісламських та арабських держав у Ер-Ріяді, який зосередиться на ситуації, пов’язаній з конфліктом ХАМАС проти Ізраїлю.