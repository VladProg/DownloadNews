Законопроєкт, який Президент Франції вже повинен був представити у парламенті особисто, завис у нього на столі, бо довкола спалахнула нова хвиля дебатів. Після зустрічі з Папою Франциском у Марселі Макрон може передумати - побоюються прибічники закону.

Про це повідомляє кореспондент Укрінформу з посиланням на французькі медіа.
"Не можна гратися з життям, ні на (його - ред.) початку, ні в кінці", - сказав Папа римський по закінченні візиту у Францію.
Водночас законопроєкт, який президент мав підписати ще до кінця літа, передбачає право на асистоване самогубство, тобто можливість звернутися з проханням про призначення смертельного препарату наприкінці суворо регламентованої процедури. Цим правом зможуть скористатися лише повнолітні особи, які страждають на невиліковну хворобу із середньостроковим прогнозом (від шести до дванадцяти місяців), що загрожує життю. Вони також повинні бути здатні висловити своє прохання безпосередньо і повторити його.
Саме такий варіант запропонувала раніше «Громадянська конвенція про кінець життя». Найбільш спірним питанням є декриміналізація евтаназії, тобто зняття суспільної заборони на здійснення летального акту третьою особою для пацієнтів, які вже не здатні самостійно попросити про це.
Евтаназія - це практика переривання життя людини, яка страждає на невиліковне захворювання і яка зазнає внаслідок цього нестерпних страждань.
Ватикан послідовно засуджує ідею про те, щоб допомагати людям переривати їхнє життя.
Серед країн, де дозволена евтаназія - Нідерланди, Люксембург, Канада, Бельгія, Іспанія та Нова Зеландія. Легалізована вона також у деяких частинах Австралії й окремих штатах США.
Фото: OUEST-FRANCE