Міністр закордонних справ РФ Сергій Лавров наступного місяця планує відвідати Пхеньян у рамках розвитку домовленостей між лідерами Росії та Північної Кореї.

Як передає Укрінформ із посиланням на Yonhap, про це Лавров сказав під час пресконференції у штаб-квартирі ООН у Нью-Йорку,
Він заявив, що майбутній візит стане продовженням домовленості між Кім Чен Ином і Володимиром Путіним про активізацію відносин і співпраці двох країн.
Минулого тижня Кім здійснив поїздку на російський Далекий Схід, де зустрівся з Путіним та обговорив поглиблення військового співробітництва з міністром оборони РФ Шойгу.
Раніше The New York Times із посиланням на джерела писала, що Путін хоче отримати від КНДР артилерійські снаряди та протитанкові ракети для війни проти України, а Кім від Росії – передові технології для супутників і атомних підводних човнів. Окрім того, лідер Північної Кореї шукає продовольчої допомоги для своєї країни. У Білому домі заявили, що візит Шойгу до Пхеньяна у липні включав і обговорення угоди про зброю.
Попри все Москва та Пхеньян заперечують домовленості про продаж зброї.
Як повідомляв Укрінформ, міністри закордонних справ Південної Кореї, Сполучених Штатів і Японії висловили глибоку стурбованість військовою співпрацею між Росією і КНДР та заявили про готовність вжити жорстких заходів проти їхньої угоди про зброю.