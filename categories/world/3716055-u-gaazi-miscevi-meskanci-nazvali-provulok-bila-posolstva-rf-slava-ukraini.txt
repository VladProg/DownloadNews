У нідерландському місті Гаага громада житлового району Зоргвлієт провела акцію на підтримку України - пішохідну та велосипедну зону біля будівель посольства Росії в Нідерландах назвали “Слава Україні”.

Як повідомляє кореспондент Укрінформу в Гаазі, у такий спосіб нідерландці хочуть продемонструвати свою солідарність і підтримку Україні, де все ще триває жорстоке повномасштабне військове вторгнення РФ.







У Гаазі місцеві мешканці назвали провулок біля посольства РФ на «Слава Україні» / Фото: Ірина Драбок, Укрінформ

























“Як ви можете побачити, тут розташовані будівлі офіційного представництва злочинного режиму, яким є посольство РФ. І ми подумали, що було б добрим жестом в знак солідарності та підтримки назвати цей невеликий провулок, розташований поруч з російським посольством, який не має зараз назви - перейменувати його на провулок “Слава Україні”. Laantje нідерландською означає провулок, маленький провулок. Отже, це було нашою основною ідеєю. Ми є громадою міста Гаага, але ми також є громадянами Нідерландів. І як ви знаєте, Нідерланди активно підтримують, назвемо це так, антипутінський альянс. І ми подумали, що це могло б бути гарним жестом саме зараз, після візиту Зеленського до Нідерландів. Ми пишаємося тим, що зробили це. Я маю на увазі, що це - знак підтримки України і її народу і, якщо дозволите сказати, її Збройних Сил. Це дуже важливо”, - сказав у коментарі Укрінформу нідерландець Джеймс де Буй, один з ініціаторів акції.
За його словами, щодня цим провулком ходять сотні молодих людей.
“Цією маленькою вуличкою щодня ходять сотні дітей, оскільки тут є багато шкіл. Вони їздять на велосипедах і йдуть пішки цим провулком до шкіл і до спортивних майданчиків. І ми хотіли б, щоб кожного разу, ця табличка їм нагадувала про те, що вони і ми - привілейовані жити тут, у Нідерландах, де немає війни”, - підкреслив активіст.
На відкриття таблички з назвою “Слава Україні” запросили двох українок. Співзасновниця Фундації Ватага Уляна Бунь, яка вже багато років проживає в Нідерландах, наголосила, що така табличка біля посольства РФ є дуже важливою та символічною в Гаазі.
“Коли є табличка “Слава Україні” в Гаазі, то це дуже великий знак солідарності, знак підтримки. Звичайно, що найкраще було б, якби російське посольство отримувало пошту або замовляло щось на адресу “Слава Україні” - це було б ідеально, але це наступний крок”, - сказала Бунь.
Своєю чергою українка Ольга Король, яка через війну Росії в Україні перебуває в Нідерландах, зазначила, що для українців, які були змушені покинути свої рідні домівки, табличка “Слава Україні” - це маленька перемога.
“Я думаю, що я зараз скажу від десятків тисяч українців, які зараз знаходяться в Нідерландах через війну, що це - маленька перемога відчувається. Бачити біля посольства Росії “Слава Україні” - це відчуття наповнення та наснаги. Ми переповнені вдячністю до нідерландської спільноти, яка нас підтримує. І хочеться, щоб “Слава Україні” звучало всюди зі словами “Ми перемогли”, - додала Король у коментарі Укрінформу.
Варто зазначити, що під час церемонії відкриття була присутня поліція, яка стежила за порядком.
Табличка “Слава Україні” була встановлена в рамках акції, яку організувала громада житлового району Зоргвлієт. Гарантій того, що табличка “Слава Україні” після акції залишиться немає, адже наразі влада міста розглядає такий запит мешканців, які сподіваються, що їхню ініціативу підтримують на офіційному рівні.
“Дозвіл на проведення цього заходу ми отримали, однак офіційного дозволу аби перейменовувати вулицю у нас ще немає. І для цього я говоритиму з представниками міської влади”, - сказав нідерландець Джеймс де Буй, один із ініціаторів акції.
Як повідомляв Укрінформ, у 14 країнах світу на знак солідарності з Україною перейменували чи назвали на честь нашої держави загалом близько 20 вулиць і площ.