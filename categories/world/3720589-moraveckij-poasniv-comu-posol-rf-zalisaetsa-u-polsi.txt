Відносини Польщі і Росії перебувають у стані “абсолютного глибокого конфлікту”, а посол РФ залишається в Польщі тільки тому, що в іншому випадку з Москви видворили б посла Польщі.

Про це під час пресконференції у Варшаві заявив у п'ятницю глава польського уряду Матеуш Моравецький, передає власний кореспондент Укрінформу.
“Я часто задаюся питанням, як довго тримати російського посла в Польщі. Зрозуміло, що в ситуації, якби ми його відкликали, польське диппредставництво в Москві було б негайно закрито. А це диппредставництво, яке постійно допомагає полякам, що проживають у Росії”, - наголосив Моравецький.
Глава польського уряду зауважив, що половина уряду вважає, що російського посла треба оголосити персоною нон грата в Польщі, але з іншого боку польські дипломати переконують не робити цього, оскільки відразу настане реакція Росії, і Варшава не зможе допомагати жодному полякові, який перебуває в цій країні.
За словами Моравецького, Росія повинна відчути серйозні дипломатичні наслідки, але не за падіння ракети в Польщі, а за злочини, які вона скоює в Україні.
“За вбивства дітей і дорослих. Це жорстокі злочини, і ми приділяємо їм особливу увагу на міжнародному форумі, у нашій дипломатичній діяльності”, - наголосив Моравецький.
Відповідаючи на запитання щодо відповідальності Росії за падіння ракет у Пшеводуві та під Бидгощем в листопаді та грудні минулого року він зазначив, що це події “значно меншого масштабу", ніж злочини, які щодня скоюються росіянами в Україні.
“Дипломатичні наслідки для Росії на сьогодні є наймасштабнішими, триває слідство у міжнародному кримінальному суді. Польща збирає докази викрадення дітей, убивств мирних жителів і (на неї чекають - ред.) далекосяжні дипломатичні наслідки разом із санкціями та ізоляцією Росії. Польща день за днем реалізує це на міжнародній арені”, - підкреслив Моравецький.
Він додав, що Польща також порушує на міжнародній арені питання відповідальності Росії за трагічну подію під Пшеводувом і ситуацію поблизу Бидгоща.
Як повідомлялося, у листопаді 2022 року у польському селищі Пшеводув Грубешівського повіту Люблінського воєводства, неподалік від українського кордону, внаслідок вибуху загинули двоє людей. Згодом у Варшаві підтвердили, що вибух стався в результаті падіння ракети російського виробництва, до МЗС було викликано посла росії.
Наприкінці квітня у лісі під Бидгощем виявлено залишки російської ракети, ймовірно X-55, яку, найпевніше, було запущено з території Білорусі. За неофіційною інформацією, ракета, ймовірно, була запущена ще у грудні минулого року під час одного з масованих бомбардувань Росією території України.