На даний момент триває інтенсивне слідство у справі походження невідомого “військового об’єкта” на півночі Польщі. Є “певні гіпотези” з приводу цієї події, які потребують підтвердження.

Про це під час пресконференції у Варшаві повідомив командувач Оперативного командування видів збройних сил Польщі генерал Томаш Пьотровський, передає кореспондент Укрінформу.
“Зараз триває інтенсивне слідство, перевірки, активний діалог між різними інституціями”, - зазначив Пьотровський, додавши, що йдеться про те, звідки у лісі під містом Бидгощ з’явився військовий об’єкт і яким є його походження.
Він звернув увагу, що ситуація у країні пов’язана зі значними ризиками і загрозами, зокрема так званою міграційною кризою і війною росії проти України.
“Великим є ризик усіляких маніпуляцій. Ми весь час бачимо спроби з російського боку, із залученням білорусі, прямо кажучи, підігрівання атмосфери і намагання впливати на наші емоції”, - зазначив Пьотровський, додаючи, що потрібно це усвідомлювати.
За його словами, “є певні гіпотези і певні сліди, які можуть бути пов’язані з цією подією в Замосці біля Бидгоща”. Він зазначив, що армія слідкує за ситуацією і спільно з прокуратурою з’ясовує всі обставини.
Пьотровський зазначив, що на місці не сталося вибуху, ніхто не загинув і не був поранений, надзвичайна подія сталася у віддаленому місці.
Він додав, що беруться до уваги “різні сценарії”, але ситуація є стабільною і “дуже швидко буде встановлено те, що сталося”.
Як повідомлялося, за даними Міністерства національної оборони Польщі, неподалік міста Бидгощ (північ Польщі) у лісосмузі 25 квітня виявлено елементи військового об’єкта. Генпрокурор Польщі Збігнєв Зьобро наголосив, що військовий відділ окружної прокуратури в Гданську під наглядом Національної прокуратури РП порушив справу щодо залишків повітряного військового об'єкта, знайденого в лісі неподалік Бидгоща. Ліс, де виявлено невідомий військовий об’єкт, оточили військові, туди нікого не пропускають.


За неофіційними даними RMF24, у лісі впала ракета класу "повітря-земля". Її виявили 25 квітня, однак впасти вона могла ще раніше, навіть на кілька днів чи тижнів. Як зазначається, спочатку польські військові вважали, що це дрон, однак потім дійшли висновку, що це можуть бути елементи ракети. На уламках є написи російською мовою. Наразі невідомо, чи вона вибухнула. Відомо, що навколо місця падіння об’єкту є велика дірка в землі, як після вибуху бомби.
У листопаді 2022 року у польському селищі Пшеводув Грубешівського повіту Люблінського воєводства, неподалік українського кордону, внаслідок вибуху загинули двоє людей.
Згодом у Варшаві підтвердили, що вибух стався в результаті падіння ракети російського виробництва, до МЗС було викликано посла росії.
Пізніше генеральний секретар НАТО Єнс Столтенберг заявив, що у Польщі впала українська ракета при спробі захиститися від російської атаки, але провини України тут немає, оскільки вона захищалася від масованої атаки рф.