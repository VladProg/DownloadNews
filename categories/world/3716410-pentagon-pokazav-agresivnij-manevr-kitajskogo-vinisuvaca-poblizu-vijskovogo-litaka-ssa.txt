Винищувач ВПС Китаю здійснив у міжнародному повітряному просторі над Південно-Китайським морем «невиправдано агресивний» маневр поблизу американського військового літака.

Про це з посиланням на Міністерство оборони США повідомляє Reuters, передає Укрінформ.
Військове командування Сполучених Штатів, відповідальне за Індо-Тихоокеанський регіон, повідомило, що маневр китайського літака J-16 стався минулого тижня і змусив американський розвідувальний літак RC-135 пролетіти через зону турбулентності.
«Сполучені Штати продовжуватимуть літати, плавати та працювати безпечно й відповідально там, де це дозволяє міжнародне право», – йдеться в заяві американського оборонного відомства.
На відео видно, як китайський винищувач пролітає перед носом американського літака, а кабіна RC-135 тремтить при проходженні ним зони турбулентності, створеної прольотом винищувача.

Відео: Bloomberg
Речник посольства Китаю у Вашингтоні Лю Пенюй не повідомив подробиць, але сказав, що Сполучені Штати протягом тривалого часу «направляють розвідувальні літаки та судна дуже близько до території Китаю, що становить серйозну загрозу національній безпеці КНР».
Він сказав, що Китай закликає США припинити такі небезпечні провокації і не перекладати провину на Китай та наголосив, що його країна «продовжуватиме вживати необхідних заходів для рішучого захисту свого суверенітету й безпеки, а також працюватиме з країнами регіону, аби твердо захистити мир і стабільність у Південно-Китайському морі».
Китай претендує на майже все Південно-Китайське море, де кілька інших країн мають територіальні претензії. Пекін неодноразово заявляв, що відправка Сполученими Штатами кораблів і літаків у Південно-Китайське море шкодить миру.
Останній інцидент стався перед тим, як Китай відхилив прохання міністра оборони США Ллойда Остіна зустрітися з його китайським колегою Лі Шанфу на полях азіатського безпекового саміту «Діалог Шангрі-Ла» в Сінгапурі цього тижня.
Високопоставлений представник Міноборони США на умовах анонімності сказав, що з 2021 року Китай відмовився або не відповів на понад десяток запитів на переговори з Пентагоном попри важливість таких контактів для уникнення непорозумінь і небажаних наслідків між військовими двох держав.
Як повідомляв Укрінформ, Китай відхилив прохання Пентагону про зустріч між міністром Ллойдом Остіном і його китайським колегою Лі Шанфу на полях Азійського форуму з питань безпеки в Сінгапурі, який пройде цього тижня, звинувативши США в нещирості.
Фото: Ministry of National Defense