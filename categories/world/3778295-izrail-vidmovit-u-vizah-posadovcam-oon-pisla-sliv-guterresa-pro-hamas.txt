Посол Ізраїлю в Організації Об'єднаних Націй Ґілад Ердан заявив, що країна відмовить у візах посадовцям ООН після слів Генерального секретаря Антоніу Гутерреша про Палестину і ХАМАС.

Про це повідомляє The Times of Israel, передає Укрінформ.
«Через його (Гутерреша - ред.) зауваження ми відмовимо у видачі віз представникам ООН. Ми вже відмовили у візі заступнику Генерального секретаря з гуманітарних питань Мартіну Гріффітсу. Час дати їм урок», — сказав Ердан.
Раніше Генеральний секретар ООН Антоніу Гутерреш заявив, що "важливо визнати, що атаки ХАМАСу не відбувалися у вакуумі".
Водночас він наголосив, що невдоволення палестинського народу не може виправдати жахливі напади ХАМАСу, які, своєю чергою, не можуть виправдати колективне покарання палестинського народу.
Після цього посол Ізраїлю в ООН закликав Гутерреша піти у відставку.
Як повідомлялося, вранці 7 жовтня палестинське ісламістське угруповання ХАМАС вчинило напад на Ізраїль. Бойовики прорвалися в країну, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти.
США, ЄС, Україна та низка інших держав засудили атаки по Ізраїлю.
Фото: АА