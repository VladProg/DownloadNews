Глава латвійського МЗС Едгарс Рінкевичс включив до списку персон нон-грата десять росіян, співвідповідальних за переслідування російського опозиціонера Володимира Кара-Мурзи, який сьогодні отримав 25 років ув’язнення.

Про це повідомляє Укрінформ з посиланням на сайт відомства.
«У зв’язку з абсурдним і нелюдським судовим процесом над Володимиром Кара-Мурзою міністр закордонних справ Латвії Едгарс Рінкевич вирішив включити десять осіб, співвідповідальних за переслідування Володимира Кара-Мурзи, до списку персон нон-грата», - йдеться у повідомленні.
Рішення прийняте відповідно до частини другої статті 61 Закону про імміграцію та передбачає заборону таким особам на в’їзд до Латвії на невизначений період часу.
Учора московський міський суд засудив опозиційного політика Володимира Кара-Мурзу до 25 років позбавлення волі. Опозиціонера судили за трьома статтями Кримінального кодексу рф — про поширення «фейків» про російську армію, про діяльність «небажаної» організації (через співпрацю з фондом «Відкрита Росія») та про «державну зраду». Кара-Мурза провину не визнав.
Його адвокати повідомляли, що у політика за рік, який він провів під арештом, різко погіршився стан здоров'я, він схуд у СІЗО на 22 кілограми.
Як повідомлялося, кілька років тому російський режим двічі намагався отруїти Володимира Кара-Мурзу (у 2015 та 2017 роках). Він був доправлений на лікування на Захід і певний час відновлювався у США. Пізніше Кара-Мурза повернувся до росії, щоби продовжувати опозиційну діяльність.
У квітні 2022 року за виступи проти загарбницької війни рф в Україні Володимир Кара-Мурза був заарештований. Йому висунули низку звинувачень, що загрожує великим терміном ув'язнення. В березні московський міський суд продовжив арешт Кара-Мурзі ще на пів року – до 27 серпня 2023 року.
Уряди та правозахисні організації в усьому світі закликали звільнити опозиціонера.
На початку березня уряд США оголосив про запровадження санкцій проти російських посадовців, причетних до ув’язнення та переслідування Кара-Мурзи.