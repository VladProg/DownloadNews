Уряд Канади вирішив тимчасово закрити посольство у Хартумі та евакуювати усіх своїх дипломатів.

Як повідомляє кореспондент Укрінформу, про це заявили у канадському МЗС.
“Ситуація у Судані швидко погіршилася, зробивши неможливим підтримку безпеки нашого персоналу у Хартумі. Після консультації із послом Канади в Судані, було ухвалене рішення про тимчасове припинення роботи в Судані”, - йдеться у поширеному повідомленні.
Зазначається, що “канадські дипломати тимчасово працюватимуть із безпечного місця за межами країни”. “Вони продовжать працювати із урядом Судану, сусідніми країнами та міжнародною спільнотою й урядам держав-однодумців над координацією реакції на цю кризу й підтримкою канадців, які досі перебувають у країні”, - зауважили у МЗС.
У відомстві також закликали усі сторони конфлікту до дотримання режиму припинення вогню й підтримки зусиль регіональних посередників. “Посольство Канади відновить роботу у Хартумі щойно ситуація у Судані дозволить нам гарантувати надання належних послуг й безпеку нашого персоналу”, - підсумували у міністерстві.
Як повідомляв Укрінформ, 15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Щонайменше 420 людей загинули й ще сотні зазнали поранень під час зіткнень по всьому Судану.