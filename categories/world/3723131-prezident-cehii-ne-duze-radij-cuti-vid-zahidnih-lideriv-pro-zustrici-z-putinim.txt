Президент Чехії Петр Павел сьогодні не уявляє переговорів із Володимиром Путіним, який «цинічно бреше майже щодня» і перекладає провину на Україну.

Про це Павел сказав у інтерв’ю Радіо Свобода, передає Укрінформ.
«Щиро кажучи, зараз я не дуже радий чути від деяких західних лідерів про якісь зустрічі з Путіним. Чесно кажучи, я зараз цього не можу уявити, щоб говорити з лідерами, які так цинічно брешуть майже щодня, перекручують інформацію, які здатні перекласти вину на країну, на яку вони напали і проти якої коять злочини. Дуже важко уявити, що хтось зможе сісти за стіл переговорів з кимсь таким», - зазначив президент Чехії.
За його словами, якщо не можна довіряти аргументам свого візаві за переговорним столом, не слід сподіватися на досягнення якогось розумного рішення.
«Але коли Україна буде більш успішною у своєму контрнаступі, це зможе навіть змінити позицію російського керівництва і вони будуть більш охочі до досягнення прагматичного рішення на переговорах. Але наразі я цього не бачу», - констатував чеський лідер.
Крім того, на його думку, аргумент, що напад Росії на Україну слід розглядати як війну Путіна, а не російську війну, «не витримує критики».
«Якщо подивитись на підтримку, якою користується Путін серед російського населення, коли ми бачимо, скільки людей підтримують війну, скільки людей закликає поширити війну на інші країни, ми маємо називати цю війну російською війною», - акцентував Президент.
Водночас, на його думку, не треба «бути короткозорими, щоб ізолювати Росію цілком».
«Коли ми когось знайдемо, з ким можна говорити, з ким можна обговорювати російське майбутнє за інших умов, ми маємо скористатися цією нагодою», - вважає Павел.
Як повідомлялося, канцлер ФРН Олаф Шольц заявив 10 червня на конгресі євангельської церкви в Нюрнберзі, що хоче підтримувати зв'язок із президентом РФ Володимиром Путіним і поговорити з ним принагідно.