У Португалії в понеділок, 7 серпня, зафіксували найвищу температуру повітря цьогоріч - 46,4°C.

Як передає Укрінформ, про це повідомляє Publico.
Зазначається, що дані метеорологічної станції у місті Сантарем, що поруч з Лісабоном, свідчать про встановлення 7 серпня температурного рекорду для країни за 2023 рік – 46,4°C.
Цей показник побив рекорд, зафіксований у португальському містечку Мертола у неділю – 43,6°C.
Останніми днями над Португалією перебувають гарячі повітряні маси, що прийшли з півночі Африки, температуру понад 40°C вже фіксували у багатьох місцях у країні.
За даними португальського Інституту охорони природи та лісів (ICNF), із 19 124 гектарів вигорілої площі від початку року 8 579 гектарів (44,86%) згоріли в перших числах серпня.
Як повідомлялося, пожежники у Португалії борються з лісовими пожежами, які охопили тисячі гектарів на тлі високих температур.
Наприкінці минулого місяця поблизу популярного португальського курортного міста Кашкайш горів національний парк.