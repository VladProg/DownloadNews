У місті Зарія, що на півночі Нігерії, обвалилася частина мечеті, внаслідок інциденту загинули семеро людей.

Як передає Укрінформ, про це повідомляє AP.
"У п'ятницю частина мечеті обвалилася, коли сотні людей перебували всередині для проведення молитви, семеро вірян загинули", - повідомила влада штату Кадуна, що на північному заході Нігерії.
Мечеть, де стався інцидент, знаходиться в Зарії, одному з найбільших міст на півночі Нігерії.
«Двадцять три людини постраждали та були евакуйовані до лікарні нашими рятувальними службами», — повідомили в Управлінні з надзвичайних ситуацій штату.
Зазначається, що ця мечеть була побудована ще у 1830-х роках та, ймовірно, споруда була у неналежному стані.
Як повідомляв Укрінформ, щонайменше 33 людини загинули та більше десятка зазнали поранень унаслідок обвалу чотириповерхової будівлі в Камеруні.