Міністри юстиції країн «Групи семи» підтвердили свою відданість співпраці для забезпечення розслідування воєнних злочинів, скоєних росіянами під час розв’язаної Москвою війни проти України.

Про це йдеться в комюніке, ухваленому на сьогоднішній зустрічі міністрів у Токіо, передає Укрінформ із посиланням на Kyodo.
В комюніке наголошується, що міністри юстиції G7 продовжуватимуть працювати з Україною, щоб забезпечити відповідальність тих, хто вчинив жорстокі злочини під час розв’язаної Росією війни проти України.
Очільники відомств Великої Британії, Канади, Франції, Німеччини, Італії, Японії та Сполучених Штатів, а також Європейського Союзу пообіцяли, що російські суверенні активи в юрисдикціях G7 «залишатимуться замороженими», доки Москва не компенсує Києву всі втрати і збитки, завдані війною.
Крім того, учасники зустрічі пообіцяли підтримувати зусилля України з повоєнної відбудови, а також із проведення необхідних реформ, зокрема, боротьби з корупцією. У комюніке йдеться про план створення робочої групи для обміну інформацією щодо поточних і запланованих антикорупційних ініціатив Києва під координацією Японії, яка цього року головує у G7.
До переговорів у режимі онлайн долучався й міністр юстиції України Денис Малюська.
У листопаді минулого року країни G7 провели свою першу в історії зустріч міністрів юстиції в Берліні на тлі війни в Україні, за результатами якої заявили, що воєнні злочини та інші жорстокості не можуть бути безкарними.
Зустріч міністрів юстиції G7 відбулася в той момент, коли українська влада та Міжнародний кримінальний суд розслідують повідомлення про злочини в Україні, скоєні російськими військами під час війни, розпочатої Росією в лютому 2022 року.
Серед звинувачень – примусова депортація дітей з окупованих територій до РФ, через що МКС видав ордер на арешт президента Володимира Путіна.
Як повідомляв Укрінформ, Міжнародний центр із переслідування за злочин агресії проти України (ICPA) 3 липня офіційно розпочав свою роботу і діятиме на базі Євроюсту.
ICPA підтримуватиме та координуватиме підготовку справ про злочини агресії, зберігаючи ключові докази та сприяючи процесу створення справ на ранній стадії.
Це перший випадок створення ініціативи з розслідування злочину агресії за міжнародної підтримки після Другої світової війни.
Фото: Kyodo