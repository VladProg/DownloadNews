У Вірменії у рамках підготовки до участі у міжнародних миротворчих місіях з 11 по 20 вересня пройдуть спільні вірмено-американські навчання "EAGLE PARTNER 2023".

Про це повідомляє Укрінформ із посиланням на заяву міноборони Вірменії.
Навчання передбачають операції зі стабілізації відносин між сторонами, що конфліктують, при виконанні миротворчих завдань.
Мета навчань – підвищення рівня злагодження підрозділів, що беруть участь у міжнародних миротворчих місіях у рамках миротворчих операцій, обмін передовим досвідом у галузі управління та тактичної комунікації, а також підвищення готовності вірменського підрозділу до планових оцінок "Концепції оперативного потенціалу" програми НАТО "Партнерство заради миру".
У Міноборони Вірменії наголосили, що в рамках підготовки до миротворчих місій підрозділи, які готуються до міжнародних миротворчих операцій, регулярно беруть участь в аналогічних спільних військових навчаннях у країнах-партнерах.
Як повідомлялося, на початку року прем'єр-міністр Вірменії Нікол Пашинян заявив, що країна вважає недоцільним проведення навчань ОДКБ на своїй території цього року. Пізніше він припустив, що Вірменія може ухвалити рішення про припинення або заморожування членства в ОДКБ.