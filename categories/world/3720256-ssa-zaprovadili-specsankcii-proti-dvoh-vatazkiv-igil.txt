Сполучені Штати включили до списку глобальних терористів, проти яких запроваджуються спеціальні обмеження, двох регіональних ватажків ІДІЛ, які здійснюють свою діяльність в Іраку й регіоні Сахель.

Про це йдеться в офіційному повідомленні Держдепартаменту США, оприлюдненому в четвер, передає Укрінформ.
«ІДІЛ залишається активною загрозою для миру й стабільності та підтримує зв’язки зі світовою фінансовою системою для забезпечення своєї терористичної діяльності. Ядро ІДІЛ покладається на свої регіональні офіси головного директорату провінцій, щоби забезпечувати оперативне керівництво та фінансування по всьому світу», - зауважується в документі.
Так, санкції США запроваджено проти еміра офісу в Іраку Абдалли аль-Руфаї, а також старшого керівника офісу ІДІЛ в Сахелі Абу аль-Майнукі.
«Сполучені Штати продовжать вводити санкції проти вищого керівництва ІДІЛ для придушення терористичної діяльності угруповання», - підкреслили в Держдепартаменті США.
Як повідомляв Укрінформ, наприкінці травня правоохоронці Німеччини провели масштабну спецоперацію проти мережі, що фінансувала терористичне угрупування «Ісламська держава».