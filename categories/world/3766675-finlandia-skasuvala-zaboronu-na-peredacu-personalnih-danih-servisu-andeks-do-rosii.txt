У Фінляндії скасували тимчасову заборону на передачу російській технологічній групі "Яндекс" та її голландському партнеру Ridetech персональних даних користувачів додатка для виклику таксі Yango, що належить компанії з РФ.

Як передає Укрінформ, про це повідомляє агенція Reuters.
"Регуляторний орган з захисту даних Фінляндії заявив у вівторок, що скасував тимчасову заборону для російської технологічної групи Yandex та її голландського партнера Ridetech на передачу в Росію особистих даних клієнтів додатка Яндекса для замовлення поїздок на таксі Yango", - йдеться у повідомленні.
Про цю заборону було оголошено у серпні у відповідь на нове російське законодавство, яке, на думку Фінляндії, надасть Федеральній службі безпеки РФ право отримувати дані фінських користувачів, здобуті в ході роботи сервісу таксі.
У вчорашній заяві йдеться, що нова інформація свідчить про те, що російське законодавство не поширюється на служби таксі та що заборона, що лише повинна була набути чинності, не буде реалізована.
"Наразі Yango дозволено продовжувати працювати у Фінляндії", – йдеться у повідомленні, а моніторинг передачі персональних даних фінські органи влади продовжать у співпраці з норвезькими та голландськими регуляторами.
Представники Yango заявили, що обробляють персональні дані у суворій відповідності до законодавства ЄС та, що РФ у будь-якому випадку не має юрисдикції над міжнародним бізнесом компанії.
Як повідомляв Укрінформ, міністерство цифрового розвитку Казахстану заявило, що робота сайту "Яндекс" в країні призупинена через інформацію про передачу даних користувачів до ФСБ РФ.