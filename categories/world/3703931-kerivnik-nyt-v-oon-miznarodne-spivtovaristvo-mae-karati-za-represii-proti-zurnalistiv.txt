Керівник і видавець New York Times Артур Ґреґґ Сульцбергер зажадав від держав ООН протидіяти наступу на пресу в усьому світі й карати за репресії проти журналістів.

Як передає Укрінформ, про це він заявив у вівторок на заході в ООН з нагоди 30-ї річниці Всесвітнього дня свободи преси, який відзначатиметься 3 травня.
Він, зокрема, підкреслив, що в росії, «журналісти, які наважуються визнати війну в Україні, стикаються з тривалими термінами ув'язнення».
Сульцбергер також нагадав про справу репортера Wall Street Journal Евана Гершковича, заарештованого у квітні в російському місті Єкатеринбурзі за звинуваченням у шпигунстві, наголосивши, що колишній журналіст NYT «залишається в російській в'язниці за сфабрикованими звинуваченнями і має бути звільнений».
У своєму виступі Сульцбергер зазначив, що загрози свободі преси в усьому світі врешті-решт впливають на багатосторонні відносини між країнами.
«Без журналістів, що надають новини та інформацію, на яку люди можуть покластися, боюся, ми продовжимо спостерігати руйнування громадянських зв'язків, ерозію демократичних норм і ослаблення довіри до інститутів і одне до одного, що так важливо для глобального порядку», – сказав він.
Очільник NYT проаналізував розвиток медіасфери з 1993 року – періоду, який, за його словами, характеризувався закінченням розбіжностей часів холодної війни, появою молодих демократій і технологічним прогресом у сфері інформації та зв'язку. ЗМІ користувалися «історичною фінансовою міцністю» і, здавалося, мали всі можливості для виконання своїх функцій, сказав він.
Проте, на переконання Сульцбергера, цей період тривав недовго, оскільки ті самі технології призвели до закриття багатьох тисяч газет, а новітні цифрові ЗМІ не змогли заповнити цю порожнечу, особливо щодо критичних матеріалів та розслідувань локального характеру.
«Інтернет також продукує лавину дезінформації, пропаганди, суджень та клікбейтів, які переповнюють нашу інформаційну екосистему, часто заглушаючи достовірну журналістику й прискорюючи падіння довіри в суспільстві», – сказав він.
На думку Сульцбергера, ерозія вільної преси майже завжди супроводжується ерозією демократії.
«І, звичайно, цей період слабкості преси збігається з дестабілізацією демократії та посиленням автократії. А коли демократія руйнується, ви можете бути певні, що вільна преса буде першою мішенню», – наголосив він.
За його словами, у всьому світі автократи й ті, хто прагне поповнити їхні лави, використовують цензуру, репресії проти ЗМІ та напади на журналістів для посилення влади. «Це тому, що отримання контролю над інформацією є необхідною умовою для контролю над усім іншим», – додав він.
Керівник NYT закликав держави ООН протидіяти наступу на пресу в усьому світі.
«Для країн із сильними традиціями вільної преси, включаючи Сполучені Штати, це означає, що лідери повинні стати на захист незалежних журналістів та їхніх джерел, – сказав він. – Для країн, де висвітлення правди залишається небезпечним, це означає, що міжнародне співтовариство має чітко заявити: воно викриватиме й каратиме за репресії та напади на журналістів, де б вони не відбувалися».
Він також наголосив на необхідності розв’язання проблем, з якими стикаються ЗМІ, включаючи розробку фінансових моделей для підтримки незалежної журналістики.
«Ми все ще потребуємо зобов'язань від цифрових велетів розвивати незалежну журналістику та забезпечити її відокремлення від недостовірної інформації на їхніх платформах, – зазначив він. – І нам все ще потрібно, аби більше людей цінували незалежну журналістику настільки, щоб підтримувати її своїм часом, грошима і довірою».
Фото: BRYAN BEDDER/GETTY IMAGES