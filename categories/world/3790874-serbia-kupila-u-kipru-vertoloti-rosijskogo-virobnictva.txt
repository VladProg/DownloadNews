Сербія купила у Кіпру 11 вертольотів Мі-35 російського виробництва, щоб посилити свої військово-повітряні сили і зберегти військову перевагу у регіоні.

Про це у четвер заявив президент Сербії Александар Вучич передає Укрінформ з посиланням на Reuters.
"Ми заплатили більше половини нашим кіпрським братам нашою зброєю, в основному артилерією", - сказав Вучич журналістам на презентації на військово-повітряній базі Батайніца під Белградом.
Зазначається, що уряд Сербії домовився із Кіпром у 2021 році про закупівлю застарілих Мі-35, які потребують капітального ремонту, не назвавши ціну, проте відомо, що частину Белград уже заплатив, експортуючи зброю сербського виробництва.
Вучич також оголосив про продаж 48 самохідних гаубиць сербського виробництва на загальну суму 311 мільйонів євро неназваній країні.
"Ця процедура ще має пройти через їхній парламент", - сказав він.
Сербія, кандидат на вступ до Європейського Союзу, яка має одну з найбільших армій на Західних Балканах, все ще покладається на колишні радянські військові технології. В останні роки вона почала закуповувати західні та китайські системи озброєння і літаки.
Сербія є нейтральною у військовому відношенні, але вона приєдналася до програми НАТО "Партнерство заради миру" для країн, які не прагнуть вступити в Альянс.
Белград згорнув військову співпрацю з Москвою після вторгнення Росії в Україну і засудив це вторгнення. Але на відміну від ЄС та інших західних країн, країна не запровадила санкції проти Москви.
Як повідомляв Укрінформ, депутати сербського парламенту більшістю голосів звільнили міністра економіки Раде Басту, який закликав уряд приєднатися до санкцій проти Росії.
Фото: Getty Images