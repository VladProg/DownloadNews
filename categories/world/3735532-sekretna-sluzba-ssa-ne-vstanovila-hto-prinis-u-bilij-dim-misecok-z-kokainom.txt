Секретна служба США завершила розслідування щодо знайденого у Білому домі невеликого мішечка з кокаїном, не знайшовши підозрюваного.

Як передає Укрінформ, про це повідомляє CNN.
У відомстві заявили, що співробітники Секретної служби переглянули системи безпеки та передивилися зображення кількох сотень осіб, які увійшли в Західне крило Білого дому за кілька днів до виявлення кокаїну та не змогли ідентифікувати підозрюваного.
Секретна служба додала, що лабораторія ФБР виявила «недостатню кількість ДНК» на упаковці, а також не змогла знайти відбитки пальців.
«Тому Секретна служба не може порівняти докази з окремою групою осіб», – йдеться в заяві відомства.
Слідчі також не змогли визначити конкретний момент або день, коли наркотичну речовину було залишено у Білому домі.
Джерело, знайоме з ходом розслідування, зазначило, що головною теорією слідства залишається те, що мішечок залишив один із сотень відвідувачів, які заходили в Західне крило на екскурсії. Та наголосило, що наркотик виявлений в одній із шухлядок, де відвідувачі мають залишати свої телефони.
Як повідомляв Укрінформ, минулого тижня Секретна служба США, яка відповідає за безпеку перших осіб держави, евакуювала персонал Білого дому через знайдений у приміщенні білий порошок, який згодом виявився кокаїном.