Від початку дії тимчасового припинення вогню у секторі Гази, яке почалось у п'ятницю, 24 листопада, Управління ООН з координації гуманітарних питань (УКГП ООН) повідомило, що змогло доставити до анклаву велику кількість гуманітарної допомоги.

Про це йдеться на сайті ООН, передає Укрінформ.
УКГП ООН повідомило, що 200 вантажівок були відправлені з ізраїльського міста Ніцани до контрольно-пропускного пункту Рафах між Єгиптом і сектором Гази.
137 вантажівок з товарами були розвантажені на приймальному пункті Агентства ООН у справах палестинських біженців, що зробило цей гуманітарний конвой найбільшим з моменту початку бойових дій 7 жовтня.
Населення Гази становить понад два мільйони осіб, а БАПОР (Близькосхідне агентство ООН для допомоги палестинським біженцям і організації робіт) розмістило понад мільйон переміщених осіб на 156 своїх об'єктах по всьому анклаву.
Крім того, 129 000 літрів пального і чотири вантажівки з газом також перетнули кордон Гази, а 21 пацієнт у критичному стані був евакуйований у рамках масштабної медичної операції з півночі анклаву.
"Сотні тисяч людей отримали допомогу продуктами харчування, водою, медикаментами та іншими необхідними гуманітарними товарами", - заявили в УКГП ООН.
Окремо посол ООН на Близькому Сході Тор Веннесланд привітав початок реалізації угоди про припинення вогню і зазначив, що гуманітарна пауза почала діяти в умовах відносного спокою, що дозволило вантажівкам з гуманітарною допомогою потрапити до Гази.
Як повідомляв Укрінформ, вчора набуло чинності чотириденне перемир'я, укладене між Ізраїлем та угрупованням ХАМАС за посередництва Катару. Завдяки цьому вдалося звільнити 25 заручників, зокрема 13 ізраїльтян.
Сьогодні Ізраїль готується до звільнення другої групи з 13 заручників.
Фото: UNRWA/Ashraf Amra