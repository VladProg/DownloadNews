Пекін закликає європейську сторону дотримуватися принципу одного Китаю та відмовитись від будь-яких офіційних контактів із Тайванем.

Як передає власний кореспондент Укрінформу, про це заявив речник МЗС КНР Ван Веньбінь, коментуючи повідомлення ЗМІ про майбутню поїздку міністра закордонних справ Тайваню Джозефа Ву до Євросоюзу.
«По-перше, Тайвань - це частина Китаю, і там не може бути ніякого міністра закордонних справ», - сказав Ван.
За його словами, Європейський Союз і його окремі держави неодноразово заявляли про дотримання ними принципу одного Китаю, тому Пекін сподівається, що вони уникатимуть офіційних контактів із регіоном Тайвань.
«Ми закликаємо європейську сторону правильно розуміти суть тайванського питання, дотримуватися своїх урочистих зобов’язань перед Китаєм стосовно принципу одного Китаю, а також уникати підтримки сил, що виступають за незалежність Тайваню, і не вступати в офіційні контакти з тайванським регіоном», – зазначив дипломат.
При цьому Ван традиційно наголосив на непохитній рішучості Китаю захищати свій державний суверенітет і територіальну цілісність.
Раніше Reuters, із посиланням на власні джерела, повідомило, що міністр закордонних справ Тайваню Джозеф Ву наступного тижня здійснить раніше не анонсовану поїздку до Європи, в ході якої відвідає Брюссель і штаб-квартиру Європейського Союзу, а також Прагу, де виступить на конференції з питань безпеки одразу після її відкриття президентом Чехії Петром Павелом.
Як повідомляв Укрінформ, Тайвань у четвер активував свої системи протиповітряної оборони у відповідь на входження в зону ідентифікації ППО острова 37 китайських військових літаків, частина яких потім полетіли в західну частину Тихого океану.