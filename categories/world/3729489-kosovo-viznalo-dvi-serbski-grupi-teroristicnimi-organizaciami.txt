У четвер уряд Косово визначив дві сербські групи як терористичні організації, що може посилити напруженість на півночі країни.

Як передає Укрінформ, про це повідомляє Reuters.
Прем’єр-міністр Косово Альбін Курті заявив, що групи «Цивільний захист» та «Північна бригада» несуть високий рівень «загрози та небезпеки».
За його словами, ці дві групи «вербували та навчали своїх учасників, як використовувати зброю та інші бойові методи на військових базах у Сербії, щоб здійснити напади на місцеві та міжнародні установи в Косово».
«Серби, які становлять більшість на півночі Косова, кажуть, що група «Цивільний захист» була розпущена у 2015 році, коли серби погодилися приєднатися до інституцій Косово, зокрема поліції та судової системи, а також вперше взяли участь у місцевих виборах», - йдеться у повідомленні.
Водночас склад, час створення та принципи діяльності другої групи, «Північна бригада», невідомі. Минулого року на вулицях північного Косова з’явилися графіті, підписані групою.
Белград на рішення Косово щодо статусу зазначених груп відреагував не одразу. Натомість єдиний сербський міністр в кабінеті Курті Ненад Рашич проголосував проти відповідного рішення косовського уряд і попросив кабінет міністрів його переглянути.
Як повідомляв Укрінформ, парламент Литви в ухваленій 14 березня резолюції визнав ПВК «Вагнер» терористичною організацією.