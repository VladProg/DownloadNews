Американські та ізраїльські офіційні особи обговорюють можливість створення в секторі Гази тимчасового уряду за підтримки ООН та за участі урядів арабських країн після витіснення з анклаву бойовиків ХАМАС.

Про це повідомляє Bloomberg з посиланням на джерела, передає Укрінформ.
Зазначається, що обговорення знаходиться на ранній стадії та залежить, зокрема, від розвитку наземної операції ЦАХАЛ проти ХАМАС у секторі Гази.
Як пише видання, ізраїльські офіційні особи неодноразово заявляли, що вони не мають наміру окупувати Газу, але вони наголосили, що подальше правління ХАМАС є неприйнятним після нападу 7 жовтня, під час якого група вбила 1400 ізраїльтян і взяла в заручники 200 осіб.
США зокрема стурбовані тим, що операція в Газі без чіткої мети, окрім витіснення ХАМАСу, може перерости з конфлікту у регіональну війну, пише видання.
Будь-який план, подібний до створення в Газі тимчасового уряду, вимагатиме підтримки влади арабських країн, що не гарантовано, зазначили чиновники.
Речник Ради національної безпеки Білого дому заявив, що наразі у центрі уваги – об’єднання світу проти терористів і якнайшвидша доставка гуманітарної допомоги до Гази.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, зокрема дітей. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку та вторгнення ХАМАС, а також почав знищувати військові об’єкти цього руху.
Ізраїльські військові в ніч проти 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні мешкають близько 1,1 мільйона людей. Наразі виїзд людей з цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.
Фото: Loay Ayyoub/The Washington Post