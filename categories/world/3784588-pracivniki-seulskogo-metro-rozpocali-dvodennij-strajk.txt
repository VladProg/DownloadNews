Члени профспілки Сеульської транспортної корпорації, яка керує лініями метрополітену у столиці Південної Кореї з першої по восьму, розпочали дводенний страйк.

Про це повідомляє KBS WORLD, передає Укрінформ.
У період страйку графік руху поїздів метро у столиці Південної Кореї дотримуватиметься на 87% у години пік та на 82% у решту часу.
Як зазначається, страйк є попереджувальною акцією. Працівники протестують проти планів адміністрації скоротити штат.
План передбачає до 2026 року скоротити штат на 13,5%, оптимізувати управління та вивести зі складу компанії службу безпеки.
Профспілка ж наполягає, що це може призвести до проблем із безпекою руху.
Раніше представники профспілки та адміністрації не змогли досягти домовленостей.
Якщо адміністрація метрополітену не скасує свій план, профспілка має намір провести другий загальний страйк після 16 листопада.
Як повідомляв Укрінформ, в Австрії працівники близько 100 компаній у сфері металургійної промисловості провели попереджувальні страйки з вимогою підвищення заробітної плати.
Фото: YONHAP News