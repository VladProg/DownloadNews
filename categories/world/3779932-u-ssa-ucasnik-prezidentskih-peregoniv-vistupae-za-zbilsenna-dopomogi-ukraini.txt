Член Республіканської партії США та можливий кандидат на президентських виборах 2024 року Крістофер (Кріс) Крісті заявив, що надсилаючи зброю зі складів Пентагону Україні американці отримують десятикратний виграш.

Як передає Укрінформ, про це він заявив в етері телеканалу Fox News.
Республіканець заявив, що США мають продовжувати надавати допомогу Україні.
За його словами, Міноборони США витрачає 5% річного бюджету на військову допомогу Києву. ЗСУ з цією зброєю знищили половину російської техніки на полі бою.
Крісті переконаний, що уряд США повинен надавати ще більше підтримки, щоб виконати обіцянку, яку давав партнерам та союзникам.
"Нам потрібно це зробити, бо якщо цього не станеться, то інші наші союзники засумніваються в тому, чи варті чогось наші обіцянки", - сказав Крісті.
Також він нагадав, що США обіцяли Україні підтримку в разі загрози її територіальній цілісності ще на початку 1990-х, коли вмовляли Київ позбутися ядерної зброї.
"Україна тоді виконала свої зобов'язання, а ми маємо виконувати свої", - зазначив американський політик.
Як повідомляв Укрінформ, республіканець Крісті у серпні цього року відвідав Україну.
20 жовтня Білий дім оприлюднив запит до Конгресу США з фінансуванням пакета допомоги на загальну суму 106 млрд дол., який передбачає більшу частину для підтримки України, а також для реагування на ситуацію в Ізраїлі та інші актуальні потреби.
Новий спікер Палати представників США Майк Джонсон заявив, що питання виділення військової допомоги Україні та Ізраїлю буде розглянуто окремо.
Фото: Getty Images