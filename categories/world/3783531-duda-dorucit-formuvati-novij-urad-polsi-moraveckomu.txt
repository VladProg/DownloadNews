Президент Польщі Анджей Дуда доручить формування нового уряду чинному прем’єр-міністрові Матеушу Моравецькому.

Про це Дуда заявив у телезверненні до польського народу, передає кореспондент Укрінформу.
“Після спокійного аналізу і консультацій я вирішив доручити місію створення уряду прем'єру Матеушу Моравецькому”, - сказав Дуда.
Він поінформував, що маршалком-старійшиною, який відкриє перше засідання Сейму нової каденції, буде депутат від Польської селянської партії Марек Савицький.
Як повідомлялося, 15 жовтня у Польщі відбулися парламентські вибори. За офіційними результатами, на виборах до Сейму (нижня палата парламенту), перемогла правляча "Об’єднана правиця" Ярослава Качинського, однак вона фактично не має шансів на створення правлячої більшості і формування уряду країни. Можливість сформувати коаліцію мають опозиційні партії "Громадянська коаліція" Туска, коаліція "Третій шлях" і "Нова лівиця", які разом мають 248 депутатських мандатів при необхідному мінімумі в 231 голос.
Після проведення консультацій з лідерами партій, які пройшли до парламенту, Дуда заявив про двох серйозних кандидатів на посаду прем’єр-міністра – це Дональд Туск і Матеуш Моравецький.
Якщо Моравецький не зможе сформувати уряд, то цю можливість отримає Туск.
Фото: Agencja Wyborcza.pl