Президент Франції Еммануель Макрон заявив про відновлення порядку в країні після декількох ночей відносного спокою після нещодавніх масових заворушень.

Як передає Укрінформ, про це повідомляє BFMTV.
«Я іноді чую: «Він (Макрон – ред.) не розуміє проблем Франції». Але хто міг передбачити, що станеться в такій формі, в містах, які в деяких випадках ніколи раніше не стикалися з міським насильством?» - зауважив Макрон під час зустрічі з місцевими чиновниками на південному заході Франції.
Він також вважає, що в країні вже відновлено порядок після заворушень з 27 червня.
Зазначається, що минулої ночі по всій Франції було затримано ще близько двадцяти осіб.
Президент також закликав людей до діалогу між «усіма верствами населення країни», щоб уникнути повторення подібної кризи.
«Найближчими тижнями ми збираємося ухвалити деякі рішення, що матимуть поступові, але далекосяжні наслідки», - сказав Макрон.
Як повідомляв Укрінформ, 27 червня у Франції виникли заворушення після того, як поліцейський застрелив 17-річного хлопця, який не зупинився за його наказом. Від початку заворушень, що виникли 27 червня, в країні було затримано декілька тисяч осіб.
Французький бізнес зазнав збитків на 1 мільярд євро внаслідок масових заворушень.