Президент рф володимир путін підписав закон, який припиняє дію щодо росії міжнародних договорів Ради Європи.

Про це повідомляє Укрінформ з посиланням на офіційний портал правової інформації.
У зв'язку з виходом рф із РЄ припиняється дія (з 16 березня 2022 року) 21 міжнародного договору. Серед них – статут Ради Європи, генеральна угода про привілеї та імунітети Ради Європи, Конвенція про захист прав людини та основних свобод, Європейська конвенція про припинення тероризму, Європейська хартія місцевого самоврядування, Європейська соціальна хартія.
У пояснювальній записці до закону зазначається, що 25 лютого 2022 року комітет міністрів Ради Європи ухвалив резолюцію про зупинення представництва рф у статутних органах РЄ.
Як повідомлялось, росія 15 березня 2022 року офіційно повідомила генсека Ради Європи про намір вийти з Ради Європи на підставі статті 7 Статуту РЄ (регулює порядок добровільного виходу), а також денонсувати Конвенцію про захист прав людини та основних свобод (ЄКПЛ).
16 березня 2022 року комітет міністрів Ради Європи ухвалив резолюцію про припинення членства росії в Раді Європи з цієї ж дати.