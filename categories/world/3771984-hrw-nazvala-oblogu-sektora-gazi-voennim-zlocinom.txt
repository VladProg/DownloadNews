Організація Human Rights Watch в Ізраїлі та Палестині розкритикувала заклик міністра оборони Ізраїлю до "повної облоги" сектору Гази як форму "колективного покарання" та "воєнний злочин".

Як повідомляє Укрінформ, про це заявили у правозахисній організації Human Rights Watch.

“Вірогідні напади палестинських збройних груп на цивільних, невибіркові обстріли й захоплення цивільних у заручники є воєнними злочинами, відповідно до міжнародного гуманітарного права”, - йдеться у поширеній заяві.

При цьому у організації додали, що ізраїльські сили теж порушують правила ведення війни.
“Припинення постачання владою Ізраїлю електроенергії до Гази, а також інші каральні заходи проти цивільного населення Гази, можуть вважатися незаконним колективним покаранням, тобто теж воєнним злочином”, - зазначили у HRW.

Правозахисники наголосили, що “дія законів війни поширюється на усі сторони конфлікту, незалежно від правомірності початку ними війни або дисбалансу сил між сторонами”.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни.
Кількість загиблих внаслідок атак ХАМАС сягнула 900 осіб. Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.