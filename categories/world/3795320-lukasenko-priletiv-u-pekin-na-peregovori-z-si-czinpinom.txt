Самопроголошений президент Білорусі Олександр Лукашенко прибув з робочим візитом до Китаю, де у понеділок проведе переговори з лідером КНР Сі Цзіньпіном.

Як передає Укрінформ, про це повідомляє сайт президента Білорусі.
Зазначається, що у Пекіні 4 грудня відбудуться перемовини очільника білоруської держави з Головою КНР Сі Цзіньпіном.

"На порядку денному – питання торгівельно-економічного, інвестиційного та міжнародного співробітництва", – йдеться у повідомленні.
Також у програмі візиту передбачена низка заходів "соціально-гуманітарного спрямування".
Як повідомляв Укрінформ, самопроголошений президент Білорусі Олександр Лукашенко 3-4 грудня відвідає Китай. Цей робочий візит стане другою поїздкою білоруського диктатора до КНР. Попереднього разу під час офіційного візиту 28 лютого - 2 березня Лукашенка помпезно зустрічали у Пекіні салютом та військовими почестями.