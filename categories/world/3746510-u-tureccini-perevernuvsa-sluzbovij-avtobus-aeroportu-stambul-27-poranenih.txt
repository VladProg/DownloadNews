У районі Еюпсултан, що в європейській частині Стамбула, 27 людей отримали поранення внаслідок перекидання службового автобуса, який перевозив персонал аеропорту “Стамбул”.

Як передає Укрінформ, про це повідомляє телеканал TRT Haber.
“Автобус із невстановленої причини вийшов з-під контролю та впав з висоти приблизно 6 метрів на порожню ділянку землі”, - йдеться у повідомленні.
В автобусі перебували водій і 40 працівників, постраждали 27 осіб.
Після надання першої допомоги медичними бригадами на місці події постраждалих доставили до лікарень.
Голова району Еюпсултан Іхсан Кара повідомив журналістам на місці події, що аварія сталася, коли робітників, які працювали на будівництві аеропорту Стамбула, перевозили до контейнерного містечка.
За попередньою інформацією, ДТП сталася через те, що в автобуса відмовили гальма.
Як повідомляв Укрінформ, у ДТП на Кіровоградщині 8 серпня загинув волонтер Павло Бєлков, який повертав додому тіла загиблих воїнів.