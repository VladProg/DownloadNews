Президент Мая Санду стверджує, що засновник ПВК «Вагнер» Євген Пригожин, який загинув у серпні, планував державний переворот у Молдові на початку цього року.

Про це повідомляє NewsMaker з посиланням інтерв'ю Санду Financial Times, передає Укрінформ.
«За наявною у нас інформацією, це був план, підготовлений командою (Пригожина – ред.). Вони хотіли, щоб антиурядові протести стали насильницькими», - сказала вона і додала, що перевороту вдалося запобігти.
За її словами, Росія збирається збільшити тиск на Молдову. «Вони намагалися використати енергію, але у них не вийшло. Вони намагалися повалити владу, і це їм не вдалося. А тепер вони намагаються масово втрутитися у наші вибори, використовуючи велику суму грошей», — сказала Санду.
У травні Євросоюз запровадив санкції проти проросійського олігарха Ілана Шора «за дестабілізацію ситуації у Молдові». Через місяць його партію визнали неконституційною. А цього тижня Санду звернулася до європейських лідерів із проханням запровадити санкції проти компаній, пов'язаних із Шором, які він використовує для переведення грошей до країни.
«Ми не можемо грати в шахи з росіянами, якщо вони носять боксерські рукавички», - заявила Санду.
Вона розповіла, що спецслужби Молдови відстежили щонайменше €20 млн, які Росія завезла до країни для використання в політичних цілях, але реальна цифра ще вища.
«Інструменти, які вони використовували для ввезення грошей, дуже різноманітні. Протягом деякого часу ми бачили, що громадян Молдови відправляли до Москви літаками через Грузію. І кожен із цих людей повертався і віз по €10 тис. Останнім часом ми бачимо, що вони привозять банківські картки, випущені в Дубаї. Вони просто роздають тисячі карток. Банківські картки для людей, яких вони намагаються підкупити», — заявила президент Молдови.
Як повідомлялося, у лютому Санду заявила, що Росія планує здійснити в Молдові держпереворот за допомогою протестів опозиції та із залученням людей з військовою підготовкою.
Заява Санду пролунала за кілька днів після того, як Президент України Володимир Зеленський, виступаючи у Брюсселі на засіданні Європейської ради, розповів, що поінформував Маю Санду про те, що українській розвідці «вдалося перехопити детальний російський план дестабілізації політичної ситуації в Молдові».
Його слова підтвердив СІБ Молдови. У Росії цю інформацію спростували.