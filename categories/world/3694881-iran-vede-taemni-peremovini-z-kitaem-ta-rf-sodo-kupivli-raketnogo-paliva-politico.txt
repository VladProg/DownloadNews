Китай, росія та Іран ведуть таємні переговори щодо постачання Ісламській Республіці ключової хімічної сполуки, яка використовується для приведення в рух балістичних ракет, що означатиме явне порушення санкцій ООН.

Як передає Укрінформ, про це повідомляє Politico.
«Тегеран провів одночасні переговори з офіційними особами та підконтрольними уряду організаціями обох країн, включаючи державну російську хімічну компанію «Анозит ФКП», щодо придбання великої кількості перхлорату амонію, або ПХА, основного інгредієнта твердого палива, що використовується для живлення ракет», – йдеться у повідомленні.
У Пекіні переговори про придбання ПХА очолив іранський дипломат Саджад Ахадзаде, який є «радником Тегерана з питань технологій» у Китаї та регіоні в цілому. Назви китайських компаній, які беруть участь у перемовинах, залишаються невідомими.
Точна кількість перхлорату амонію, яку хоче придбати Іран, невідома, проте, за оцінками дипломатів, знайомих із планами Ірану, його кількості буде достатньо для створення тисяч ракет, включаючи ракету Zolfaghar, яка має радіус дії 700 кілометрів і використовувалася Іраном та його маріонетками на Близькому Сході в останні роки.
У разі укладання угоди деякі з ракет можуть бути розгорнуті проти України.
«Переговори про закупівлю ПХА відбулися після потепління відносин між Іраном, росією та Китаєм, які вважають себе оплотом проти США після початку повномасштабної війни росії проти України», – зазначають у виданні.
Допомога росії через Іран шляхом постачання останньому перхлорату амонію є одним зі способів Китаю запропонувати москві істотну підтримку.
Відповідно до резолюції ООН 2231 від 2015 року, країнам заборонено постачати Ірану ПХА без дозволу Радбезу ООН.
Як повідомляв Укрінформ, Єгипет планував таємно постачати зброю до росії.