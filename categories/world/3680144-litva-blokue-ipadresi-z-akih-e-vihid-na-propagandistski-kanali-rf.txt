Литовська комісія радіо і телебачення (LRTK) з урахуванням чинних санкцій ЄС ухвалила рішення про блокування в країні доступу до IP-адрес, які дають змогу дивитися телеканали російської пропаганди.

Про це повідомляє Укрінформ із посиланням на сайт LRTK.
«LRTK ухвалила рішення надати обов’язкові вказівки інтернет-провайдерам (Литви - ред.) щодо скасування доступу до IP-адрес, які надають можливість дивитися кремлівські пропагандистські телеканали «НТВ», «Первый канал», «россия 1», «россия 24» і «РТР Планета», до яких Європейський Союз застосовує обмежувальні заходи – санкції», - йдеться у повідомленні.
Комісія провела моніторинг, під час якого було встановлено, що в інтернеті поширюються телеканали, які підпадають під санкції ЄС. Під час моніторингу також було встановлено, що приймання пакетів даних заборонених телеканалів здійснюється з використанням IP-адрес серверів, і з їхньою допомогою з'являється доступ до вказаних телеканалів.
Відтак, LRTK ухвалила рішення доручити провайдерам мереж електронного зв'язку загального користування та послуг електронного зв'язку загального користування не пізніше як за п'ять робочих днів від дня набуття чинності цим рішенням скасувати можливість доступу до зазначених IP-адрес. Порушення міжнародних санкцій тягнуть за собою адміністративну та кримінальну відповідальність.
Як повідомлялося, після початку росією повномасштабної війни проти України ЄС ухвалив масштабні санкції проти пропагандистських російських ЗМІ.