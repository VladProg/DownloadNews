Супутникові дані свідчать, що рівень морського льоду навколо Антарктиди значно нижчий за будь-який попередній зареєстрований зимовий рівень.

Як передає Укрінформ, про це повідомляє BBC.

Поверхня льоду, який плаває на поверхні Антарктичного океану, наразі становить менше 17 мільйонів квадратних кілометрів, що на 1,5 мільйона квадратних кілометрів менше середнього показника за вересень і значно нижча від рекордно низькіх значень минулої зими.

Таким чином площа зниклого льодового покриву приблизно у п’ять разів більша за Британські острови.

Вчені все ще намагаються визначити фактори, які призвели до цьогорічного низького рівня морського льоду, проте вивчення тенденцій в Антарктиді історично було складним завданням.

За рік, впродовж якого було встановлено кілька нових глобальних рекордів спеки та температури океану, деякі вчені наполягають, що варто звернути увагу на низький рівень морського льоду.
Коли все більше зникає морського льоду, то він оголює темні ділянки океану, які поглинають сонячне світло, а не відбивають. Тобто теплова енергія потрапляє у воду, що спричиняє ще активніше танення льоду.
З 1990-х років втрата наземного льоду в Антарктиді спричинила підвищення рівня моря на 7,2 мм, зазначається у дописі.
«Навіть помірне підвищення рівня моря може призвести до небезпечно високих штормових хвиль, які можуть знищити прибережні громади. Якщо значна кількість наземного льоду почне танути, наслідки будуть катастрофічними для мільйонів людей у всьому світі», – йдеться у матеріалі.
Як повідомляв Укрінформ, крижані покриви Гренландії та Антарктики нині втрачають щороку більш як утричі більше криги, ніж було 30 років тому.
Фото: DR ROBBIE MALLET