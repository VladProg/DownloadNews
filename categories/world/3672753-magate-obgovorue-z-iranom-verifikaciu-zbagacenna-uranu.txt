Міжнародне агентство з ядерної енергії обговорює з Іраном результати нещодавньої верифікаційної діяльності Агентства, на тлі повідомлень про виявлення в ІРІ збагаченого урану, близького за концентрацією до збройного.

Як передає Укрінформ, про це повідомляється у Твіттері МАГАТЕ.
"МАГАТЕ відомо про нещодавні повідомлення у ЗМІ щодо рівня збагачення урану в Ірані. Генеральний директор Рафаель Маріано Гроссі запевняє, що МАГАТЕ обговорює з Іраном результати нещодавньої верифікаційної діяльності Агентства і поінформує Раду керуючих МАГАТЕ за необхідності", - йдеться у повідомленні.
Як зазначає Reuters, МАГАТЕ, яке інспектує іранські ядерні об'єкти, відзначає значні зміни в діяльності Ірану або в спеціальних звітах для Ради керуючих, що складається з 35 країн, або в регулярних щоквартальних звітах, які публікуються перед засіданнями Ради.
Дипломати заявили в неділю ввечері, що Агентство поки не опублікувало жодного такого звіту.
Раніше в неділю американське агентство Bloomberg, посилаючись на двох високопоставлених дипломатів, повідомило, що МАГАТЕ намагається встановити, яким чином Іран накопичив збагачений до 84% уран, - найвищий показник досі виявлений у країні. Цей рівень всього на 6% нижчий за необхідний для ядерної зброї.
Зазначалося, що раніше Іран повідомляв МАГАТЕ про налаштування свого обладнання для збагачення урану до рівня всього 60%.
Більшість ядерних реакторів у світі використовують уран, збагачений всього до 5%.