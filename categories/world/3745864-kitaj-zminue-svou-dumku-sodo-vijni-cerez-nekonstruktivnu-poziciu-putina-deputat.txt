Китай змінює свою позицію щодо розв’язаної Росією війни проти України та щодо РФ через неконструктивну позицію президента Володимира Путіна.

Таку думку народний депутат, голова постійної делегації Верховної Ради в Парламентській асамблеї НАТО Єгор Чєрнєв висловив на брифінгу у Медіацентрі Україна – Укрінформ.
«Я думаю, що через неконструктивну позицію Путіна Китай, власне, і шукає інші майданчики, на яких буде вирішено це питання (миру — ред.) і буде вплив на Російську Федерацію», - сказав Чєрнєв.

За його словами, китайський мирний план також починається з того, що має бути відновлена територіальна цілісність України. Депутат припустив, що візит Сі Цзіньпіня до Москви у березні відбувався саме заради того, щоб погодити цей план. «Але через те, що після зустрічі пана Сі Цзіньпіня та Путіна не було якихось заяв або подальшого руху, я так зрозумів, що Путіна такий план не влаштовує. Тому Китай шукає інші майданчики, на яких інші країни будуть погоджувати і підтримувати такий план. Ми погоджуємося із тим, що має бути повернена територіальна цілісність та суверенітет України повністю», - сказав народний депутат.
Голова постійної делегації Верховної Ради в Парламентській асамблеї НАТО наголосив на важливості участі Китаю у саміті в Саудівській Аравії.
«Ми бачимо, що поступово змінюється позиція Китаю. Від умовно нейтральної до більш конструктивної. Власне, бачимо, що Китай також погоджується із Формулою миру Президента Володимира Зеленського. І знову ж таки, підкреслюю, бо це дуже важливо, із територіальною цілісністю та суверенітетом України», - додав політик.
Як повідомляв Укрінформ, 5-6 серпня в Джидді, Саудівська Аравія, відбулася зустріч щодо врегулювання ситуації в Україні, у якій взяли участь близько 40 держав, серед яких Китай.