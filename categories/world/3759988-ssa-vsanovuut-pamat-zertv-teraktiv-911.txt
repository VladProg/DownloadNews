У Сполучених Штатах проходять пам’ятні заходи з вшанування жертв терористичних атак 11 вересня 2001 року, які стали новою главою в протистоянні Америки глобальному тероризму.

Заходи проходять за участі державного керівництва США, передає власний кореспондент Укрінформу.
«11 вересня 2001 року терористи вбили майже три тисячі людей і поранили понад шість тисяч під час найлютішої атаки в історії нашої країни. Сьогодні ми вшановуємо їхню пам’ять і стоїмо поруч із сім’ями та друзями тих, хто загинув у Нью-Йорку, Арлінгтоні (Вірджинія) та Шенксвіллі (Пенсільванія)», - наголосив державний секретар США Ентоні Блінкен.
Він підкреслив, що ці трагічні події ніколи не підуть у забуття та нагадуватимуть американському народові, чому потрібно продовжувати боротьбу з тими, хто чинить тероризм.
«Сполучені Штати надалі захищатимуть нашу батьківщину, наш народ і наших союзників»,- наголосив глава американської дипломатії.
Міністр оборони США Ллойд Остін під час пам’ятної церемонії біля Пентагону, який також зазнав нападу терористів, наголосив, що в день 11 вересня 2001 року Америка стала нацією, яка опинилася у війні.
Відтоді, за його словами, минуло понад два десятки років, однак Сполучені Штати продовжують зосереджуватися на протистоянні загрозам тероризму.
Президент США Джо Байден, як очікується, виступить у понеділок з промовою в Анкориджі (Аляска), де він зупиниться на шляху до Вашингтона після візитів до Індії і В’єтнаму. Як повідомили в Білому домі, він присвятить свій виступ пам’яті жертвам трагедії 9/11, а також пожежникам, рятувальникам і всім службовцям, які відреагували на атаки тероризму проти Сполучених Штатів.
Як повідомлялося, 11 вересня 2001 року в США відбулася серія скоординованих терористичних атак із використанням цивільних авіалайнерів, відповідальність за які були покладені на ісламістську організацію «Аль-Каїда». Через напад загинуло 2996 осіб, понад удвічі більше зазнали поранень. Тоді терористи-смертники захопили чотири пасажирських лайнери, два з яких спрямували у вежі-близнюки Всесвітнього торгового центру у Нью-Йорку, один літак протаранив будівлю Пентагону. Ще один захоплений літак впав на безлюдному полі в районі міста Шанксвілл, Пенсильванія.