Військово-повітряні сили США опублікували графічну карту з приблизними місцем і часом зіткнення російського винищувача Су-27 та американського безпілотника MQ-9 Reaper і його падіння в Чорне море.

Про це повідомляє Укрінформ із посиланням на допис командування ВПС США в Європі у Твіттері.
«На графіку показані приблизні місця і час зіткнення та падіння в Чорне море безпілотника ВПС США MQ-9 Reaper. Відео, опубліковане раніше сьогодні, відбувається в середній точці на часовій шкалі», - йдеться у повідомленні.
Зазначається, що точки на карті нанесені не в масштабі, а вказані в текстових полях відстані і є оцінкою місця інциденту.

Фото: USAFE-AFAFRICA

Як повідомляв Укрінформ, 14 березня два російські літаки Су-27 здійснили небезпечне та непрофесійне перехоплення безпілотного дрона MQ-9 Розвідувального управління ВПС США.
Унаслідок цього американська сторона втратила управління безпілотником і затопила його у Чорному морі.
Держдепартамент США офіційно передав росії рішучий протест через незаконні дії в міжнародному повітряному просторі над Чорним морем.
російське міністерство оборони стверджує, що дрон упав через «різке маневрування». Наразі російська сторона намагається дістати уламки, які впали в море.
Європейське командування США (USEUCOM) у Штутгарті оприлюднило відео, яке підтверджує, що літак рф Су-27 здійснював небезпечне та непрофесійне перехоплення дрона MQ-9 у міжнародному повітряному просторі над Чорним морем 14 березня.
Телеканал NBC із посиланням на трьох офіційних осіб США, знайомих із розвідданими, повідомив, що найвище керівництво росії схвалило агресивні дії російських військових винищувачів Су-27 проти американського військового безпілотника MQ-9 Reaper над Чорним морем, у результаті чого той був пошкоджений.
Перше фото: Isaac Brekken/Getty Images