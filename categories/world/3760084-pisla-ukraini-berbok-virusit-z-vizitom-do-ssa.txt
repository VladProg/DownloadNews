Міністр закордонних справ Німеччини Анналена Бербок після відвідин України здійснить візит до Сполучених Штатів.

Про це повідомляє Укрінформ із посиланням на речника МЗС ФРН.
Глава зовнішньополітичного відомства вирушить до США у вівторок уранці. Першою зупинкою стане Остін у штаті Техас. Після цього Бербок вирушить до Х'юстона.
У середу, 13 вересня, вона відвідає базу ВПС «Шеппард» у Вічіта-Фоллз (Техас), де з 1966 року німецьких пілотів навчають керувати реактивними літаками.
Потім очільниця німецької дипломатії вирушить до Вашингтона. На 14 вересня заплановані зустрічі в Конгресі США та виступ перед студентами Гарвардського університету.
У Вашингтоні Анналена Бербок зустрінеться з держсекретарем Ентоні Блінкеном.
По завершенні двосторонньої програми візиту глава МЗС Німеччини візьме участь у роботі Генасамблеї ООН у Нью-Йорку.
Як повідомлялося, Бербок відвідала Україну в понеділок, 11 вересня. Наприкінці минулого тижня з дводенним візитом у нашій країні побував Блінкен.
Фото: picdrop.com