Російського опозиціонера, політв’язня Володимира Кара-Мурзу, засудженого до 25 років позбавлення волі, етапують в омське СІЗО-1.

Як передає Укрінформ, про це повідомив у Фейсбуці адвокат політв’язня Вадим Прохоров.
«Адвокат Анна Ставицька отримала інформацію про те, що Володимира Кара-Мурзу зараз етапують у СІЗО-1 Омська. Очевидно, що це не кінцева виправна установа суворого режиму, де йому призначено відбувати покарання, а проміжне пересилання», — написав Прохоров.
Він зазначив, що захист «уважно стежитимемо за переміщенням Володимира і вимагатиме відповідну інформацію у російського тюремного відомства».
4 вересня. стало відомо, що Кара-Мурзу етапували з Москви у невідомому напрямку.
Як повідомляв Укрінформ, 17 квітня Московський міський суд засудив Кара-Мурзу до 25 років позбавлення волі. Вирок винесено за трьома статтями КК РФ: у справі про «військові фейки», за участь у діяльності «небажаної» організації та у справі про «держзраду».
31 липня Перший апеляційний суд загальної юрисдикції Москви залишив вирок Кара-Мурзі без змін.