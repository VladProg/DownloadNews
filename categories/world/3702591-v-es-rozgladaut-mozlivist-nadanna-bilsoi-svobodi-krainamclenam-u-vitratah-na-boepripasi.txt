ЄС розглядає можливість надання країнам-членам додаткового часу для збалансування своїх бюджетів, якщо вони інвестуватимуть у нарощування виробництва боєприпасів, що є пріоритетом після вторгнення російських військ в Україну.

Як передає Укрінформ, про це повідомляє агенція Bloomberg.
Як зазначається, військові витрати, зокрема на артилерійські снаряди, будуть розглядатися як підтримка однієї з ключових стратегічних цілей ЄС та, за словами чиновників, може бути збільшений час, необхідний національним урядам для корегування своїх державних рахунків, аж до семи років.
Ця ідея стане доповненням до планів Європейської комісії щодо підтримки оборонної промисловості, що мають бути оприлюднені наступного тижня.
Єврокомісія внесла законодавчі пропозиції щодо зміни своїх фіскальних правил, які нададуть країнам-членам більше гнучкості для зменшення боргу та більше простору для інвестицій.
Боєприпаси стали пріоритетом для ЄС внаслідок агресії росії проти України. Блок зобов’язався надати Києву 1 мільйон снарядів протягом наступних 12 місяців для підтримки військових зусиль, країнам ЄС потрібно буде поповнити свої запаси та збільшити обсяги виробництва, щоб уникнути нестачі в майбутньому.
Представник комісії сказав, що для того, щоб отримати додатковий час, реформи та інвестиційні пропозиції кожної країни-члена будуть оцінені разом і мають бути "достатньо детальними, випереджаючими, обмеженими в часі та такими, що піддаються перевірці".
Пропозиція ще має бути схвалена країнами-членами ЄС та Європейським парламентом.
Як повідомляв Укрінформ, у межах програми надання 1 млн боєприпасів для України, країни ЄС досягли згоди щодо передачі снарядів зі складів, проте їх замовлення ще досі обговорюють.
Естонський міністр оборони Ханно Певкур заявив, що не можна виключати купівлю артилерійських снарядів для України поза європейською економічною зоною.
Європейська комісія має обговорити з усіма виробниками можливості країн блоку та їхніх підприємств, чи встигнуть вони виробити за рік анонсований раніше мільйон снарядів для України.