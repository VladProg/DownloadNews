У Фінляндії на КПП «Вартіус», що на кордоні з Росією, починається зведення тимчасових огорож у прикордонній зоні на тлі напливу мігрантів. Збройні сили країни надають допомогу прикордонникам.

Про це повідомив начальник фінського прикордонного пункту капітан Йоуко Кіннунен, передає Укрінформ з посиланням на Yle.
«У безпосередній близькості до шлагбаумів будуються захисні споруди, тобто тимчасові перепони на державному кордоні. Цей захід із забезпечення роботи прикордонного пункту», - сказав Кіннунен.

Керівництво прикордонної служби повідомляє, що ніч на прикордонних станціях пройшла спокійно. У суботу притулок попросили 67 людей.
Однак, за словами Кіннунена, на прикордонному пункті «Вартіус» було виявлено, що деякі прохачі притулку, які прибули до Фінляндії в суботу, були «виштовхнуті» від російського прикордонного посту в бік Фінляндії проти їхньої волі.
Він додав, що після цього за людьми закрили ворота, тож повернення на російську територію стало неможливим.
«Поведінка останньої групи, що складається з 20 осіб, показала, що вони не хочуть в'їжджати до Фінляндії», – сказав Кіннунен.
Як повідомляв Укрінформ, глава МВС Марі Рантанен заявила, що Фінляндія закриває чотири пункти пропуску на кордоні з Росією у відповідь на зростаючу кількість прохачів притулку. Прикордонні пункти Іматру, Ніїралу, Нуйямаа та Ваалімаа будуть закриті до 18 лютого.
Фото: Timo Sihvonen / Yle