Станом на суботу двоє людей загинули, сотні були евакуйовані внаслідок масштабних лісових пожеж, які охопили італійський острів Сицилія.

Як передає Укрінформ, про це повідомляє Сіньхуа із посиланням на місцеві ЗМІ.
За повідомленнями сицилійських медіа, жінка та літній чоловік загинули, рятуючись від вогню.
Близько 700 осіб у на п’ятницю були евакуйовані з готелю поблизу міста Чефалу, яке особливо постраждало від стихії. Після того, як небезпека минула, люди повернулися до готелю, йдеться у повідомленні.
Причини виникнення лісових пожеж на італійському острові наразі встановлені не були.
Нагадаємо, що у п’ятницю у містечку поблизу Палермо внаслідок лісових пожеж закрили школи. Вогонь продовжує охоплювати територію Італії і наближатися до столиці Сицилії.
Полум’я, яке перекинулося на вілли у районі Палермо, намагались зупинити за допомогою літаків Canadairs, в той час як довгий фронт вогню простягнувся від муніципалітету Граттері до муніципалітету Чефалу.
Лісові пожежі також перекинулися на місто Мессіна, де для їх гасіння почали працювати пожежні команди, тоді як у сицилійському місті Трапані та його околицях пожежну бригаду викликали 17 разів.
Фото: ANSA