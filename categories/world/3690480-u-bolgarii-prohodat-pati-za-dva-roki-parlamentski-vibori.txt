У неділю, 2 квітня, громадяни Болгарії обирають новий склад парламенту країни, вже вп’яте за останні два роки.

Як передає Укрінформ, про це повідомляє Bulgarian News Agency.
Виборчі дільниці відкрилися вже о сьомій ранку, і свій голос болгари зможуть віддати до 20-ї години. При цьому, якщо о 20:00 виборці ще чекають у черзі біля виборчої дільниці, голосування може продовжитися до 21:00 години.
За 240 місць у 49-му скликанні парламенту змагаються 4566 кандидатів. З них 1 341 жінка та 3 225 чоловіків.
За даними Центральної виборчої комісії, кількість виборців, які мають право голосу, становить 6 594 593 осіб.
Газета The Washington Post зазначає, що це вже п’яті за останні два роки парламентські вибори в країні.
Як повідомляв Укрінформ, президент Болгарії Румен Радев розпустив Національну асамблею в четвер, 2 лютого, і призначив дострокові парламентські вибори на 2 квітня.