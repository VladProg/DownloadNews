Президент Румунії Клаус Йоганніс призначив лідера Соціал-демократичної партії Марчела Чолаку головою нового уряду в межах угоди про ротацію прем'єр-міністрів, що має на меті забезпечити політичну стабільність у країні.

Про це повідомляє Reuters, передає Укрінформ.
"Те, що ми тут для ротації прем'єр-міністрів, свідчить про новий рівень участі та серйозності правлячої коаліції. Румунам обіцяли стабільність, і вони її отримують", - сказав Йоганніс журналістам.
Своєю чергою Чолаку підтвердив, що новий уряд буде затверджений парламентом та приведений до присяги у четвер.
Наприкінці 2021 року ліві соціал-демократи та правоцентристські ліберали сформували коаліційний уряд разом із молодшим партнером, етнічною Угорською партією UDMR, та домовилися, що дві основні партії будуть ротувати прем'єр-міністрів.
Як повідомлялося, 12 червня ліберал Ніколає Чуке подав у відставку з посади прем'єр-міністра.
Новий уряд має бути схвалений до кінця тижня.
Фото: romaniajournal.ro