Південна Корея, США та Японія провели в Гонолулу першу сесію нещодавно започаткованого діалогу з питань економічної безпеки.

Про це повідомляє Укрінформ із посиланням на Yonhap.
«Це була перша зустріч, на якій Південна Корея, США і Японія спільно обговорили питання економічної безпеки, і делегації з трьох країн шукали шляхи зміцнення взаєморозуміння і співпраці у сферах, що становлять спільний інтерес у галузі економічної безпеки», - йдеться в пресрелізі офісу президента Південної Кореї.
Як зазначається, у діалозі, започаткованому за домовленістю між лідерами трьох країн під час тристороннього саміту в листопаді минулого року, взяли участь секретар президента Південної Кореї з питань економічної безпеки Ван Юн Чжон, старший директор з питань технологій і національної безпеки в Раді національної безпеки Білого дому Тарун Чабра та їхній колега з офісу прем'єр-міністра Японії Ясуо Такамура.
Зокрема, сторони обговорили співпрацю у сфері нових та ключових технологій, таких як квантові, біо та космічні технології, а також стабілізацію ланцюгів постачання напівпровідників, акумуляторів та критично важливих мінералів.
Торік Південна Корея та США розпочали двосторонній діалог з питань економічної безпеки, а тристоронній канал виводить співпрацю країн на новий рівень і зміцнює основу для глобальної співпраці.
Очікується, що такий формат посилить стійкість ланцюгів поставок та можливості реагування на кризові ситуації в трьох країнах, а також допоможе просувати та захищати критично важливі та нові технології.
Фото: Yonhap