США і Філіппіни проводять найбільші за останні десятиріччя військові навчання, розпочаті після того, як Китай здійснив імітацію атак з повітря та моря біля узбережжя Тайваню.

Як передає Укрінформ, про це повідомляє Sky News.
Зазначається, до навчань «Балікатан» залучено понад 17 600 військовослужбовців.
Навчання включатимуть вправи з бойовими стрільбами, запусками ракет, а також “потоплення човна” у водах Південно-Китайського моря та Тайванської протоки.
За словами офіційних осіб, під час навчань будуть продемонстровані американські військові кораблі, винищувачі, а також ракети Patriot, ракетні установки HIMARS та протитанкові комплекси Javelin.
Як зазначає видання, ці навчання стануть новою демонстрацією американської вогневої потужності в Азії, яка, ймовірно, призведе до подальшого загострення напруженості у відносинах з КНР, який не визнає незалежність Тайваню.
Вашингтон неодноразово попереджав Китай про те, що вважає його дії дедалі більш агресивними у Тайванській протоці.
Як повідомлялося, уряд Філіппін визначив чотири військові бази, зокрема поряд із Тайванською протокою, які зможуть використовуватися військовими США в рамках спільних зусиль для протидії агресивній активності Китаю.