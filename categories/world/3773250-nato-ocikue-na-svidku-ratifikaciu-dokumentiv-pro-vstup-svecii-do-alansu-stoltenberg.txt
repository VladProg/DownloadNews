Під час зустрічі у Брюсселі всі міністри оборони країн НАТО висловилися за найшвидше завершення процесу ратифікації протоколів про входження Швеції в НАТО двома країнами, які це ще не зробили.

Про це під час пресконференції за підсумками засідання Північноатлантичної Ради на рівні міністрів оборони поінформував генеральний секретар НАТО Єнс Столтенберг, повідомляє кореспондент Укрінформу.
«Міністри висловили потужну підтримку швидкої ратифікації (протоколів) про входження Швеції і закликали тих союзників, які ще не ратифікували, зробити це так швидко, як можливо. Два союзники ще не провели таку ратифікацію (Туреччина й Угорщина – ред.). Це було дуже чітке послання від усіх тих союзників, які вже ратифікували ці документи, - я маю на увазі, від 29-ти країн з 31-ї. Я також висловився за це і нагадав про рішення Вільнюського саміту», - сказав Столтенберг.
За його словами, міністр оборони Туреччини підтвердив, що його країна дотримується досягнутих у Вільнюсі домовленостей щодо завершення процесу входження Швеції в НАТО.
«Тож зараз я очікую, що уряд Туреччини направить протокол про входження (Швеції) у Великі національні збори та працюватиме, щоб забезпечити швидку ратифікацію», - додав Столтенберг.
Він зауважив, що поки процес триває, Швеція вже зараз дуже тісно інтегрована в НАТО як політично, так і у військовому вимірі. І хоча вона формально ще не є членом НАТО, вона входить до всіх робочих та керівних структур Альянсу. Статус Швеції як запрошеної країни дозволяє включати її в довгострокове оборонне планування та у програми з розвитку НАТО.
Як повідомлялося, у Брюсселі відбулася дводенна зустріч міністрів оборони країн НАТО. У рамках цієї зустрічі відбулося засідання Контактної групи з оборони України, в якому взяв участь Президент Володимир Зеленський. Цей захід у форматі «Рамштайн» зібрав понад 50 країн та дозволив Україні отримати військову допомогу на майже пів мільярда доларів.
Вчора у Брюсселі також відбулося засідання Ради Україна-НАТО за участі міністра оброни України Рустема Умєрова.
Фото: ОП