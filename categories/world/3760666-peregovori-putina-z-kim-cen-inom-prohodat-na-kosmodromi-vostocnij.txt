Президент РФ Володимир Путін та лідер КНДР Кім Чен Ин проводять переговори на космодромі "Восточний" в Амурській області РФ.

Про це повідомляє Інтерфакс, передає Укрінформ.
Зазначається, що Путін прийшов на місце зустрічі на кілька хвилин раніше.
На порядку денному зустрічі - питання двостороннього співробітництва, у тому числі в торговельно-економічній сфері, обговорення регіональної проблематики та ключових міжнародних проблем. Крім того, у Кремлі говорили, що російська сторона буде готова обговорювати з північнокорейськими партнерами тему санкцій Ради безпеки ООН щодо Пхеньяну.
Відповідаючи на запитання, чи порушуватимуться на зустрічі Путіна та Кіма питання взаємодії у військово-технічній сфері, прессекретар Кремля Дмитро Пєсков заявив, що "будучи сусідами, Росія та КНДР реалізують співпрацю і в чутливих галузях, які не повинні ставати предметом публічного оприлюднення". Кремль опублікував вступні слова Путіна та Кіма на початку переговорів. Зокрема, лідер КНДР заявив про повну підтримку дій Росії.
Раніше повідомлялося, що лідери поспілкуються за участю членів делегацій, а за потреби продовжать спілкування віч-на-віч.
Пресконференції за підсумками переговорів не передбачено.
Як повідомлялося, раніше The New York Times з посиланням на джерела писало, що Путін хоче отримати від КНДР артилерійські снаряди та протитанкові ракети, а Кім Чен Ин — щоб Росія надала Північній Кореї передові технології для супутників і атомних підводних човнів. Окрім того, Кім шукає продовольчу допомогу для своєї країни.
У Білому домі заявили, що Путін і Кім нещодавно обмінялися листами, а візит російського міністра оборони Шойгу до Пхеньяну в липні включав обговорення угоди про зброю.