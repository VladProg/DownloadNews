Учнів та вчителів ліцею Гамбетта у французькому місті Аррас (департамент Па-де-Кале) евакуювали вранці у понеділок після повідомлення про загрозу вибуху.

Саме в цій школі у п'ятницю внаслідок терористичного акту загинув вчитель Домінік Бернар, передає Укрінформ з посиланням на franceinfo.
У французьких коледжах і ліцеях о 14:00 буде оголошена хвилина мовчання в пам'ять про загиблого вчителя. Міністр освіти Габріель Атталь візьме участь у хвилині мовчання разом з прем'єр-міністром Елізабет Борн.
Опівдні президент Франції Еммануель Макрон знову розпочав нараду з питань безпеки. Напередодні він опублікував допис у соцмережі Х, де запевнив що французькі школи залишаться "оплотом проти мракобісся" і "притулком для наших учнів і всіх тих, хто там працює".
Як повідомлялося, через теракт у школі в Аррасі поліція заарештувала дев'ять осіб. Серед них - головний підозрюваний Мохаммед М., 20-річний виходець з російського Кавказу, колишній учень цієї школи. Розслідування передано до Національної антитерористичної прокуратури.
Франція залучила 7000 спецпризначенців для посилення безпеки у містах після смертельного нападу на школу.

Фото: MATTHIEU BOTTE / MAXPPP