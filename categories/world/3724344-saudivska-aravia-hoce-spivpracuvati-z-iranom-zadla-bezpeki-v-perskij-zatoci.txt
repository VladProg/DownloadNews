Саудівська Аравія має намір посилити морську безпеку в районі Перської затоки у співпраці з Іраном.

Як передає Укрінформ із посиланням на Reuters, про це заявив у суботу міністр закордонних справ країни принц Фейсал бін Фархан.

«Хотів би згадати про важливість співпраці між двома країнами в питаннях регіональної безпеки, особливо щодо морського судноплавства... і про важливість співпраці між усіма країнами регіону, щоб забезпечити його свободу від зброї масового знищення», – сказав принц Фейсал.
Виступаючи після переговорів зі своїм іранським колегою Хосейном Аміром-Абдоллахіаном у Тегерані, він також зазначив, що король і кронпринц Саудівської Аравії з нетерпінням чекають, що президент Ірану Ібрагім Раїсі «прийме запрошення відвідати Королівство найближчим часом».
У березні Іран і Саудівська Аравія домовилися за посередництва Китаю покласти край багаторічній дипломатичній ворожнечі й відновити відносини.
Королівство розірвало відносини з Іраном у 2016 році після того, як протестувальники в Тегерані напали на посольство Саудівської Аравії у відповідь на страту Ер-Ріядом видатного шиїтського священнослужителя.
Останнім часом Іран намагається налагодити відносини з кількома арабськими країнами Перської затоки.
Зближення Саудівської Аравії з Тегераном пішло в розріз із політикою Ізраїлю, який намагався ізолювати Іран дипломатичним шляхом.
ОАЕ відновили офіційні відносини з Іраном минулого року.