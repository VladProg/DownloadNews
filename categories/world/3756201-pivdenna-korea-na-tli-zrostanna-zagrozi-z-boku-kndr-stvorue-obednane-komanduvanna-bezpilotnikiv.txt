Південна Корея створила об'єднане військове командування, яке контролюватиме усі операції з безпілотниками. Це рішення ухвалене на тлі зростання військової загрози з боку КНДР.

Як передає Укрінформ, про це повідомляє агенція Yonhap.
"У п’ятницю Південна Корея створила об'єднане військове командування, яке контролюватиме операції безпілотників", - йдеться у повідомленні.
Командування створене в рамках зусиль з активізації використання безпілотних засобів задля реагування на зростання військових загроз з боку КНДР.
Об'єднаний комітет керівників штабів (JCS) заснував штаб командування операцій безпілотників, що включає всі збройні сили в районі прикордонного міста Почхон, за 51 кілометр на північний схід від Сеула.
За даними JCS, командування планує використовувати безпілотні засоби для захисту себе та своїх союзників від різних видів асиметричних загроз з боку противника, таких як БПЛА, ядерна зброя та інша зброя масового знищення.
На нього також покладено завдання ведення спостереження, розвідки та ударних операцій, "ведення психологічної та електромагнітної війни на стратегічному та оперативному рівнях".
Як повідомлялося, КНДР у відповідь на спільні військові навчання Південної Кореї та США провела власні командно-штабні тренування за сценарієм окупації території півдня Корейського півострова.
Північна Корея називає ці військові навчання репетицією вторгнення, а її лідер Кім Чен Ин закликав до збільшення виробництва ракет і підготовки армії до ведення наступальної війни.
Фото: Yonhap