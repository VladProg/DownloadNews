У день місцевих виборів у Молдові фахівці зафіксували кілька інцидентів у сфері кібербезпеки, зокрема після закриття виборчих дільниць в роботі сайту ЦВК спостерігались перебої.

Про це сказала на пресконференції голова Центрвиборчкому Анжела Караман, передає Укрінформ з посиланням на NewsMaker.
«У день виборів, а саме після закриття виборчих дільниць, зафіксували інциденти в галузі кібербезпеки та кілька спроб вивести з ладу IT-інфраструктуру ЦВК. Це призвело до того, що на короткі часові проміжки під час відображення попередніх результатів зовнішнє оновлення інформації сповільнилося», - заявила Караман.
За її словами, фахівці зі служби технологій та кібербезпеки оперативно відреагували на всі виявлені загрози, зуміли своєчасно блокувати ці атаки та забезпечити безперебійну роботу інформаційної системи.
Як повідомляв Укрінформ, у неділю, 5 листопада, у Молдові відбулися місцеві вибори.
Кандидат від партії «Національний альтернативний рух» (MAN) Іон Чебан, який балотувався на другий термін на посаду мера Кишинева, заявив про перемогу на виборах. Попередні дані Центрвиборчкому свідчать, що за Чебана проголосували 50,58% виборців.
Спікер парламенту Молдови Ігор Гросу розповів, що місцеві вибори у країні пройшли в умовах «безпрецедентного втручання Росії у внутрішні справи Молдови за допомогою брудних грошей та пропаганди».