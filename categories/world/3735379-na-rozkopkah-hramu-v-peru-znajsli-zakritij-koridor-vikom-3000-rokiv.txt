У Перу археологи виявили 3000-річний закритий коридор на колишньому місці знаходження великого храмового комплексу, який може вести до інших кімнат усередині.

Як передає Укрінформ, про це повідомляє Reuters.
Віднайдений коридор, який також називають «проходом кондора», розташований на території колишнього храмового комплексу культури Чавін.
Археологічний комплекс Чавін-де-Уантар – один з найважливіших центрів культури, яка процвітала приблизно з 1 500 - 550 років до н.е. Комплекс розташований приблизно за 306 кілометрів від столиці Ліми.
Останні із досліджень у Чавін-де-Уантар зосереджені на коридорі всередині південної частини храму, який, на думку вчених, раніше був закритим через його структурну слабкість.
Новий вхід у стародавній коридор був вперше досліджений командою археологів за допомогою камер, встановлених на роботах. Такий спосіб використовувався задля уникнення ризику подальшого руйнування стародавньої архітектурної споруди та для відкидання сміття, яке колись наповнювало коридор.
Храмовий комплекс має тераси і мережу проходів, які були нещодавно виявлені археологами.
У травні 2022 року вчені знайшли у коридорі великий керамічний виріб, прикрашений деталями, схожими на голову і крила кондора. Кондор у стародавніх культурах Анд асоціювався із могутністю та процвітанням.
У 1985 році комплекс Чавін-де-Уантар в Перу був визнаний ЮНЕСКО об’єктом всесвітньої спадщини.
Як повідомляв Укрінформ, в Узбекистані археологи виявили рідкісні давні монети, приблизний вік яких 1 200 -1 500 років.
Фото: wikipedia.org