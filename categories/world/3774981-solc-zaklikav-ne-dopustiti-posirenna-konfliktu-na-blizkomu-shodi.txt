Потрібно докласти всіх зусиль для недопущення розширення конфлікту на більш широкий регіон Близького Сходу та водночас запобігти жертвам серед мирного населення.

Про це заявив канцлер ФРН Олаф Шольц на пресконференції з королем Йорданії Абдаллою II ібн Аль-Хусейном після їхніх переговорів у Берліні 17 жовтня, передає кореспондент Укрінформу.
«Треба негайно відновити безпеку в Ізраїлі та навколо нього.... "Хезболла" та Іран не повинні втрутитися. Ми разом із союзниками спрямовуємо всі зусилля, щоби цей конфлікт не загострювався надалі», - підкреслив Шольц.
Він поінформував, що сьогодні здійснить візит в Ізраїль і на місці обговорить з прем’єром Біньяміном Нетяньягу ситуацію.
Канцлер запевнив, що Німеччина суворо засуджує терористичні атаки ХАМАС та міцно стоїть на боці Ізраїлю, який має право захищатися. Водночас він наголосив на необхідності розрізняти між мирними палестинцями та терористами.
Шольц переконаний у необхідності продовження гуманітарної допомоги для зменшення страждань населення в Газі, забезпечення гуманітарного коридору.
Канцлер ФРН планує здійснити візит в Ізраїль і Єгипет 17-18 жовтня. До цього він провів переговори – особисті та телефонні – з важливими гравцями в регіоні.
Фото: Deutscher Bundestag