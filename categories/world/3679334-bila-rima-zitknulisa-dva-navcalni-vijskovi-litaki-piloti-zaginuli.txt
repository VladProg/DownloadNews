В Італії у муніципалітеті Гуідонія-Монтечеліо, що поблизу Рима, у повітрі під час навчальної місії зіткнулися два військових літаки, внаслідок чого обидва пілоти загинули.

Про це повідомляє Italy24.press, передає Укрінформ.
Аварія сталася у вівторок, 7 березня, близько 11:00. Уламки літаків Siai Marchetti S-208 впали біля житлових будинків, загорівся припаркований поряд автомобіль.
На місце події виїхали медики та поліція.
«Звістка про загибель двох пілотів ВПС в авіакатастрофі, що сталася в Гуідонії поблизу Рима, наповнює нас сумом. Від імені уряду я висловлюю свої найглибші співчуття родинам, колегам 60-го штурмового загону та всьому корпусу ВПС. Наші молитви з вами», - йдеться у заяві прем'єр-міністра Італії Джорджі Мелоні.
Двоє військових пілотів, які загинули в авіакатастрофі, брали участь у заздалегідь запланованій навчальній місії. Причина зіткнення наразі невідома. Про інших постраждалих не повідомляється.
Фото: news.italy24.press