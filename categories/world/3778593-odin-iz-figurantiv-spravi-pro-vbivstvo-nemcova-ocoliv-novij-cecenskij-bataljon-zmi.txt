Фігурант справи про вбивство Бориса Нємцова Руслан Геремеєв очолить новий чеченський батальйон імені шейха Мансура.

Про це повідомило видання Meduza, передає Укрінформ.
"Командиром нового батальйону стане наш брат Руслан Геремеєв. Він зарекомендував себе як гідний представник команди першого президента Чечні, героя Росії Ахмата-Хаджі Кадирова", - повідомив депутат Держдуми Адам Делімханов
За словами Делімханова, новий батальйон був створений з ініціативи глави Чечні Рамзана Кадирова.
Руслан Геремеєв - колишній заступник командира батальйону "Північ". Він фігурував у матеріалах справи про вбивство Бориса Нємцова як свідок, проте слідству так і не вдалося його допитати.
Адвокат сім'ї Нємцова Вадим Прохоров припускав, що Геремеєв міг бути організатором убивства. Кадиров причетність Геремеєва до злочину заперечував.
Шейх Мансур наприкінці XVIII століття очолював рух північнокавказьких горців проти експансії Російської імперії в регіоні. У 1791 році він потрапив у полон і був засуджений до довічного ув'язнення "за збудження народів гір проти Росії".
Як повідомляв Укрінформ, у червні в Росії заявили про поранення в Україні соратника Кадирова, депутата Держдуми РФ Делімханова.