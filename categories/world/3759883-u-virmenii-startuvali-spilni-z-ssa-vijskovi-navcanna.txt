У Вірменії в понеділок стартують спільні із США навчання "Eagle Partner 2023", які триватимуть до 20 вересня.

Про це повідомляє News.am із посиланням на міноборони Вірменії, передає Укрінформ.
Навчання передбачають операції зі стабілізації відносин між сторонами, що конфліктують, при виконанні миротворчих завдань.
Мета навчань – підвищення рівня злагодження підрозділів, що беруть участь у міжнародних миротворчих місіях у рамках миротворчих операцій, обмін передовим досвідом у галузі управління та тактичної комунікації, а також підвищення готовності вірменського підрозділу до планових оцінок "Концепції оперативного потенціалу" програми НАТО "Партнерство заради миру".
Як повідомлялося, Росія негативно відреагувала на ці спільні з американською стороною військові навчання у Вірменії та кілька разів за останній тиждень висловила «стурбованість».
Зокрема російське МЗС викликало посла Вірменії Вагаршака Арутюняна, щоб висловити різкий протест у зв'язку з низкою «недружніх кроків» вірменського керівництва. Серед них були названі «запуск процесу ратифікації Римського статуту МКС, поїздка до Києва дружини прем'єр-міністра Анни Акопян, проведення на вірменській території військових навчань за участю США».