Унаслідок ДТП за участю пасажирського автобуса, що сталося на півдні Туреччини, одна людина загинула та 14 отримали травми.

Про це повідомляє Укрінформ з посиланням на TRT Haber.
“Пасажирський автобус, який вийшов з-під контролю через опади і туман в районі Анамур міста Мерсін, врізався в схил гори і перекинувся через огорожу. Внаслідок ДТП 1 людина загинула, 14 людей отримали травми”, - повідомляє телеканал.
Аварія сталася вранці на шосе Анамур-Газіпаша. Пасажирський автобус рухався в напрямку Анталії.
До місця аварії було направлено велику кількість медичних, жандармських та пожежних команд. Встановлено, що один із пасажирів автобуса загинув на місці аварії. Серед 14 потерпілих водій автобуса та 13 пасажирів, яких доправили до найближчих лікарень.
За фактом аварії розпочато розслідування.
Як повідомляв Укрінформ, у провінції Коджаелі на північному заході Туреччини в березні внаслідок ДТП за участю 23 автомобілів постраждали 11 людей.
Фото: TRT Haber