Голова уряду Киргизстану Акилбек Жапаров заявив, що його країна вживе заходів, аби санкційні товари не йшли в Росію, після повідомлень про те, що США можуть ввести санкції проти азійської країни за допомогу Москві.

Як передає Укрінформ, про це повідомляє 24.kg, цитуючи очільника уряду Киргизстану.
«Заходи вживатимуться надалі, щоб санкційні товари не перетинали наш кордон і не надходили туди, де є санкції», — сказав Жапаров.
Відповідаючи на запитання про те, яких наслідків варто очікувати Киргизстану, він згадав, що в країні активно працюють над усуненням подібних ризиків через забезпечення прозорості торгівлі.
«Ситуація у світі так швидко змінюється, тим більше, коли великі країни щось хочуть. Ми працюємо у правильному напрямку. Саме для цього я і прошу бізнес — виставляйте електронні рахунки, щоб раптом ненароком там чогось іншого не виявилося», - зазначив прем’єр.
Як повідомляв Укрінформ, адміністрація президента США Джо Байдена готує нові економічні обмежувальні заходи проти Киргизстану, щоб змусити країну припинити торгівлю з Росією підсанкційними товарами.