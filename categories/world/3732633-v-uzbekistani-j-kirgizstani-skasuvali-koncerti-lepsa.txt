Концерт російського співака Григорія Лепса, який підтримує російську агресію проти України, запланований на 23 жовтня у Палаці «Дружби народів» у столиці Узбекистану Ташкенті, скасовано.

Як передає Укрінформ, про це повідомляє Gazeta.uz.
Про відповідне рішення заявили організатори концерту. Куплені квитки підлягають поверненню.
Пізніше Міністерство культури та туризму Узбекистану повідомило, що концерт «відкладено з деяких технічних причин».
Раніше група активістів в Узбекистані вимагала скасування виступу артиста, який активно підтримує військові дії Росії проти України.
За даними Радіо Азаттик, у Киргизстані також скасували концерт Лепса. Захід за участю російського співака був запланований на 2 серпня в місті Чолпон-Ата Іссик-Кульської області. Організатори концерту заявили, що причиною скасування стало незадоволення серед громадськості.
Після анонсу заходу окремі користувачі соціальних мереж почали висловлюватись проти виступу артиста в Киргизстані.
Як повідомляв Укрінформ, компанія Makao Luxury Village Resort скасувала концерт у Казахстані російського співака Григорія Лепса, який, як і російський співак Ніколай Басков, обіцяв винагороду 1 млн руб. за підбиті українські танки.