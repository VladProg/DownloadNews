Вірменія звернулась до Європейського суду з прав людини з вимогою вжити заходів стосовно Азербайджану через його "широкомасштабну агресію".

Про це передає Укрінформ із посиланням на News.am.
"Представник Міжнародних правових справ сьогодні звернувся до Європейського суду з прав людини з проханням застосувати тимчасовий захід, щоб запобігти безповоротній втраті прав цивільного населення внаслідок широкомасштабної агресії, розв’язаної з боку Азербайджану проти населення Нагірного Карабаху", - йдеться у повідомленні.
Зокрема, вимагалося зобов'язати Азербайджан припинити обстріли збройними силами всіх цивільних об'єктів, населених пунктів і населення.
Як повідомляв Укрінформ, Міністерство оборони Азербайджану у вівторок оголосило про початок антитерористичних заходів локального характеру в Карабасі.
Баку вимагає виведення військ Вірменії з Азербайджану та розпуску "режиму сепаратистів" у Ханкенді.
Прем’єр-міністр Вірменії Нікол Пашинян провів засідання Ради безпеки, де обговорювалися "широкомасштабні воєнні дії" у Карабаху.
Пізніше у вівторок МЗС Вірменії оприлюднило заяву, в якій звинуватило Азербайджан у проведенні "етнічної чистки".