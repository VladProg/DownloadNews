Руйнація Каховської дамби в Україні підкреслює значну прогалину в міжнародному кримінальному праві.

Таку думку висловила в ексклюзивному коментарі кореспондентові Укрінформу в Гаазі виконавчий директор міжнародної організації Stop Ecocide International, також відомої як SEI, Джоджо Мехта.
“Руйнація Каховської дамби в Україні є катастрофічною і підкреслює значну прогалину в міжнародному кримінальному праві. Настав час, нарешті, визнати екоцид - серйозну та широкомасштабну чи довготермінову екологічну шкоду навколишньому середовищу - самостійним злочином як у мирний час, так і під час конфлікту”, - сказала вона.
Варто зазначити, що міжнародна організація Stop Ecocide International прагне визнати екоцид міжнародним злочином. І наголошує, що екоцид - це серйозна шкода навколишньому середовищу або екосистемі, що ставить під загрозу виживання живих істот і навіть може призвести до повного знищення навколишнього середовища. Організація хоче залучити юристів, експертів, дипломатів і всі сектори громадянського суспільства до роботи, щоб екоцид був визнаний міжнародним злочином.
“Ми більше не можемо ігнорувати, наскільки небезпечним є руйнування екосистем, від яких повністю залежать наше життя та засоби до існування, підтримка важливого біорізноманіття, яке знаходиться під загрозою, і регулювання клімату на нашій спільній планеті”, - наголосила Мехта.
За її словами, згідно зі ст. 441 ККУ, екоцид - масове знищення рослинного або тваринного світу, отруєння атмосфери або водних ресурсів, а також вчинення інших дій, що можуть спричинити екологічну катастрофу - карається позбавленням волі на строк від восьми до п'ятнадцяти років.
Експерт також зазначила, що в міжнародному праві серед воєнних злочинів визначені і злочини проти довкілля. За Римським статутом, яким керується Міжнародний кримінальний суд (МКС), це навмисне вчинення нападу, коли відомо, що такі дії спричинять довгострокову та серйозну шкоду навколишньому природному середовищу, яка вочевидь буде несумісна з конкретною і безпосередньо очікуваною загальною військовою перевагою.
За її словами, щоб говорити про наслідки руйнування Каховської ГЕС, потрібно мати більше інформації безпосередньо з місця. Але, посилаючись на Олену Кравченко, яка є виконавчим директором, членом правління організації “Екологія-Право-Людина” (ЕПЛ), Мехта зазначила, що “цей “екоцид” загрожує “безпрецедентними екологічними наслідками”.
Зокрема, йдеться про забруднення сміттям, небезпечними хімічними речовинами, масову загибель риби, молюсків та інших водних видів.
“Використання терміну “екоцид” є важливим, тому що дуже часто екологічній шкоді, заподіяній під час збройних конфліктів, не приділяється належна увага. Зрозуміло, що і медіа, і правові органи часто зосереджуються на безпосередній шкоді людям, шкоді інфраструктурі тощо, але шкода навколишньому середовищу може тривати багато років або десятиліть після завершення конфлікту. Тож назва найгіршої екологічної шкоди екоцидом відображає цю серйозність і означає, що ситуація сприймається настільки серйозно, наскільки це має бути”, - сказала Мехта.
Найважливіше, на її думку, що потрібно зробити спочатку — це оцінити фактичні збитки, завдані в результаті інциденту, і зібрати докази, щоб можна було оцінити, які існуючі закони будуть найвідповіднішими.
“Насамперед, руйнування Каховської дамби свідчить про те, що давно настав час запровадити на міжнародному рівні закон про екоцид для вирішення найсерйозніших випадків екологічного руйнування, де б і коли б вони не відбувалися”, - наголосила Мехта.
Як повідомлялося, у ніч проти 6 червня російська армія підірвала греблю Каховської ГЕС. У зоні небезпеки на Херсонщині продовжуються рятувальні роботи та заходи з евакуації населення з місць затоплення.
Особливо критичною ситуація залишається на тимчасово окупованих територіях, де росіяни залишили мирне населення без жодної допомоги, в той час як доступ рятувальних служб України до цих людей є вкрай ускладненим або неможливим.
Президент Володимир Зеленський поінформував, що доступ до питної води через підрив Каховської ГЕС ускладнено для сотень тисяч людей.
Фото: Planet Labs