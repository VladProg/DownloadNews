Перед парламентом Грузії у неділю відбувся мітинг "Разом – до Європи", організований опозиційним "Єдиним національним рухом" з вимогами відставки уряду, європейського курсу Грузії та звільнення експрезидента Міхеїла Саакашвілі.

Про це повідомляє Укрінформ ыз посиланням на проєкт Радіо Свобода "Ехо Кавказу".
""Разом - в Європу" - під цим слоганом перед будівлею парламенту Грузії проходить акція, організована "Національним рухом". За словами учасників акції, шлях розвитку країни проходить через євроінтеграцію, тому сьогоднішню акцію проводять на підтримку курсу Грузії до Європи", - йдеться у повідомленні.
На акції присутні члени опозиційних політичних партій і представники різних верств суспільства. Представники молодіжного крила партії приєдналися до акції ходою від станції метро "Руставелі".
На опозиційному мітингу в Тбілісі знову скандують "Сухумі!" і "Цхінвалі!". Водночас активісти, які зібралися на Руставелі, вимагали відставки уряду і звільнення експрезидента Грузії Міхеїла Саакашвілі та директора телекомпанії "Мтаварі архі" Ніки Гварамія і активіста Лазаре Грігоріадіса. На мітингу періодично скандують "Міша, Міша!", а також заклики до уряду - "Йди!".
Через акцію автомобільний рух перед парламентом було перекрито.
Лідер партії "Єдиний національний рух»я Леван Хабеішвілі озвучив чотири вимоги до влади: звільнення Григоріадіса, друга – негайна відставка суддів, проти яких запроваджено санкції, третя – звільнення Саакашвілі та Гварамії, четверта вимога – закон про деолігархізацію, судову реформу та реформу центральної виборчої комісії.
Мітинг завершився виконанням гімнів Грузії, України та Євросоюзу. Повідомлень про порушення не було.
Влада Грузії раніше назвала мітинг 9 квітня "аморальним нахабством".
Як повідомляв Укрінформ, раніше експрезидент Грузії Міхеїл Саакашвілі, який зараз перебуває у в'язниці у Тбілісі, заявив про погіршення стану свого здоров'я та закликав міжнародну спільноту долучитися до його звільнення.
Фото: Tornike Mandaria/RFE/RL