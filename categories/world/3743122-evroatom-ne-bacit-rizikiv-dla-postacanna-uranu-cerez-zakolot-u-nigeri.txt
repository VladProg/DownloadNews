Європейська спільнота з атомної енергії (Євроатом) не вбачає безпосереднього ризику для виробництва ядерної енергії в Європі, якщо Нігер скоротить поставки урану.

Як передає Укрінформ, про це у ядерному агентстві ЄС повідомили Reuters.
"Якщо імпорт з Нігеру скоротиться, то в короткостроковій перспективі немає безпосередніх ризиків для безпеки виробництва ядерної енергії", - заявили в Євроатомі.
Зазначається, що Нігер, де минулого тижня хунта захопила владу, був другим за величиною постачальником природного урану до Євросоюзу минулого року. Водночас, як заявили в Євроатомі, у країнах ЄС наразі достатньо запасів урану, щоб забезпечити паливом свої ядерні реактори впродовж трьох років.
Європейська комісія також повідомила, що блок з 27 країн має "достатні запаси урану, щоб пом'якшити будь-які короткострокові ризики поставок". За словами представника ЄК, у середньо - та довгостроковій перспективах на світовому ринку достатньо запасів, щоб задовольнити потреби ЄС.
За даними Євроатому, у 2022 році Нігер поставив 2 975 тонн природного урану, або 25,4% від усіх поставок в ЄС. Казахстан був найбільшим постачальником для союзу, на третьому місці - Канада.
Як повідомлялося, у Нігері група військових заявила про усунення від влади демократично обраного президента Мохамеда Базума та його уряду. Низка європейських держав, серед них і Україна, засудили державний переворот у Республіці Нігер.