Генеральний секретар ООН Антоніу Гутерреш назвав ситуацію у Газі "кризою людства".

Про це він заявив журналістам у понеділок, передає кореспондент Укрінформу.
"Жахіття у Газі - більше ніж гуманітарна криза, це криза людства", - заявив Генсек ООН.
За його словами, унаслідок наземних операцій та бомбардувань сектору Гази зазнають ударів лікарні, табори біженців, мечеті, церкви та об'єкти ООН, включаючи притулки. Водночас ХАМАС використовує мирних жителів як живий щит і продовжує запускати ракети в бік Ізраїлю.
«Жодна сторона в збройному конфлікті не стоїть вище від міжнародного гуманітарного права», - наголосив він.
Гутерреш заявив, що Газа перетворюється «на кладовище дітей».
Також, за його словами, у регіоні за чотири тижні було вбито більше журналістів, ніж під час будь-якого конфлікту щонайменше за три десятиліття, загинуло більше співробітників ООН, ніж за будь-який аналогічний період в історії Організації.
ООН оцінив у 1,2 млрд доларів необхідну суму для надання допомоги 2,7 млн чоловік у Газі й 0,5 млн палестинців на Західному березі, включаючи Східний Єрусалим.
За словами Гутерреша, допомога, яка надходить у Газу через контрольно-пропускний пункт "Рафах" на межі з Єгиптом, - це «струмочок, що не покриває океану потреб».
Якщо Газі не надати допомогу, брудні стічні води незабаром потечуть по вулицях, що призведе до подальшого поширення хвороб, заявив Генсек.
Він закликав до гуманітарного припинення вогню, беззастережного звільнення заручників, захисту цивільного населення, лікарень, обʼєктів ООН, притулків та шкіл, припинення використання цивільних осіб як живого щита, забезпечення доставки в Газу продовольства, води, медикаментів і пального.
Гуттереш також висловив занепокоєння з приводу поширення конфлікту на весь регіон - «від Лівану та Сирії до Іраку та Ємену».
«Я глибоко стурбований зростанням антисемітизму та антимусульманського фанатизму», - наголосив він.
На переконання Генсека, необхідно діяти зараз, щоб «допомогти прокласти шлях до миру, до рішення про співіснування двох держав, при якому ізраїльтяни і палестинці житимуть у мирі та безпеці».
Як повідомляв Укрінформ, вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та проводить наземну операцію.