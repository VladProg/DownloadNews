На італійському острові Лампедуза оголосили надзвичайний стан після того, як вчора кілька тисяч мігрантів прибули на острів.

Як передає Укрінформ, про це повідомляє The Brussels Times.
Мер Лампедузи Філіппо Манніно звернувся по допомогу для острова, який, за його словами, перебуває під "сильним тиском". Населення острова у відчаї, сказав мер.
"Кожен по-своєму допомагав мігрантам, які цього потребували, але тепер настав час знайти структурне рішення", — закликав він.
Що саме передбачає запроваджений надзвичайний стан, наразі не зрозуміло.
У квітні уряд прем'єр-міністра Джорджії Мелоні вже оголошував надзвичайний стан по всій Італії.
Лише у вівторок, за даними Міністерства внутрішніх справ Італії, на острів Лампедуза у Середземному морі прибуло близько 6000 людей.

Табір мігрантів на острові Лампедуза, що розрахований на близько 400 місць, зараз переповнений.
На даний момент на острові, площею близько 20 квадратних кілометрів та населенням близько 6 тисяч осіб, перебуває майже 6 800 мігрантів.
Як повідомлялося, на італійський острів Лампедуза у Середземному морі впродовж минулої доби прибули понад шість тисяч мігрантів, що стало рекордом.
Раніше міністр підприємств та виробництва Італії Адольфо Урсо закликав ЄС втрутитися через важку ситуацію з мігрантами на острові Лампедуза.
Перше фото: Belga