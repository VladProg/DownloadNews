Міжнародний кримінальний суд (МКС) не має юрисдикції в розслідуванні злочину агресії росії, тому для притягнення винних до відповідальності потрібно створити спецтрибунал.

Про це в коментарі кореспонденту Укрінформу в Гаазі сказав Юрій Пархоменко, партнер Вашингтонського офісу міжнародної юридичної фірми Foley Hoag, залучений у міждержавних спорах, зокрема у справах про воєнні злочини та геноцид.
“Притягнути відповідальних за агресію неможливо у рамках МКС через відсутність юрисдикції. Відповідно, саме створення спецтрибуналу щодо агресії є необхідним для притягнення до відповідальності вищого політичного і військового керівництва росії до міжнародно-правової відповідальності. Це буде своєрідним Нюрнберзським трибуналом 21-го століття. До речі, Статут Нюрнберзського трибуналу передбачав кримінальну відповідальність за ведення агресивної війни, і ця ідея іронічно була запропонована радянським юристом Трайніним, який придумав термін “злочин проти миру”. Нюрнберзський трибунал погодився зі стороною обвинувачення в тому, що агресія була найтяжчим звинуваченням проти обвинувачених, зазначивши у своєму вироку, що, оскільки війна загалом є злом, “розпочати агресивну війну, отже, є не лише міжнародним злочином; це найвищий міжнародний злочин, який відрізняється від інших воєнних злочинів лише тим, що містить у собі накопичене зло цілого”, - сказав юрист.
За його словами, путін із своєю когортою, так само як і 12 засуджених високопосадовців нацистської Німеччини, має нести правову відповідальність.
Як повідомлялося, у вересні 2022 року Президент Володимир Зеленський утворив робочу групу на чолі з Андрієм Єрмаком, яка опрацьовуватиме питання створення спеціального трибуналу для притягнення до кримінальної відповідальності керівництва російської федерації за скоєння злочину агресії проти України. Створення такого трибуналу підтримали Парламентська асамблея Ради Європи, Європарламент, Парламентська асамблея НАТО, Парламентська асамблея ОБСЄ та окремі держави.