російський опозиціонер Олексій Навальний заявив, що з кримінальної справи про екстремізм щодо нього виділено окрему «терористичну справу», за якою його судитиме військовий суд, по ній загрожує довічне ув'язнення.

Про це повідомляє Укрінформ з посиланням на Твіттер «Команда Навального», в якому цитуються слова з виступу політика по відеозв'язку у Басманному суді москви.
«Вони висунули абсурдні обвинувачення, за якими мені загрожує 30 років колонії. Слідчий Відюков учора сказав, що з цієї справи окремо виділено терористичну справу про те, що я, сидячи у в'язниці, роблю теракти. І у цій справі мене судитиме окремо військовий суд… Мені загрожує 30 років у цій справі (першій - ред.), мабуть, довічно у наступній» - сказав Навальний.
При цьому Медіазона уточнює, що на тому ж засіданні Басманний районний суд москви дав Навальному 10 днів (до 5 травня) на ознайомлення із порушеною проти нього справою про «екстремізм», котра налічує 196 томів.
Як повідомлялося, Навальний знаходиться у виправній колонії №6 у Володимирській області. У березні 2022 року його засудили до дев'яти років колонії суворого режиму у справі про шахрайство та неповагу до суду.
У жовтні 2022 року Навальний повідомив, що проти нього порушили нову кримінальну справу. Слідчий комітет росії звинуватив його у пропаганді тероризму та екстремізму, фінансуванні екстремістської діяльності, реабілітації нацизму.
Фото: EPA