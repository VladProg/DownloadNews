Німецькі політики піддали критиці «ходу за мир» у Берліні проти постачання озброєння Україні, організовану лівими та активістами.

Про це повідомляє Укрінформ з посиланням на DW.
«Віцеканцлер та міністр економіки ФРН Роберт Габек різко розкритикував ідею мітингу проти постачання озброєння Україні, який відбудеться у Берліні у суботу, 25 лютого», - йдеться у повідомленні.
Зазначається, що у коментарі телеканалу ARD напередодні ходи він зазначив, що його організатори «намагаються продати як мир те, що імперіалістичний диктатор нав'язує Європі».
Критику Габека викликав мітинг «Повстання за мир», який був організований депутатом бундестагу від Лівої партії Сарою Вагенкнехт та журналісткою і феміністкою Алісою Шварцер.
Згідно з заявкою організаторів, у ході візьмуть участь як мінімум 10 тисяч осіб, а його посил - вимога до уряду йти шляхом мирних переговорів між Україною і росією, яка розв'язала війну, замість організації надання озброєння Києву.
Габек зазначив, що «миру хоче кожен, хто перебуває в здоровому глузді», але те, що пропонують Вагенкнехт та Шварцер – «це не мир, а химера» та введення населення в оману.
За словами віцеканцлера, якщо слідувати зверненню активісток, «це стане запрошенням путіну нападати на інші країни».
У свою чергу глава фракції Соціал-демократичної партії Німеччини (СДПН) у бундестазі Рольф Мютценіх зазначив у коментарі газеті Rheinische Post, що підтримує бажання громадян прагнути мирних переговорів, однак не може схвалити думку Вагенкнехт і Шварцер.
За його словами, було б добре, якби мітинг при цьому «чіткіше відмежувався» від радикальних рухів. При цьому політик, судячи з усього, має на увазі те, що під «Маніфестом за мир», опублікованим активістками кілька тижнів тому, підписалися представники правопопулістської партії «Альтернатива для Німеччини» (АдН).
При цьому, за словами Мютценіха, слід визнати, що частина населення Німеччини хотіла б «більшої орієнтації на мирні переговори».
Виконавчий секретар фракції соціал-демократів у бундестазі Катя Маст поставилася до ідеї активісток критичніше - у коментарі виданням медіагрупи Funke вона вказала, що організаторки грають на руку російській пропаганді, яка не забариться використовувати фотографії та відео з мітингу у своїх цілях.
Співголова Лівої партії Жанін Віслер зазначила, що не візьме участь у ході своєї колеги по партії, оскільки бере участь в іншій акції, і переймається тим, що заклики до участі в ході звучать і в правих колах.
Хода «Повстання за мир» була організована після публікації Вагенкнехт та Шварцер на початку лютого петиції з так званим «Маніфестом за мир», яка набрала вже понад 365 000 підписів і була підтримана деякими діячами німецької культури.
Проте ініціатива активісток викликала шквал критики. Німецькі ЗМІ називали викладені в маніфесті тези цинічними та зневажливими по відношенню до українців, а консервативна Die Welt взагалі назвала «інструкцією з капітуляції».
У відповідь на цю ініціативу напередодні річниці початку повномасштабного вторгнення рф в Україну було запущено петицію із закликом не припиняти допомогу Києву.
Її серед інших підписали голова комітету бундестагу з оборони Марі-Агнес Штрак-Циммерман, член комітету бундестагу з міжнародних справ Родеріх Кізеветтер, голова комітету бундестагу у справах Європи Антон Хофрай Інші депутати парламенту Німеччини.
Як повідомляв Укрінформ, Німеччина передасть Україні 18 танків Leopard 2 замість 14.
Завдяки цьому Німеччина збільшує кількість поставлених танків з 14 до 18 і разом із Португалією і Швецією забезпечує загалом український батальйон.
Наприкінці січня уряд Німеччини ухвалив рішення про надання Збройним силам України 14 основних бойових танків Leopard 2.
Німецькі танки, а також БМП Marder мають бути доставлені в Україну в останній тиждень березня. Українські екіпажі проходять зараз навчання на цій техніці.