Військові Армії оборони Ізраїлю випадково вистрілили з танка по єгипетському контрольно-пропускному пункту.

Як передає Укрінформ, про це повідомляють Збройні сили Ізраїлю у Телеграм.
"Нещодавно танк ЦАХАЛ випадково влучив у єгипетський пост поблизу кордону в районі Керем Шалом. За фактом інциденту проводиться розслідування, деталі встановлюються", - йдеться в дописі.
Представники ЦАХАЛ висловили жаль у зв'язку з цим інцидентом, деталі якого наразі з'ясовують.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня глава уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС. США, ЄС, Україна та низка інших держав засудили атаки по Ізраїлю.
Фото: Jalaa Marey