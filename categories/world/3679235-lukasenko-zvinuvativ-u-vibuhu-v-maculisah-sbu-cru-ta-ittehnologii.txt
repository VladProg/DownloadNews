У білорусі самопроголошений президент олександр лукашенко заявив про затримання так званого «терориста українських спецслужб» і його помічників, які нібито «причетні до спроби диверсії щодо літака А-50 на аеродромі Мачулищі».

Про це повідомляє Укрінформ з посиланням на держінформагентство БелТА.
«Служба безпеки України, керівництво ЦРУ… розробляють операцію проти республіки білорусь. Був підготовлений терорист. Він росіянин, з російським паспортом, має український паспорт. Народився в Кривому Розі, жив у Криму. Родичі в Австрії деякі, деякі залишилися в Києві. Він був завербований спецслужбою України у 2014 році, начебто. Айтішник або добре знається на IT-технологіях. Готувався для здійснення терористичних актів», - сказав лукашенко.
За його словами, під час підготовки «диверсанта» були «задіяні найвищі технології», його нібито навчили «усьому цьому не за один місяць», а після завершення підготовки «маршрутизували (так кажуть у КДБ) на нашу територію».
Як повідомлялося, 26 лютого стало відомо, що на військовому аеродромі "Мачулищі" в білорусі пролунали вибухи. Потім з'явилася інформація, що був пошкоджений російський військовий літак А-50.
Представник ініціативи Bypol Олександр Азаров повідомив, що за цим стоять білоруські партизани. За його словами учасники ймовірної диверсії в Мачулищах залишили Білорусь і зараз перебувають у безпеці.