В Іспанії 31 липня заарештували керівника європейського відгалуження мексиканського наркокартелю Los Zetas.

Про це повідомляє El Mundo, передає Укрінформ.
За даними іспанської поліції, 54-річний затриманий на прізвисько "Саїд" за походженням марокканець. Картель намагався створити базу в Іспанії та поширити постачання на всю Європу.
Під час операції правоохоронці вилучили 400 кілограмів кокаїну, 220 тисяч євро готівкою, два автомобілі, десять телефонів та документацію.
Операція проводилась у співпраці з американською Службою розслідувань з питань внутрішньої безпеки та Національною поліцією Колумбії.

Це друга операція поліції Іспанії проти наркокартелю Los Zetas - у березні 2016 року у Мадриді заарештували Хуана Мануеля Муньоса Луевано («Моно Муньйос»), якого вважають ватажком картелю в Європі.