Митники виявили в порту нідерландського Роттердама найбільшу з початку року партію кокаїну - майже 3,6 тонни.

Про це повідомляє Укрінформ із посиланням на NOS.
“Митники виявили ще один великий вантаж кокаїну в контейнері в порту Роттердама. Між бананами було майже 3600 кілограмів кокаїну. Це найбільша знахідка цього року”, - йдеться у повідомленні.
Зазначається, що вулична вартість цієї партії наркотиків оцінюється у 269 мільйонів євро.
Правоохоронці припускають, що кокаїн могли завантажити в Еквадорі. При цьому, на їхню думку, компанія, яка зазначена отримувачем контейнера, ймовірно, не має відношення до контрабанди наркотиків.
Як повідомляв Укрінформ, митники в порту Роттердама у період з 24 грудня 2022-го до 4 січня 2023 року виявили понад 4700 кілограмів кокаїну.
Пакунки з наркотиками знайшли, зокрема, в контейнері із замороженими фруктовими соками з Бразилії та у вантажі бананів з Еквадору.
Фото: Openbaar Ministerie