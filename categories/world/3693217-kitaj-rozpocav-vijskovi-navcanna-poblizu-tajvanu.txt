Китай розпочав триденні військові навчання навколо Тайваню після візиту тайванської президентки Цай Інвень до США.


Як передає Укрінформ, про це повідомляє CNN.
Командування китайських військ на Східному напрямку оголосило сьогодні про початок навчань, описавши їх як «серйозне застереження проти змови сепаратистських сил Тайваню з зовнішніми силами та необхідний крок для захисту національного суверенітету та територіальної цілісності».
Під час проведення навчань планують відпрацьовувати маневри у Тайванській протоці та на північ, південь та схід від острова, із залученням морської та повітряної компоненти, йдеться в заяві Східного командування Народно-визвольної армії КНР.
Незабаром після заяви Китаю Міністерство оборони Тайваню повідомило, що виявило 42 китайські військові літаки над Тайванською протокою, що відокремлює острів від материкової частини Китаю. За його даними, 29 китайських військових літаків перетнули середню лінію в протоці та заходили в зону розпізнавання тайванської ППО.
Китай почав навчання через день після того, як президентка Тайваню повернулася з 10-денного візиту до США, під час якого вона зустрічалася зі спікером Палати представників Конгресу США Кевіном Маккарті.
Офіційний Пекін неодноразово виступав проти цієї поїздки і раніше погрожував вжити «рішучих заходів», якщо вона відбудеться. Китай стверджує, що самоврядна демократія Тайваню є частиною його території.
Як повідомлялося, Китай вивчає російсько-українську війну, що може сигналізувати про потенційні майбутні дії Пекіна проти Тайваню. Директор ЦРУ Вільям Бернс застеріг від недооцінювання амбіцій китайського лідера Сі Цзіньпіна щодо його планів захопити Тайвань – навіть попри те, що він мав би охолонути через провал планів рф в Україні.
Фото: EASTERN THEATER COMMAND