Канада хотіла б, аби спільна декларація лідерів G20 щодо війни Росії проти України була більш жорсткою.

Як передає кореспондент Укрінформу, про це на пресконференції в Індії сказав прем’єр-міністр Канади Джастін Трюдо.
“Якби це залежало лише від мене, декларація була б більш жорсткою”, - сказав Трюдо.
За його словами “G20 - надзвичайно розрізнена група, ми багато зробили, аби текст був настільки жорстким, наскільки можливо”. “Зараз важливо об’єднатися й тиснути на держави, які не поділяють наші цінності, й ми продовжимо робити це”, - наголосив Трюдо.
Як повідомляв Укрінформ, 9-10 вересня у столиці Індії Нью-Делі проходив 18-й саміт Групи двадцяти (G20) найбільших економік світу.
Країни G20 опублікували спільне комюніке, в якому є згадка про війну в Україні та підтримку територіальної цілісності та суверенітету нашої країни. Водночас у декларації не йдеться про засудження дій Росії, яка розв’язала війну проти України.
Лідери країн «Групи двадцяти» у спільній декларації також закликали до виконання Чорноморських зернових угод і припинення воєнних дій, спрямованих на руйнацію об’єктів енергетики та продовольчого забезпечення.
Міністерство закордонних справ України висловило розчарування слабким текстом підсумкової декларації саміту G20 та запропонувало свій варіант у частині щодо агресії Росії проти України.
Фото: ОП