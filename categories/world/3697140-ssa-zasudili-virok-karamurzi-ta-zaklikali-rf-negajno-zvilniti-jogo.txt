Уряд США засудив «політично вмотивований» 25-річний вирок, винесений російською владою опозиційному політику Володимиру Кара-Мурзі, який виступив проти загарбницької війни рф проти України.

Про це йдеться в офіційній заяві Державного департаменту США, оприлюдненій у понеділок, передає Укрінформ.
«Кара-Мурза став ще однією мішенню наростаючої кампанії репресій російського уряду. Ми вкотре закликаємо звільнити Кара-Мурзу, а також понад 400 політичних в’язнів у росії»,- наголошується в документі.
При цьому уряд США підтвердив солідарність із Кара-Мурзою та іншими політиками, які виступили проти режиму путіна, у тому числі з Олексієм Навальним, Іллею Яшиним та багатьма іншими.
«Ми приєднуємося до їхніх сімей, друзів і прихильників у росії та в усьому світі з вимогою їх негайного звільнення»,- підкреслили в Держдепі.
Як повідомляв Укрінформ, московський міський суд засудив російського опозиційного політика Володимира Кара-Мурзу до 25 років позбавлення волі. Вирок складався з обвинувачень за трьома статтями КК: сім років у справі про «військові фейки», три роки у справі про участь у діяльності «небажаної» організації та 18 років у справі про держзраду.
На початку березня уряд США оголосив про запровадження санкцій проти російських посадовців, причетних до ув’язнення та переслідування Кара-Мурзи.