КНДР ймовірно, зможе збільшити обсяги постачання РФ артилерійських боєприпасів для продовження війни в Україні, але це навряд чи матиме велике значення.

Як передає Укрінформ, про це заявив очільник Об'єднаного комітету керівників штабів США Марк Міллі, повідомляє The Guardian.
Генерал армії США Марк Міллі, голова Об’єднаного комітету керівників штабів, заявив, що нещодавні перемовини у РФ між північнокорейським лідером Кім Чен Ином та російським лідером Володимиром Путіним, ймовірно, призведуть до надання Північною Кореєю Москві 152-мм артилерійських снарядів радянської доби. Однак, зазначив Міллі, поки що незрозуміло, скільки та як скоро це станеться.
"Чи буде це мати велике значення? Я скептично до цього ставлюся", - заявив він.
"Я сумніваюся, що це стане вирішальним чинником", - зазначив генерал.
Іноземні уряди та експерти припускають, що Кім Чен Ин, ймовірно, постачатиме боєприпаси до РФ в обмін на отримання передової зброї чи технологій від Москви.
Як повідомляв Укрінформ, лідер КНДР Кім Чен Ин провів зустріч з лідером РФ Володимиром Путіним, відвідав авіазаводи у Комсомольську-на-Амурі (РФ), де будують російські винищувачі.
Раніше The New York Times з посиланням на джерела писало, що Путін хоче отримати від КНДР артилерійські снаряди та протитанкові ракети, а Кім Чен Ин - щоб Росія надала Північній Кореї передові технології для супутників та атомних підводних човнів. Окрім того, Кім шукає продовольчу допомогу для своєї країни. У Білому домі заявили, що Путін та Кім нещодавно обмінялися листами, а візит російського міністра оборони Шойгу до Пхеньяна у липні включав обговорення угоди про зброю.
США, ЄС та інші країни закликають Північну Корею не надавати політичної або військової підтримки Москві у її неоімперіалістичній війні проти України.