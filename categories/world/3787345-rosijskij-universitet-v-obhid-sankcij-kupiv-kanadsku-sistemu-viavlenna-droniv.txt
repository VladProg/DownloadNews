Російський технологічний університет МІРЕА купив за 4,5 мільйона рублів ($50 тис.) радар-детектор для виявлення безпілотників SkyEye канадської компанії Skycope Technologies Inc, що підпадає під санкції.

Як передає Укрінформ, про це повідомляє в Телеграм-каналі видання "Агентство" з посиланням на дані сайту держзакупівель РФ.
Видання припускає, що університет може використовувати систему і в дослідних цілях, оскільки сам розробляє антидронові пристрої. Наприклад, раніше виш придбав три антидронові рушниці «Дрон 1200» за 400 тисяч рублів («рушниці» виробляють у Китаї, дальність дії — 1,2 кілометра).
Радар-детектор SkyEye, за даними виробника, може розпізнавати понад 330 моделей дронів на відстані до 35 кілометрів на відкритій місцевості та до 10 кілометрів у місті.
Дальності дії канадської системи вистачить, щоб прикрити понад третину площі Москви в межах Московської кільцевої автодороги (близько 880 квадратних кілометрів), зазначає «Агентство».
Юрист санкційної практики британської компанії Zorge Partners Limited Роман Рашимас повідомив, що постачання SkyEye підпадає під обмеження, запроваджені владою Канади. За його словами, якщо ввезення цього обладнання триває досі, то порушуються також обмеження, запроваджені у вересні організацією Export Enforcement Five («П'ятірка експортного контролю»), куди входять Канада, США, Велика Британія, Австралія та Нова Зеландія.
Російський технологічний університет оголосив тендер на закупівлю системи на початку травня та протягом двох тижнів обрав переможця. Постачання організував підприємець Максим Суслопаров. Вже 7 червня радар-детектор доставили до університету. До Держконтракту додавалася декларація Євразійського економічного союзу на ввезення систем SkyEye, отримана в січні 2023 року московською компанією «Техком».
Видання «Агентство» підрахувало, що російські державні структури з початку повномасштабної війни в Україні в лютому 2022 року і до перших чисел листопада 2023 року витратили 666,7 мільйона рублів на захист Москви та Підмосков'я від атак безпілотників. Це в 11 разів більше, ніж витрати на ті самі цілі у шести регіонах, що межують з Україною (59,6 мільйона рублів).
Як повідомлялося, у 2023 році Москва неодноразово зазнавала атак безпілотників, в тому числі 3 травня дрони атакували Кремль.
Російський технологічний університет МІРЕА раніше мав назву Московський інститут радіотехніки, електроніки та автоматики, заснований у 1947 році.