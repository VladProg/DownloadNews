Сполучені Штати, Південна Корея і Японія у вівторок провели в міжнародних водах на південь від Корейського півострова морські навчання з протиракетної оборони.

Про це повідомляє Yonhap, передає Укрінформ.
Як зазначається, навчання стали відповіддю союзників на ядерну та ракетну загрози з боку Північної Кореї, зокрема запуск минулого тижня ракети з космічним супутником на порушення низки резолюцій Ради Безпеки ООН, якими Пхеньяну забороняються будь-які пуски з використанням технології балістичних ракет.
У тренуваннях брали участь три есмінці, оснащені протиракетними системами Aegis американського виробництва: південнокорейський Yulgok Yi I, американський USS Benfold і японський JS Haguro.
Метою навчань було відпрацювання процедур виявлення та відстеження комп’ютерно змодельованої цілі та обмін відповідною інформацією між військовими трьох держав.
Також відпрацьовувався обмін інформацією в межах зусиль зі створення трьома країнами системи обміну даними про ракетні пуски Північної Кореї в режимі реального часу, яку планується ввести в дію до кінця року.
Востаннє Сполучені Штати, Південна Корея і Японія проводили навчання з протиракетної оборони в липні.
Як повідомляв Укрінформ, лідер Північної Кореї Кім Чен Ин заявив, що військово-морський флот стане компонентом державного ядерного стримування. Це з високою ймовірністю засвідчує плани Пхеньяна розмістити ядерну зброю на флоті.