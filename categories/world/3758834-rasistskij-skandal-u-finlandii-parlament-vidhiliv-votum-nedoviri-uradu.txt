Парламент Фінляндії відхилив вотум недовіри уряду, оголошений опозицією у зв'язку з расистським скандалом.

Про це повідомляє Reuters, передає Укрінформ.
Як зазначається, 106 із 200 депутатів фінського парламенту підтримали коаліцію, натомість лише 65 депутатів висловилися за вотум недовіри.
Прем'єр-міністр Петтері Орпо, коментуючи результати голосування, висловив думку, що нова антидискримінаційна політика уряду переконала парламент підтримати роботу нового кабінету.
Уряд Фінляндії, аби запобігти розпаду коаліції, минулого тижня погодив політику боротьби з нетерпимістю та виніс документ на обговорення парламентом.
Проте опозиційні партії "Зелені" та "Союз лівих сил" розкритикували урядову доповідь про заходи щодо боротьби з расизмом та дискримінацією за відсутність конкретики.
Як повідомлялося, фінські опозиційні партії закликали провести голосування про недовіру до уряду.
Голосування спрямоване переважно проти міністра фінансів Рііки Пури та міністра економіки Віллє Рідмана.
Фінські ЗМІ раніше оприлюднили старі дописи кількох членів уряду, які критики назвали расистськими.