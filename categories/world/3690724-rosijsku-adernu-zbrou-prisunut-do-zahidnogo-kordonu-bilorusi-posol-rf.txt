Тактична ядерна зброя, яку москва має намір розмістити в білорусі, буде дислокована ближче до її західного кордону.

Про це заявив посол росії у білорусі борис гризлов, передає Укрінформ із посиланням на Інтерфакс.
"Вона (ядерна зброя - ред.) буде присунута до західних кордонів нашої союзної держави і підвищуватиме можливості забезпечення нашої безпеки. Це буде зроблено, не зважаючи на шум у Європі та США", - сказав він.
На думку російського дипломата, “як ніколи важливим є паритет у питанні розміщення ядерної зброї у світі”.
"Якщо ми говоримо про розміщення американської ядерної зброї в країнах Європи - Італії, Бельгії, Нідерландах, Німеччині, Туреччині, - то й ми маємо робити дії, які підвищуватимуть безпеку нашої союзної держави", - зауважив гризлов.
Він додав, що “росія та білорусь – це територія союзної держави, яка є узаконеною, на відміну від території країн, де США розміщують свою ядерну зброю".
Як повідомляв Укрінформ, 25 березня володимир путін, стосовно якого МКС видав ордер на арешт, заявив, що росія розмістить тактичну ядерну зброю в білорусі. До того, у лютому він оголосив про "призупинення" участі москви в Договорі про скорочення стратегічних наступальних озброєнь.