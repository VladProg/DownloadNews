Спеціальний посланець Папи Римського з пошуку миру в Україні кардинал Маттео Дзуппі зустрівся зі спецпредставником уряду Китаю з питань Євразії Лі Хуей для обговорення війни в Україні.

Як повідомляє Укрінформ, про це пише Vatican News.

“Кардинал Маттео Марія Дзуппі зустрівся зі спеціальним представником уряду Китаю з питань Євразії для обговорення війни в Україні та привернення уваги до потреби спільної роботи задля заохочення діалогу у пошуку миру”, - йдеться у матеріалі.

Зазначається, що зустріч пройшла у “відкритій та сердечній атмосфері”.

Серед іншого співрозмовники згадали й про проблему продовольчої безпеки, “висловивши сподівання на гарантований експорт збіжжя незабаром, особливо до найбільш уразливих країн”.

Нагадаємо: Маттео Дзуппі у четвер прибув із триденним візитом до Китаю в межах місії «сприяння миру в Україні», а у липні він відвідав також Вашингтон.

Натомість Лі Хуей у травні здійснив поїздку до Києва, європейських столиць та Москви з аналогічною місією пошуку політичного врегулювання.
Фото: Daniel Ibanez/CNA