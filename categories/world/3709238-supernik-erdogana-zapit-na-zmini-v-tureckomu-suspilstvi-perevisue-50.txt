Лідер опозиційної Республіканської народної партії та кандидат від об'єднаних сил опозиції на виборах президента Туреччини Кемаль Киличдароглу впевнений у своїй перемозі у другому турі.

Як передає Укрінформ, про це повідомляє NTV.
“Попри всі наклепи та образи, Ердоган не отримав результату, на який очікував… Вибори не виграють на балконі (натяк на виступ Ердогана перед своїми прибічниками - ред.). Дані продовжують надходити просто зараз. Якщо наш народ скаже: “другий тур", ми це приймаємо. Ми обов'язково виграємо ці вибори у другому турі. Це всі побачать”, - цитує телеканал Киличдароглу.
За його словами, у турецькому суспільстві зберігається потужний запит на зміни.
“Запит на зміни в суспільстві перевищує 50%. Цей факт свідчить про втрату голосів Партією справедливості та розвитку. Протягом наступних 15 днів разом із нашим народом ми докладемо всіх зусиль, щоб у цій країні запанували право, закон і справедливість. Нехай наш народ буде впевнений, що ми обов’язково переможемо і принесемо демократію в цю країну”, - заявив опозиційний лідер.
При цьому він розповів про те, що на дільницях в Анкарі та Стамбулі, де високий показник підтримки опозиції, не зараховують результати зі скриньок для голосування.
“Є наполегливі оскарження щодо 300 урн для голосування в Анкарі та 783 - в Стамбулі… Те, що ви блокуєте, є волею Туреччини. Ви не можете їй запобігти оскарженнями”, - наголосив Киличдароглу.
Він закликав Вищу виборчу комісію відповідально ставитися до підрахунку голосів, а членів виборчих дільниць - до пильності.
Як повідомляв Укрінформ, 14 травня в Туреччині відбулися президентські та парламентські вибори.