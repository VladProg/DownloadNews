Іран надав Міжнародному агентству з атомної енергії (МАГАТЕ) запевнення в готовності сприяти розслідуванню стосовно часток урану, виявлених агентством на незаявлених іранських об’єктах, і навіть перевстановити вилучене раніше обладнання для моніторингу його ядерних об’єктів.

Як передає Укрінформ, про це з посиланням на спільну заяву МАГАТЕ й уряду Ірану за підсумками поїздки до цієї країни очільника агентства Рафаеля Гроссі повідомляє Reuters.
«Іран висловив свою готовність... надати додаткову інформацію та доступ для розв'язання невирішених проблем із гарантіями», – йдеться у спільній заяві.
Іранська сторона надала обіцянки всього за два дні до щоквартального засідання Ради керуючих МАГАТЕ й хоча у самій заяві міститься мало деталей, імовірність покращення взаємодії між двома сторонами може дозволити Тегерану уникнути жорсткої резолюції агентства стосовно Ірану.
Гроссі на пресконференції у Віденському аеропорту відразу після прибуття з Ірану сказав, що Іран надасть доступ до інформації, місць і людей та додав, що подальші переговори в Ірані між МАГАТЕ та іранськими офіційними особами відбудуться «дуже, дуже скоро».
За його словами, Іран також дозволить повторно встановити додаткове обладнання для моніторингу, яке було встановлено в рамках ядерної угоди 2015 року, але минулого року було вилучено, оскільки угода розпалась після виходу з неї у 2018 році США за тодішнього президента Дональда Трампа.
Хоча Іран давав подібні обіцянки, які нічим не закінчувались, і раніше, у конфіденційній доповіді МАГАТЕ державам-членам, з якою ознайомилося Reuters, говориться, що Гроссі «з нетерпінням чекає на ... швидке та повне виконання Спільної заяви».
Як повідомляв Укрінформ, у вівторок під час слухань у Комітеті Палати представників США заступник міністра оборони з політичних питань Колін Каль заявив, що після того, як адміністрація Трампа у 2018 році вийшла зі Спільного всеосяжного плану дій (СВПД), Іран суттєво розвинув спроможності для створення ядерної бомби, і тепер він здатний зробити це за 12-денний цикл.