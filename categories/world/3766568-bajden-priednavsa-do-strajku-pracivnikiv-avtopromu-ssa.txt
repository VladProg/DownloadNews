Президент Джо Байден у вівторок узяв участь у пікеті працівників автомобільної промисловості в Детройті (штат Мічиган), де через гучномовець закликав страйкарів не здаватися.

Як передає Укрінформ з посиланням на АР, надівавши профспілкову бейсболку Байден долучився до акції протесту, організованої представниками профспілки United Auto Workers (UAW) на складі запчастин General Motors – одному з кількох об'єктів, де 12-й день триває страйк.
Попри побоювання, що тривалий страйк може підірвати економіку, президент закликав робітників продовжувати боротьбу за підвищення заробітної плати, оскільки прибутки автомобільних компаній зростають.
Відповідаючи на запитання, чи заслуговують страйкарі на підвищення зарплати на 40%, що було однією з їхніх вимог під час переговорів з роботодавцями, Байден сказав: «Так, думаю, вони повинні мати можливість торгуватися за це».
Зазначається, що Байден став першим сучасним президентом, який долучився до пікету, аби заручитися підтримкою профспілок на майбутніх виборах.
Наступного дня з учасниками акції планує зустрітися експрезидент Дональд Трамп, який назвав візит глави Білого дому до Детройта «нічим іншим, як піар-ходом шахрая Джо Байдена, щоб відвернути увагу американського народу від його згубної політики «Байденоміки», яка призвела до економічних негараздів по всій країні».
Нагадаємо: страйк UAW минулого тижня поширився на 20 штатів. Працівники автопрому, зокрема, занепокоєні широким переходом галузі на виробництво електромобілів, яке потребує меншої кількості робочих місць.