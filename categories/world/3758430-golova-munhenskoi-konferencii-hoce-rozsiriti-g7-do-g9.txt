Колишній радник ексканцлерки ФРН Ангели Меркель, нині голова Мюнхенської безпекової конференції Крістоф Гойсген пропонує розширення G7 за рахунок Південної Кореї та Австралії.

Про це повідомляє WEB.de, передає Укрінформ.
Голова Мюнхенської конференції з безпеки висловився за розширення формату G7 економічно найсильніших демократій з огляду на міжнародне перегрупування сил і все агресивнішу поведінку Китаю.
"Я вважаю важливим, щоб група G7 розширювалася", - сказав Гойсген. Він додав, що ця група характеризується тим, що її учасники поділяють спільні цінності, це демократичні країни з ринковою економікою.
До групи G7 належать Німеччина, Франція, Італія, Японія, Канада, США та Велика Британія.
"Але ми також бачимо, що відносна вага, особливо економічна вага, цих країн зменшується. Я вважаю логічним розширення з цієї причини", - пояснив свою думку дипломат. Він вважає цілком можливим, щоб у форматі G7 також брали участь демократичні країни з інших континентів, "наприклад, Південна Корея та Австралія". Це, переконаний Гойсген, може підвищити ефективність формату G7.
Також голова Мюнхенської конференції вважає за доцільне розширення формату G20 за рахунок Африканського Союзу.
Пропозицію Гойсгена можна розуміти як реакцію на спроби КНР розширити свій вплив на міжнародному рівні. На саміті групи важливих країн, що розвиваються, БРІКС у серпні в Йоганнесбурзі було оголошено про розширення групи за рахунок Аргентини, Саудівської Аравії, Ірану, Об’єднаних Арабських Еміратів, Єгипту та Ефіопії. Розширення може відбутися вже 1 січня 2024 року.
Метою розширення БРІКС є формування противаги геополітичному та економічному домінуванню Заходу. Країни БРІКС також хочуть зменшити свою залежність від долара США як світової резервної валюти.