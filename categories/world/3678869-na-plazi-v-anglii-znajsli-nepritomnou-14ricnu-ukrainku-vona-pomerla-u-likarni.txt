У графстві Девон, що в Англії, поліція виявила на пляжі непритомну 14-річну українку, невдовзі дівчинка померла у лікарні.

Про це повідомляє Sky News, передає Укрінформ.
За даними поліції, повідомлення про зникнення дівчинки-підлітка у районі Доуліша у Девоні надійшло у суботу ввечері. Пошуки проводилися за підтримки поліцейського гелікоптера та берегової охорони.
Дівчинку знайшли непритомною на пляжі у Доуліші. Гелікоптером її доправили до Королівської лікарні Девона та Ексетера, де вона згодом померла.
Поліція заявила, що особу дівчини ідентифікували, її найближчих родичів поінформували.
«Загибла дівчина була громадянкою України, яка проживала в районі Доуліша; було встановлено контакт із посольством України, і міністерство внутрішніх справ також поінформоване про цей інцидент», - повідомила детектив Беккі Девіс із поліції Девона та Корнволла.
Причини смерті дівчини з'ясовуються. Поліція просить відгукнутися всіх, хто має записи із камер відеоспостереження, які можуть допомогти розслідуванню.
«Наразі ця смерть розглядається як незрозуміла, триває розслідування обставин, пов'язаних із нею. У цей трагічний час наші думки разом із сім'єю та друзями дівчинки», - додала Девіс.
Фото: Sky News