Кількість загиблих від тропічного циклону “Фредді” у Малаві перевищила 400 людей.

Як повідомляє Укрінформ, про це пише Сіньхуа із посиланням на міністерство надзвичайних ситуацій Малаві.

“На півдні Малаві, де вирував циклон “Фредді”, були виявлені ще тіла. Таким чином загальна кількість загиблих сягнула щонайменше 438 людей”, - йдеться у матеріалі.

Зазначається, що негода позбавила даху над головою майже 350 тис. людей, для яких було розгорнуто півтисячі таборів.
“Загальна кількість травмованих досягла 918, й ще 282 людини вважаються зниклими безвісти”, - стверджує Сіньхуа.

У регіонах, які постраждали від циклону, тривають пошуково-рятувальні роботи, тож кількість жертв може зрости.

Як повідомляв Укрінформ, циклон “Фредді” вдруге за місяць обрушився на суходіл у південній частині Африки, ставши найтривалішим та найсильнішим тропічним штормом у Південній півкулі.