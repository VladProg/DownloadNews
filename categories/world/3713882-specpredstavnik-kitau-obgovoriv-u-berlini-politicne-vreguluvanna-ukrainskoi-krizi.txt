Спецпредставник уряду Китаю з питань Євразії Лі Хуей у рамках своєї місії здійснив візит до Берліна, де обговорив перспективи політичного врегулювання «української кризи» з державним секретарем МЗС Німеччини Андреасом Міхаелісом.

Про це повідомили в Міністерстві закордонних справ Китаю, передає власний кореспондент Укрінформу.
У розмові з німецьким колегою Лі, як і під час відвідин Києва, Варшави та Парижа, заявив про послідовну й чітку позицію Китаю в українському питанні, основою якої є сприяння мирним переговорам та політичному врегулюванню. Він нагадав слова китайського лідера Сі Цзіньпіна, що панацеї для вирішення кризи немає і всі сторони повинні почати з себе та створити сприятливі умови для формування взаємної довіри й відновлення мирних переговорів.

Фото: @AuswaertigesAmt
«Китай підтримує європейські країни в тому, що починати потрібно з основних причин кризи і знайти рішення як для симптомів, так і для основних її причин, а також докласти зусиль для довгострокової стабільності європейського континенту», - сказав китайський дипломат.
За його словами, Китай готовий продовжувати підтримувати тісні контакти з Німеччиною стосовно припинення війни та «реалізувати важливий консенсус, досягнутий лідерами двох країн, і забезпечити більше стабільності та позитивної енергії для світу».
Андреас Міхаеліс, зі свого боку, висловив високу оцінку німецькою стороною активності Китаю щодо послаблення «кризи в Україні».
«Для Німеччини та Китаю необхідно й дуже корисно зміцнити діалог щодо низки важливих міжнародних та регіональних питань, включаючи питання України. Німеччина готова співпрацювати з Китаєм для покращення комунікації та обмінів на всіх рівнях і сприяти мирному вирішенню кризи», - цитують німецького дипломата в МЗС КНР.
Згідно з попереднім планом, Берлін має стати останньою європейською столицею в нинішній місії Лі Хуея, звідки він відбуде до Москви. Після переговорів з російською стороною спецпосланець повернеться до Пекіна, поінформує вище керівництво Китаю про результати своєї поїздки та запропонує подальші кроки в миротворчих зусиллях Китаю.
Про можливі сценарії розвитку подій під час місії спецпредставника Лі Хуея детальніше йдеться в матеріалі Укрінформу «Китай-миротворець: місія (не) можлива?».