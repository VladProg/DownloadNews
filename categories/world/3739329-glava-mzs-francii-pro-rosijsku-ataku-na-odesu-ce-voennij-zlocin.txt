Міністр закордонних справ Франції Катрін Колонна після ракетного обстрілу Росією Одеси вкотре наголосила, що цілеспрямовані удари по цивільній інфраструктурі є воєнним злочином.

Про це очільниця МЗС Франції написала у Твіттері, передає Укрінформ.
«Росія продовжила удари по Одесі і вразила (Свято-Преображенський – ред.) собор, тому нам треба невтомно повторювати, що цілеспрямована атака на цивільну ціль є воєнним злочином згідно з міжнародним правом», - зазначила Колонна.


#Ukraine | Alors que la Russie poursuit ses frappes sur #Odessa et touche une cathédrale, il ne faut pas se lasser de répéter que viser intentionnellement une cible civile est en droit international un crime de guerre.#WarCrimes https://t.co/dI5F6ah85V pic.twitter.com/7M9jvZ3rE0
— Catherine Colonna (@MinColonna) July 23, 2023

Вона додала, що історичний центр Одеси внесено до списку Всесвітньої спадщини ЮНЕСКО.
Як повідомляв Укрінформ, за даними оперативного командування "Південь", під час ракетної атаки вночі 23 липня ворог вдарив по Одещині щонайменше п'ятьма видами ракет всіх видів базування: "Калібри", "Онікси", Х-22 та "Іскандер-К", а також застосував балістичні "Іскандер-М". Внаслідок чергового нічного ворожого обстрілу одна людина загинула і 22 людини дістали поранення, зокрема чотири дитини.
Великих руйнувань зазнав головний православний храм Одеси - кафедральний Свято-Преображенський собор УПЦ (Московського патріархату).