Через потужний землетрус, здатний викликати цунамі, тисячі жителів Індонезії були змушені терміново евакуюватися.

Як повідомляє кореспондент Укрінформу, про це пише Сіньхуа.



“Рано вранці вівторка поблизу узбережжя індонезійської західної провінції Західна Суматра трапився землетрус силою 6,9 бала, спроможний викликати цунамі, через що тисячі місцевих жителів були змушені покинути прибережні райони”, - йдеться у матеріалі.

Зазначається, що епіцентр землетрусу знаходився в 177 км на південний захід від островів Ментавай на глибині 84 км.
“Понад 2 тис. жителів покинули прибережні райони, перебравшись до регіонів, розташованих вище”, - стверджує Сіньхуа.

Наразі інформації про жертв або руйнування немає, але оцінка ризиків триває постійно.

Поки що рівень води у регіоні піднявся усього на 11 см й метеорологи не очікують, що він зросте більше, ніж на 30 см.
Нагадаємо: кількома днями раніше на архіпелазі Бату, що в Індонезії, було зафіксовано одразу два землетруси магнітудою 6,2 та 5,9.