Берегова охорона Греції врятувала біля острова Лесбос 48 мігрантів, які намагалися нелегально потрапити в країну на надувному човні.

Як передає Укрінформ, про це повідомляє Ekathimerini.
«Рано вранці у неділю патрульне судно берегової охорони під час планового патрулювання в морському районі Лесбоса помітило один надувний човен, на борту якого перебувала велика кількість людей. Негайно екіпаж судна берегової охорони здійснив безпечну евакуацію та порятунок 48 іноземців, яких транспортували до порту Мітіліни», - йдеться у заяві грецького відомства.
Зазначається, що трьох із врятованих забрала «швидка» та доставила до загальної лікарні Мітіліни для надання першої допомоги, де їх госпіталізували.
Центральне управління порту Мітіліни проводить попереднє розслідування.
Як повідомляв Укрінформ, французька влада заявила у суботу про щонайменше шістьох загиблих і понад півсотні врятованих після аварії човна із мігрантами, який намагався перетнути протоку Ла-Манш.
Фото ілюстративне, Wikimedia