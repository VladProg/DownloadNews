Міністр оборони Росії Сергій Шойгу підписав наказ, згідно з яким усі «добровольчі загони», які перебувають на фронті, мають до 1 липня укласти контракти з оборонним відомством.

Про це повідомляє The Insider, передає Укрінформ.
Згідно з наказом, це надасть добровольчим формуванням «необхідного правового статусу, створить єдині підходи до організації всебічного забезпечення та виконання ними завдань».
При цьому окремі "добровольці" можуть підписати індивідуальні контракти як із загонами, так і з Міноборони.
«Добровольчими загонами» російська влада називає, зокрема, приватні військові компанії, наприклад ПВК «Вагнер». Згідно із законодавством, ПВК у Росії заборонені.
Як повідомляв Укрінформ, за даними британської розвідки, ворожнеча між ПВК "Вагнер" та Міністерством оборони Росії досягла безпрецедентного рівня.