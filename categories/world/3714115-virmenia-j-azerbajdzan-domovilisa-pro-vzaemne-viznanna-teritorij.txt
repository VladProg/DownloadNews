Вірменія й Азербайджан домовилися про взаємне визнання територіальної цілісності одне одного.

Про це заявив прем'єр-міністр Вірменії Нікол Пашинян на засіданні ради ЄАЕС, де також присутні президент Азербайджану Ільхам Алієв і президент Росії Володимир Путін, передає Укрінформ із посиланням на "Новую газету".
За словами Пашиняна, Вірменія готова розблокувати усі транспортні та економічні коридори, відкрити регіональні комунікації з Азербайджаном.
Своєю чергою Алієв заявив, що «є можливість виходу на мирну угоду Баку та Єревана, тим більше з огляду на те, що Вірменія визнала Карабах частиною Азербайджану». Він також підкреслив, що Азербайджан не має територіальних претензій до Вірменії.
Поки що не уточнюється, в яких межах країни визнали одна одну.
Як повідомляв Укрінформ, раніше Пашинян заявляв, що між Вірменією та Азербайджаном проходять інтенсивні переговори щодо визнання територіальної цілісності одне одного.
Своєю чергою президент Азербайджану Ільхам Алієв наголосив, що підписання мирної угоди між Азербайджаном та Вірменією неминуче.
Фото: media.az