Вільнюський муніципалітет приєднується до ініціативи підтримки вступу України до НАТО: 7–11 липня, напередодні та під час саміту, у столиці Литви вивісять не менше 33 тис. українських прапорів.

Про це повідомляє Delfi, передає Укрінформ.
Міська влада Вільнюса схвалила резолюцію про участь в ініціативі "Піднімаю прапор за Україну в НАТО", яку організують громадські організації "Сильні разом" та Blue/Yellow.
"З початку війни ми активно підтримуємо Україну. Ми хочемо, щоб нашу підтримку було видно і під час саміту НАТО. Ми розуміємо масштаб і важливість цієї зустрічі в контексті світових політичних подій, розуміємо і можливість звернути ще більше уваги світу на становище в Україні та на її бажання стати членом Альянсу", – сказав мер Вільнюса Валдас Бенкунскас.
Він закликав мешканців та адміністраторів багатоквартирних будинків взяти участь у цій ініціативі. Міський голова наголосив, що додатково жодних вкладень не потрібно – про все подбають організатори ініціативи.
Кількість прапорів - 33 тисячі - є символічною, адже Україна могла б стати 33-м членом НАТО.
Як повідомлялося, саміт Північноатлантичного альянсу відбудеться у столиці Литви 11-12 липня.
Фото: ОП