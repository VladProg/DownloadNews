Колишній президент США Дональд Трамп, який претендує на участь у президентських виборах у 2024 році, зібрав рекордні 7,1 мільйона доларів пожертвувань після того, як його затримали у в’язниці в Атланті в четвер увечері.

Про це повідомляє Politico, передає Укрінформ.
В межах передвиборчої кампанії штаб Трампа збирав кошти за рахунок мерчу, який вони продавали через його інтернет-магазин. Після того, як Трампа взяли під варту, кампанія почала продавати футболки, плакати, наклейки на бампери та сумки-холодильники з його фотографією з в'язниці та слоганом «Ніколи не здавайся!».
Як зазначається, лише в п’ятницю виборчий фонд Трамп зібрав 4,18 мільйона доларів. Це рекордна для цьогорічної кампанії Трампа сума, отримана за добу, пише видання.
Загалом, за даними виборчого штабу Трампа, за три тижні, що минули після того, як експрезиденту США висунули звинувачення, до фонду виборчої кампанії надійшли близько 20 мільйонів доларів.
Як повідомляв Укрінформ, 23 серпня Трамп здався за формальною процедурою у в'язниці округу Фултон штату Джорджія за більш як десятьма звинуваченнями, пов'язаними із його спробами скасувати результати президентських виборів у штаті в 2020 році.
Трамп провів у в'язниці трохи більш як 20 хвилин для оформлення документів і вийшов під заставу $200 тисяч.
Фото: Tom Williams/CQ Roll Call