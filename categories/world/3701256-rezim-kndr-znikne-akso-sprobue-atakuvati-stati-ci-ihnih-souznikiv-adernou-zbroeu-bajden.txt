Якщо Північна Корея спробує завдати по Сполучених Штатах або їхніх союзниках ядерного удару, режим у Пхеньяні перестане існувати.

Про це заявив Джо Байден під час спільної пресконференції з президентом Республіки Корея, передає власний кореспондент Укрінформу.
«Ядерний напад Північної Кореї на Сполучені Штати, їхніх союзників чи прибічників, партнерів є неприйнятним і покладе край режиму, якщо він вдасться до таких дій», - зазначив Президент США.
Він підкреслив, що Сполучені Штати разом із союзними державами запроваджують «розширене стримування» ядерних амбіцій Пхеньяна. Це означає, зокрема, активізацію консультацій щодо дій КНДР, які вже мали місце або плануються.
Байден також нагадав, що має абсолютні повноваження як головнокомандувач збройних сил США застосовувати ядерну зброю. Однак, за його словами, «розширене стримування» означає, що «ми докладемо всіх зусиль для консультацій з нашими союзниками, коли це буде доцільно, якщо знадобляться будь-які дії».
Як повідомлялося, 26 квітня в Вашингтоні відбулася зустріч президента США Джо Байдена й глави Республіки Корея Юна Сок Йоля. Лідери узгодили нову концепцію розширених заходів стримування ядерних амбіцій Північної Кореї, підписавши у цьому зв’язку Вашингтонську декларацію.