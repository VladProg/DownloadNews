Генеральний секретар ООН Антоніу Гутерреш у заяві з нагоди 78-х роковин бомбардування Хіросіми вказав на загрозливу обстановку у світі та звинуватив "деякі країни" у брязканні ядерним мечем.

Про це повідомляється на сайті ООН, передає Укрінформ.
«Ядерна тінь, що нависала над світом у період "холодної війни", з'явилася знову. І деякі країни знову нерозважливо брязкають ядерним мечем, погрожуючи використати цей засіб знищення», – наголосив Гутерреш, заяву якого під час жалобного заходу в Хіросімі виголосила представниця Організації з питань роззброєння Ідзумі Накаміцу.
Очільник ООН закликав міжнародну спільноту до повної ліквідації всієї ядерної зброї.
Нині у Відні тривають переговори щодо Договору про нерозповсюдження ядерної зброї (ДНЯЗ), які завершаться 11 серпня.
ДНЯЗ від 1968 року є однією з небагатьох міжнародних угод, підписаних як ядерними, так і неядерними державами, і спрямованих на запобігання розповсюдження ядерної зброї та досягнення мети ядерного роззброєння.
Як повідомляв Укрінформ, 6 серпня відзначають 78-мі роковини атомного бомбардування Хіросіми. Цього дня в 1945 році американські війська скинули на місто атомну бомбу, прагнучи змусити Японську імперію капітулювати у війні.