Міністерство оборони США звинуватило російські війська у небезпечній і непрофесійній поведінці в Сирії, де винищувач РФ знову намагався пошкодити американський безпілотник.

Про це заявила на брифінгу в Пентагоні заступниця речника оборонного відомства США Сабріна Сінгх, передає власний кореспондент Укрінформу.
«Я не можу говорити за росіян, чому вони продовжують таку небезпечну й непрофесійну поведінку. Але ми бачимо, я б сказала, посилення цієї поведінки», - зауважила представниця Пентагону.
Вона нагадала, що два дні тому в Сирії російський винищувач здійснив «дуже небезпечне» наближення до американського безпілотника MQ-9, який виконував місію з протидії ІДІЛ. Цей випадок став черговим «явним нехтуванням» безпекою, підкреслила Сінгх.
«Росіяни знають, де ми працюємо. Тож не можна виправдати те, що їхні сили продовжують переслідувати наші MQ-9 після багатьох років проведення операцій США в цьому районі», - зазначила представниця американського оборонного відомства.
У цьому зв’язку вона вкотре закликала росіян «діяти відповідно до міжнародного права».
Як повідомляв Укрінформ, за інформацією Центрального командування ВПС США, 25 липня в небі над Сирією російський літак випустив сигнальні ракети, пошкодивши американський дрон MQ-9, який виконував завдання протидії угрупованням ІДІЛ.
Фото: Flickr