Китай не вважає передачу Україні британських снарядів зі збідненим ураном для танків Challenger 2 порушенням режиму нерозповсюдження ядерної зброї.

Як передає власний кореспондент Укрінформу, такий висновок можна зробити з відповіді речниці МЗС КНР Мао Нін на запитання кореспондента російського пропагандистського видання ТАСС стосовно відповідної заяви держсекретаря з питань оборони Великої Британії Джеймса Гіппі.
У запитанні російський пропагандист підкреслив слова Гіппі про відправку Україні «тисяч снарядів для танків Challenger 2, у тому числі зі збідненим ураном», а також що «Велика Британія не контролює використання цих боєприпасів і не зобов’язана ліквідовувати наслідки їхнього використання», намагаючись провести аналогії з ядерною зброєю й, очевидно, очікуючи осуду з боку Китаю.
Відповідаючи на прохання прокоментувати цю інформацію, Мао сказала: «Наскільки я дізнавалася, відповідні країни використовували боєприпаси зі збідненим ураном на Близькому Сході, в Європі та інших регіонах, привертаючи увагу всього світу. Щодо «кризи в Україні», то відповідні країни мають охолодити ситуацію та сприяти дипломатичному врегулюванню, а не роздмухувати вогонь і подальшу ескалацію».
Як повідомляв Укрінформ, у березні в Міністерстві оборони Великої Британії заявили, що Лондон передасть Україні бронебійні снаряди зі збідненим ураном для танків Challenger 2.
Ця заява викликала в росії хвилю істеричних заяв про «ядерну ескалацію», до якої долучився і підозрюваний у міжнародних злочинах російський диктатор володимир путін, говорячи про нібито «ядерний компонент» і погрожуючи помстою москви.
У відповідь Лондон звинуватив путіна у навмисному поширенні неправдивої інформації (брехні) та нагадав, що росія також використовує боєприпаси на основі збідненого урану.
Британські танки Challenger 2 прибули до України наприкінці минулого місяці.