Сполучені Штати та Китай розглядають можливість збільшення кількості комерційних авіарейсів між двома країнами з нинішніх 24 на тиждень до допандемійного показника в 350 авіаперельотів щотижня.

Про це, як повідомляє Reuters, заявив помічник держсекретаря США у справах Східної Азії та Тихого океану Деніел Крітенбрінк, передає Укрінформ.
Виступаючи в Центрі стратегічних і міжнародних досліджень у Вашингтоні він сказав, що країни погодились «подумати про поетапне збільшення кількості комерційних авіарейсів між Сполученими Штатами та Китаєм».
Крітенбрінк розповів, що до спалаху пандемії коронавірусу між США й КНР було близько 350 авіарейсів щотижня, тоді як зараз виконується лише 24 на тиждень.
«Думаю, ми можемо зробити краще», - сказав він.
Дипломат повідомив, що сторони досягли згоди про збільшення кількості авіаперельотів під час візиту держсекретаря Ентоні Блінкена до Пекіна цього місяця в рамках ширшої домовленості стабілізувати американсько-китайські відносини.
Сполучені Штати і Китай обмежили польоти та подорожі після початку пандемії COVID-19 у 2020 році, щоб запобігти поширенню хвороби, однак після скасування пандемії авіасполучення між двома державами не було повністю відновлене.
Окрему увагу Крітенбрінк привернув до значного дисбалансу в кількості китайських студентів у Сполучених Штатах і американських студентів у Китаї. За його словами, наразі у США навчається близько 300 тисяч китайських студентів, тоді як в університетах Китаю здобувають освіту лише 350 американських студентів.
Як повідомляв Укрінформ, адміністрація президента США Джо Байдена планує розширити список заборонених до експорту в Китай напівпровідників, щоб перешкодити зусиллям Пекіна з розробки передових технологій для військових цілей.