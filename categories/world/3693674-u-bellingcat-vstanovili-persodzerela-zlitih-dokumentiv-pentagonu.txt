Група розслідувачів Bellingcat знайшла першоджерела злитих документів Пентагону, що почали з’являтися ще у січні 2023 року на деяких Discord-серверах.

Про це повідомляє Укрінформ із посиланням на Bellingcat.
“Bellingcat побачила докази того, що деякі документи, датовані січнем, могли бути розміщені в мережі ще раніше, хоча точно невідомо, коли саме. Bellingcat також поспілкувалася з трьома членами спільноти Discord, де були розміщені зображення, які заявили, що за останні місяці на інших серверах Discord було опубліковано набагато більше документів”, - йдеться у повідомленні.
5 квітня документи почали поширювати у проросійських Telegram-каналах. Першу версію розслідувачі виявили у Telegram-каналі Donbass Devushka. Проте за кілька годин до цього було опубліковано на одному з форумів 4chan.
Водночас 4 березня – за місяць до повідомлень Telegram і 4chan – дані були опубліковані на сервері Discord. Їх виклав один із користувачів платформи під час суперечки щодо війни росії в Україні з іншим юзером на сервері, присвяченому грі Minecraft.
Документи, які побачили розслідувачі Bellingcat, були не відскановані, а сфотографовані. Користувач, який поділився світлинами, пізніше заявив у Twitter, що знайшов їх розміщеними іншим користувачем на сервері Discord під назвою WowMao.
Першого і другого березня користувач WowMao опублікував на сервері понад 30 документів, багато з яких мають гриф “Цілком таємно”.
Цей самий користувач також опублікував десятки інших документів про Україну, перш ніж їх видалили 7 квітня. Хоча Bellingcat бачив ці публікації, він не зміг незалежно перевірити автентичність документів у них.
Розслідувачі Bellingcat поспілкувалися з членами окремої спільноти Discord, які стверджували, що інші зображення були опубліковані раніше на ще одному сервері – Thug Shaker Central.
Файли зображень детально описують додатковий документ у тому ж стилі та форматуванні, що й опубліковані на сервері WowMao, датовані 13 січня.
Однак, враховуючи, що надані зображення були знімками екрана, а не посиланням на вихідну публікацію на сервері, яку було видалено, незалежно перевірити їх автентичність неможливо.
Сервер Thug Shaker Central спочатку назвали на честь його початкового засновника, розповів Bellingcat один із учасників сервера на імʼя Vakhi. Потім обовʼязки адміністратора сервера передавалися через різних користувачів, перш ніж новий учасник узяв на себе відповідальність. Назва серверу теж часто змінювалася. Vakhi не став називати цю людину, але сказав, що саме вона була першоджерелом документів. За словами Vakhi та двох інших користувачів, які розмовляли з Bellingcat, але відмовилися назвати свої імена, файли, що просочилися на WowMao, — це лише “верхівка айсберга” проти кількості документів, розміщених на Thug Shaker Central.
Від цього серверу не залишилося жодних слідів. За словами колишніх учасників, на сервері сиділи приблизно 20 активних користувачів. Вони обговорювали відео, музику, православʼя, а також були фанатами YouTube-каналу Oxide, де розповідають про різну зброю та засоби захисту. Сервер не був політичним, хоча учасники кажуть, що користувачі переважно дотримувалися консервативних поглядів. Також там поширювали расистські образи та меми.
Як повідомляв Укрінформ, видання New York Times опублікувало матеріал, у якому йдеться про те, що Пентагон розслідує витік нібито секретних документів у соцмережі, які стосуються планів США й НАТО щодо контрнаступу ЗСУ.
Міністерство юстиції США розпочало розслідування витоку документів американської розвідки, які були опубліковані у соціальних мережах протягом останніх тижнів.