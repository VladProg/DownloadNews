Хвиля густого токсичного туману накрила друге за величиною пакистанське місто Лахор, внаслідок чого десятки тисяч людей захворіли.

Про це повідомляє Al Jazeera, передає Укрінформ.
Отруйний туман на сході Пакистану змусив владу закрити школи, ринки і парки на чотири дні, мешканців закликають одягати маски при виході на вулицю.
У четвер концентрація PM 2.5, або крихітних твердих частинок у повітрі наблизилася до 450, що в 30 разів перевищує рекомендовану ВООЗ максимальну середньодобову норму і вважається небезпечною.


Residents of Lahore, Pakistan's second largest city, are suffering the effects of toxic smog as air quality remains at "hazardous" levels. pic.twitter.com/f16UdPS884
— DW News (@dwnews) November 9, 2023

На думку експертів, основною причиною забруднення є спалювання пожнивних залишків на початку сезону посіву озимої пшениці.
Лахор, колись зелене місто, тепер інтенсивно забруднюється через швидку урбанізацію та стрімке зростання населення.
Пакистан постійно входить до числа найбільш забруднених країн світу, а компанія IQAir, що спеціалізується на очищенні повітря, поставила його на третє місце у своєму звіті за 2022 рік. У цьому ж звіті Лахор визнано найбільш забрудненим містом у світі.
Як повідомляв Укрінформ, у столиці Індії Нью-Делі тимчасово закрили школи через вкрай токсичне та забруднене повітря. А влада міста через смог планує вперше в історії країни "викликати" дощ, щоб поліпшити якість повітря.
Фото: ariananews.af