Сполучені Штати прагнуть уникнути виникнення конфліктів із Китаєм та готові співпрацювати у питаннях, де прогрес залежить від спільних зусиль.

Про це заявив у вівторок під час виступу перед Генасамблеєю ООН в Нью-Йорку президент США Джо Байден, передає власний кореспондент Укрінформу.
«Коли йдеться про Китай, я хочу бути чітким і послідовним: ми прагнемо відповідально управляти конкуренцією між нашими країнами, щоби вона не переростала в конфлікт»,- заявив президент США.
Він підкреслив, що Сполучені Штати виступають проти агресії й залякування та мають намір продовжувати захищати свободу судноплавства, польотів, а також рівних правил економічної взаємодії, щоби забезпечити процвітання на десятиліття вперед.
«Але ми також готові співпрацювати з Китаєм у питаннях, де прогрес залежить від наших спільних зусиль», - підкреслив Байден.
Він зауважив, що одна з найважливіших сфер, яка потребує такої взаємодії – це протидія кліматичним змінам.
Як повідомляв Укрінформ, Сполучені Штати й Китай впродовж останнього часу поступово розширюють контакти на вищому рівні. Зокрема, минулого тижня радник з питань нацбезпеки Білого дому Джейк Салліван провів дводенні переговори з главою МЗС Китаю Ван Ї. Держсекретар США Ентоні Блінкен у понеділок зустрівся в Нью-Йорку з віце-президентом Китаю.
Фото: ООН