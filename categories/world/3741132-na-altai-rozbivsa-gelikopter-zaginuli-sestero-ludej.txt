На Алтаї (РФ) зазнав катастрофи гелікоптер Мі-8, унаслідок чого загинуло шестеро людей і десятеро постраждали.

Про це повідомляє Інтерфакс, передає Укрінформ.
"Поряд з гелікоптером лежали десятеро постраждалих. Ще шестеро, які перебували у гелікоптері, загинули. У постраждалих переломи та опіки до 90% тіла", - сказав співрозмовник російського агентства.
Зазначається, що внаслідок аварії гелікоптер повністю знищений.
У МНС РФ повідомили, що гелікоптер Мі-8 під час заходу на посадку зачепив електричні дроти і зазнав катастрофи. Спочатку повідомлялося про сімох постраждалих.
За інформацією ТАСС, на борту гелікоптера було загалом 16 осіб.
У Росавіації поінформували, що у гелікоптері перебували туристи.
Як повідомлялося, у Непалі щонайменше п'ятеро людей загинули, коли гелікоптер з іноземними туристами розбився біля гори Еверест.