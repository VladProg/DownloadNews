У Європейському Союзі незабаром може з’явитися власний закон, що вимагатиме від організацій громадянського суспільства розкривати свої джерела фінансування з-поза меж ЄС.

Як повідомляє Укрінформ, про це пише Politico із посиланням на власні поінформовані джерела.

"У рамках боротьби із зовнішніми впливами всередині блоку Європейський Союз працює над законом, що примусить недержавні організації, консультаційні агентства та академічні інституції розкривати будь-яке фінансування з-за меж ЄС", – йдеться у матеріалі.
Зазначається, що закон поки перебуває на ранніх етапах створення й буде фіналізований не раніше травня.
"Версія ЄС навряд буде спрямована проти фізичних осіб, але змусить як комерційні, так і неприбуткові організації всередині блоку розкривати фінансування з-за меж ЄС, пов’язане із такими транзакціями, як оплата академічних досліджень тощо", – стверджує Politico.
Видання додає, що останнім часом ЄС зіткнувся зі значною кількістю випадків стороннього втручання у внутрішні процеси: від російських спроб кіберзламу до китайських університетських грантів, покликаних змінити дискурс про права людини, й корупційного скандалу "Катаргейт", що похитнув Єврокомісію.
Утім, як зазначає видання, критики вказують на дивно обраний час для розробки подібних законодавчих змін у ЄС, зважаючи на те, що Грузія щойно занурилася у політичну кризу, викликану ухваленням закону, який теж зобов’язував неприбуткові організації розкривати свої джерела фінансування. Міжнародна спільнота переважно засуджувала цей закон як недемократичний.
Як повідомляв Укрінформ, правляча партія "Грузинська мрія" та рух "Сила народу" після багатотисячних мітингів біля будівлі парламенту вирішили відкликати з парламенту Грузії законопроєкт про "іноагентів", ухвалений у першому читанні.