Рішення уряду Грузії поновити авіаційне сполучення з росією після указу президента путіна про скасування заборони на такі перельоти суперечить політиці санкцій ЄС проти країни-агресора та викликає сумніви у подальшому просуванні Грузії до ЄС.

Про це сьогодні у Брюсселі під час брифінгу заявив речник ЄС Пітер Стано, повідомляє власний кореспондент Укрінформу.
«Ми висловлюємо жаль з приводу рішення Грузії поновити польоти в росію та у зворотному напрямку після рішення росії скасувати заборону на перельоти минулого тижня. Через злочинну агресивну війну росії проти України Європейський Союз та ряд інших країн запровадили санкції проти російського авіаційного сектору. Ми та наші партнери не дозволяємо польоти з росії та над нею. Тож це дуже важливо пам’ятати», - наголосив Стано.
Він зауважив, що це рішення грузинської влади породжує занепокоєння щодо шляху Грузії до ЄС, а також суперечить зобов’язанням Грузії приєднуватися до рішень ЄС у сфері зовнішньої політики, як це передбачено в Угоді про асоціацію ЄС-Грузія.
Речник ЄС нагадав застереження з боку Всесвітньої організації цивільної авіації ООН, яка висловила занепокоєння щодо безпеки російських літаків та російського авіаційного сектору в цілому, що було доведено до грузинської влади.
Як повідомлялося, президент рф путін підписав укази про скасування візового режиму для громадян Грузії з 15 травня та про дозвіл на пряме авіасполучення з цією країною.