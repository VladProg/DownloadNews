Агентство цивільної авіації Грузії спростувало повідомлення про нібито початок виконання грузинською авіакомпанією прямих рейсів із Тбілісі в москву.

Про це повідомляє сайт Новини-Грузія, передає Укрінформ.
«Наголошуємо, що між Грузією та росією пряме регулярне авіасполучення не здійснюється і статус-кво не змінився. російська сторона не зверталася щодо відновлення регулярного повітряного сполучення», – йдеться у заяві.
Минулої п'ятниці на сайті російського аеропорту внуково з'явився прямий рейс до Грузії. В інформації про польоти було написано, що рейс здійснюватиметься щодня.
Через деякий час рейс зник також несподівано, як і з'явився. Пресслужба внуково пояснила його появу "технічним збоєм".
Авіакомпанія Georgian Airways у свою чергу заявила, що не подавала заявку на маршрут.
У соцмережах висловили припущення, що хтось у такий спосіб перевіряв суспільні настрої в Грузії.
росія припинила авіасполучення з Грузією 8 липня 2019 року після так званої "ночі Гаврилова" - акцій протесту через приїзд до Тбілісі депутата держдуми.
Представники російської сторони останнім часом кілька разів робили заяви про можливість відновлення прямого авіасполучення, називаючи прагматичним зовнішньополітичний курс уряду Грузії.
Представники “Грузинської мрії” вітали таку можливість, в опозиції вказали, що неприпустимо відкривати прямі рейси з москвою, тоді як увесь світ, навпаки, їх обмежує та вводить санкції проти російської сторони через війну в Україні.
Фото: The FAA