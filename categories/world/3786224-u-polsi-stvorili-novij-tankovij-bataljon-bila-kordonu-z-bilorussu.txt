У збройних силах Польщі створили новий військовий підрозділ – танковий батальйон, який дислокуватиметься поблизу кордону з Білоруссю.

Як інформує Міністерство національної оборони РП, штаб батальйону розташовуватиметься у населеному пункті Чартаєв неподалік міста Сємятиче поблизу білоруського кордону, передає Укрінформ.

«Із задоволенням можемо сказати, що на сході нашої країни почав функціонувати ще один підрозділ ЗС Польщі. Тут, у Сем’ятицькому повіті, буде, а фактично вже є, адже сьогодні вже почав діяти танковий батальйон, який входитиме до складу 1-ї дивізії піхоти Легіону. Завданням цієї Підляської дивізії є стримування агресора та гарантування безпеки, якщо дивитися на напрямок наступу зі сходу», – повідомив з цього приводу міністр національної оборони РП Маріуш Блащак.


У військовому підрозділі служитиме 500-600 військовослужбовців. На озброєнні цього танкового підрозділу будуть сучасні південнокорейські танки K2.

Загалом Польща придбала у Південної Кореї близько тисячі танків K2, понад 600 самохідних артилерійських установок K9, 218 САУ K239 Chunmoo, а також 48 винищувачів FA-50. Ця військова техніка поступово постачається до Польщі.
Фото: gov.pl