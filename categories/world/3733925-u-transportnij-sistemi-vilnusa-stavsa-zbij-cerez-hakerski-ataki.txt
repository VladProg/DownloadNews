Сьогодні, 10 липня, внаслідок DDoS-атаки було порушено роботу деяких веб-сторінок та транспортного мобільного застосунку в литовській столиці - Вільнюсі, де завтра стартує саміт країн-членів НАТО.

Як передає Укрінформ, про це повідомляє LRT.
Унаслідок DDoS-атаки (розподілена відмова в обслуговуванні) було порушено роботу деяких сайтів та транспортного мобільного додатку в литовській столиці.
«Зараз знову відбуваються DDoS-атаки на нашу країну, цілеспрямовані DDoS-атаки», - заявив у понеділок журналістам керівник Національного центру кібербезпеки Людас Алішаускас.
Він підтвердив, що через ці атаки не працюють система m.Ticket та сайт GoVilnius.lt. Атаки були зафіксовані у той момент, коли Вільнюс готується до саміту НАТО, який почнеться у вівторок.
У неділю до Національного центру надійшли повідомлення ще про два кіберінциденти, коли внаслідок порушень роботи регіональної радіостанції та одного з міських торговельних центрів в ефір було запущено дезінформаційні повідомлення.
Центр не уточнює характер поширеної дезінформації. За даними BNS, вона була спрямована проти НАТО та постачання зброї Україні.
У свою чергу, постачальник послуг мобільного зв'язку та інтернету Telia повідомив у понеділок, що в каналах мессенджеру Telegram активно звучать заклики до атак на різні державні установи та компанії Литви.
Фахівці компанії відслідковують сплеск DDoS-атак на найбільшу інтернет-мережу Литви, внаслідок яких тимчасово постраждали декілька компаній та організацій, що перебувають у віданні муніципалітетів.
Як повідомлялося, 11 - 12 липня у Вільнюсі відбудеться саміт НАТО, під час якого Україна хоче отримати чіткі гарантії безпеки та зрозумілу перспективу членства в Альянсі.