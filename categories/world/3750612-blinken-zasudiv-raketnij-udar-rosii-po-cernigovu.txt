Державний секретар США Ентоні Блінкен рішуче засудив російський ракетний обстріл по Чернігову у суботу, 19 серпня.

Як передає Укрінформ, про це він повідомив у X (колишній Twitter).
«Ми рішуче засуджуємо черговий жахливий ракетний обстріл ні в чому не винних мирних жителів Чернігова. Ми оплакуємо цю трагічну втрату життя, і наші серця з родинами жертв», - написав Блінкен.
Держсекретар додав, що США завжди стоятимуть на боці народу України.
«Росія має закінчити свою жорстоку війну зараз», - додав він.
Як повідомляв Укрінформ, у суботу, 19 серпня, росіяни завдали ракетного удару по Чернігову. За останніми даними, семеро людей загинули, і ще 148 отримали поранення.
Основні жертви ворожої атаки на Чернігів перебували в автотранспорті чи переходили дорогу, а також поверталися з церкви.