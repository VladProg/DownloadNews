Міністерство внутрішніх справ Великої Британії заявило, що впродовж минулих вихідних понад 800 нелегальних мігрантів перетнули протоку Ла-Манш на невеликих човнах.

Як передає Укрінформ, про це повідомляє BBC.
Зокрема, у суботу 425 осіб здійснили переправу до берегів Сполученого Королівства на семи човнах, у неділю 389 людей прибули на шести човнах.
«Надзвичайна кількість людей, які ризикують своїм життям, здійснюючи ці небезпечні переправи, створює безпрецедентне навантаження на нашу систему надання притулку», – сказав представник МВС Британії.
Цьогоріч виявлено вже 22 263 мігрантів, які вирушили до Британії з Франції. Торік за аналогічний період Ла-Манш перетнули 25 043 особи, йдеться у повідомленні.
У МВС Британії заявили, що продовжують співпрацю із владою Франції для боротьби з нелегальною міграцією.
Як повідомляв Укрінформ, прем’єр-міністр Британії Ріші Сунак заявив, що рішуче налаштований вирішити цю проблему, але визнав, що попереду ще «довгий шлях».
Фото ілюстративне: Wikimedia