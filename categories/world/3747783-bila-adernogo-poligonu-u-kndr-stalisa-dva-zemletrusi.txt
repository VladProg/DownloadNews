Поблизу ядерного полігону Пунгері в Північній Кореї в неділю, 13 серпня, сталися два землетруси з серії, які вразили регіон за останні місяці.

Як передає Укрінформ, про це повідомляє Yonhap.
За даними Метеорологічного управління Південної Кореї, перший природній землетрус магнітудою 2,7 стався приблизно за 40 кілометрів на північний захід від Кілджу, провінція Північний Хамгьонг, о 03:13 годині ранку за місцевим часом, другий землетрус магнітудою 2,3 стався за 42 км на північний захід від Кілджу о 07:55 годині ранку.
Зазначається, що епіцентр першого землетрусу знаходився на глибині 15 км, тоді як епіцентр другого землетрусу - на глибині 5 км.
Кільджу є місцем ядерного полігону Пунгері, де Північна Корея провела всі шість ядерних випробувань.
Лише у 2022 році у цьому районі сталося вісім природних землетрусів.
Як повідомляв Укрінформ, цього тижня, за даними ЗМІ, лідер Північної Кореї Кім Чен Ин наказав військовому командуванню готувати армію до наступальних дій для виконання нею місії зі стримування війни.