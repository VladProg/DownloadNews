У грузинському Батумі у понеділок, 31 липня, знову відбудеться протест через прибуття із Сочі російського круїзного лайнера ASTORIA GRANDE.

Як передає Укрінформ, про це повідомляє SOVA.
Оголошення про завтрашній протест зробили члени молодіжного крила опозиційної партії «Єдиного національного руху».
За словами одного із представників руху Георгія Думбадзе, форма протесту буде рішучою.
«Форма протесту буде дуже рішучою. Позиція грузинів буде зафіксована, щоб нагадати всім, що Батумі, Грузія, належить грузинам. Важливо розуміти, що росіяни – це нація безжальних душогубців. Пропагандист, прихований під ім'ям туриста, в'їжджає та згодом робить заяви, нібито Абхазію було врятовано від нас. Ми проти окупації», - заявив опозиціонер.
Зазначимо, круїзний лайнер ASTORIA GRANDE прибуде до Батумі із Сочі 31 липня.
За інформацією «Еха Кавказу» на борту перебувають прихильники президента Володимира Путіна та особи, які підтримують війну в Україні.
Як повідомляв Укрінформ, круїзний лайнер ASTORIA GRANDE у четвер прибув із російського Сочі до грузинського Батумі. Прибуття судна спровокувало протест із боку грузинської опозиції.
Проте судно достроково покинуло Грузію через акцію протесту.