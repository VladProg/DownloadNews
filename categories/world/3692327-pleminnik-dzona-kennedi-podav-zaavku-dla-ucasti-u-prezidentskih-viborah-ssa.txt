Племінник 35-го президента США Джона Кеннеді, Роберт Кеннеді-молодший, подав документи до Федеральної виборчої комісії, щоб балотуватися у президенти в 2024 році від демократів.

Про це повідомляє CNN, передає Укрінформ.
69-річний Кеннеді-молодший є сином колишнього сенатора від Нью-Йорка, генерального прокурора США Роберта Кеннеді та племінником 35-го президента Джона Кеннеді.
Він є юристом із питань екології та активістом, який виступає проти вакцинації. Зокрема, він виступав проти вакцини від коронавірусу і критикував дії федерального уряду щодо боротьби з пандемією COVID-19.
Як повідомляв Укрінформ, раніше цього місяця американська письменниця-авторка бестселерів Маріанна Вільямсон стала кандидатом на посаду президента США, вибори якого відбудуться у 2024 році.
Вільямсон стала першою представницею Демократичної партії, яка офіційно кинула виклик чинному президенту США Джо Байдену, який ще не оголосив про свої плани на 2024 рік, але, як очікується, офіційно розпочне свою передвиборчу кампанію вже наступного місяця.