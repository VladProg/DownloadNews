Кіпр позбавив громадянства дев'ятьох російських інвесторів і 34 членів їхніх сімей, а Мальта забрала паспорти у двох російських багатіїв після того, як вони потрапили під санкції ЄС через загарбницьку війну рф проти України.

Як передає Укрінформ, про повідомляє німецька газета Der Spiegel із посиланням на інформацію Єврокомісії.
"Кіпр і Мальта відреагували на вторгнення росії в Україну анулюванням "золотих паспортів" у десятків осіб. Про це йдеться у відповіді Єврокомісії на запитання депутата Європарламенту від Вільної демократичної партії Моріца Кьорнера", - йдеться у повідомленні.
За даними Єврокомісії, Кіпр позбавив громадянства дев'ятьох російських інвесторів і 34 членів їхніх сімей - після того, як вони потрапили під санкції, запроваджені ЄС через агресивну війну росії проти України. Мальта конфіскувала паспорти двох осіб.
Євродепутат від Німеччини Кьорнер привітав такий крок Кіпру та Мальти. За його словами, усі ті, хто наживається на політиці президента рф путіна, "повинні відчути наслідки". "росіяни та білоруси, які потрапляють до санкційного списку ЄС, не заслуговують на громадянство ЄС", - заявив він.
Як зазначає Der Spiegel, в острівних державах давно існує практика натуралізації інвесторів в обмін на великі суми грошей. Власники так званих "золотих паспортів" могли потім оселитися і вести бізнес у всіх країнах ЄС. На Кіпрі для отримання паспорта потрібно було інвестувати щонайменше 2,5 млн євро. У період з 2007 по 2020 рік, за даними кіпрського уряду, у такий спосіб було отримано близько 9,7 млрд євро.
Після повномасштабного вторгнення рф в Україну Єврокомісія назвала цю суперечливу практику незаконною і рекомендувала країнам ЄС розглянути можливість скасування такого громадянства – особливо якщо люди перебувають у санкційних списках ЄС або підтримують агресивну війну росії.
Водночас вказується на те, що припинення продажу "золотих паспортів" країнами ЄС вже призвело до того, що росіяни знайшли нові шляхи в'їзду до ЄС. Відповідно до Єврокомісії, острівні держави, такі як Вануату, або балканські країни, зокрема, Чорногорія, роздали вже сотні паспортів за великі суми грошей. Громадянство цих держав також дозволяє безвізовий в'їзд до ЄС.
Як повідомляв Укрінформ, у листопаді 2022 року влада Кіпру оголосила, що у країні більше не застосовуватимуть спрощені правила для громадян росії, які звертаються за туристичними візами. З 1 грудня 2022 року країна почала стягувати повну плату за оформлення туристичних віз із росіян, які раніше були звільнені від візових зборів.