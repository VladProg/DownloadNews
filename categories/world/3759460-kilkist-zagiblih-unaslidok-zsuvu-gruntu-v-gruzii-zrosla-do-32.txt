Кількість загиблих у грузинському селищі Шові, де на початку серпня стався зсув ґрунту, збільшилася до 32 - рятувальники виявили ще одне тіло.

Про це повідомляє Перший канал Грузії, передає Укрінформ.
«Пожежники-рятувальники Служби з управління надзвичайними ситуаціями при МВС виявили ще одне тіло в Рачі, в руслі річки Чанчахі», - йдеться у повідомленні.
Таким чином, за даними МВС Грузії, на цей час виявлено тіла 32 загиблих. Пошуки однієї людини тривають.
Як повідомляв Укрінформ, зсув ґрунту у грузинському курортному селищі Шові стався 3 серпня.
Серед загиблих унаслідок зсуву була громадянка України.
Шові – курортне селище у високогірному регіоні Рача-Лечхумі та Квемо Сванеті, в Онському муніципалітеті. Курорт Шові розташований на висоті 1,5 тисячі метрів над рівнем моря.