Люксембурзький суд за позовом ексакціонерів ЮКОСа наклав арешт на акції з портфеля російської держкорпорації «Роснано» - компанії OCSiAl, вартість якої оцінювалася в 2 млрд дол.

Про це повідомляє Укрінформ із посиланням на російській РБК.
«Люксембурзький суд наклав забезпечувальні заходи на акції компанії OCSiAl, які належать держкорпорації «Роснано», за позовом колишніх співвласників ЮКОСа», - про це розповіло джерело, знайоме із ситуацією в «Роснано».
За його словами, відповідне рішення було ухвалене наприкінці 2022 року, наразі тривають судові розгляди.
Факт арешту пакету акцій OCSiAl підтвердило джерело, близьке до Group Menatep Limited (GML) - холдингової компанії, що представляє інтереси колишніх мажоритарних акціонерів ЮКОСа.
OCSiAl зі штаб-квартирою в Люксембургу - найбільший у світі виробник графенових нанотрубок (за власними даними, компанія виробляє 80 т нанотрубок на рік, що становить 97% світових потужностей), компанію в 2010 році заснували в Новосибірську фізик Михайло Предтеченський та бізнесмени Олег Кирилов та Юрій Зельвенський.
Цей проєкт підтримала «Роснано», яка в 2014 році вклала в нього 20 млн дол. і придбала євробонди компанії ще на 40 млн дол.
Уперше OCSiAl стала «єдинорогом», тобто компанією-стартапом, яка отримала ринкову оцінку вартості в розмірі понад 1 млрд дол. США. у березні 2019 року. Тоді фонд A&NN Олександра Мамута викупив у «Роснано» 0,5% її акцій за 5 млн дол., оцінивши всю компанію в 1 млрд дол. Тоді у держкорпорації залишилося 17,3% OCSiAl (пізніших даних немає), а у засновників — 47% і голосуючий контроль.
У серпні 2021 року виробник графенових нанотрубок залучив іще понад 100 млн дол. інвестицій від пулу міжнародних інституційних та приватних інвесторів на чолі з інвестфондом Da Vinci Capital, а всю компанію оцінили вже в 2 млрд дол. Тоді в «Роснано» говорили, що вартість її частки перевищила 300 млн дол.
За словами одного з джерел РБК, ще до рішення люксембурзького суду «Роснано» зверталася до правоохоронних органів рф із проханням вжити превентивних заходів для запобігання можливому виведенню виробничих потужностей OCSiAl з росії з метою організації виробництва в іншій юрисдикції. «Але таких ініціатив у результаті і не було», - зауважує він.
Про відповідні звернення «Роснано» до правоохоронних органів рф знає й інший співрозмовник, знайомий із планами держкорпорації.
Судовий розгляд колишніх акціонерів ЮКОСу та росії триває з початку 2000-х років. 2014 року Міжнародний третейський суд вирішив, що рф фактично експропріювала нафтову компанію, і зобов'язав росію виплатити колишнім акціонерам понад 50 млрд дол. разом із відсотками.
Рішення третейського суду було оскаржено росією. У листопаді 2021 року Верховний суд Нідерландів скасував його. Але в лютому 2020 року Апеляційний суд Гааги відновив права позивача на отримання від росії 50 млрд дол. З урахуванням накопичених відсотків обсяг претензій колишніх акціонерів компанії до російської влади досяг 57 млрд дол.
Люксембург є стороною Нью-Йоркської конвенції 1958 року про визнання і виконання іноземних арбітражних рішень.
Фото: gettyimages