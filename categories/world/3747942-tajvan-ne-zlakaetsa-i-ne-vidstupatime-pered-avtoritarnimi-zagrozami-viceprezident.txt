Віцепрезидент Тайваню і фаворит на президентських виборах у січні наступного року Вільям Лай заявив, що Тайвань не злякається і не відступатиме перед авторитарними загрозами, маючи на увазі посилення військової присутності Китаю навколо острова.

Про це Лай сказав у Нью-Йорку під час зупинки на шляху до Парагваю на інавгурацію нового президента цієї країни, однієї з тринадцяти дипломатичних партнерів Тайваню, передає Укрінформ із посиланням на Reuters.
«Незалежно від того, наскільки великою є загроза авторитаризму для Тайваню, ми точно не будемо боятися і не здригнемось, ми будемо підтримувати цінності демократії та свободи», - заявив Лай.
Він повторив свою обіцянку підтримувати мир і статус-кво в Тайванській протоці та сказав, що готовий до переговорів із Пекіном на принципах поваги гідності та паритету.
«Тільки народ Тайваню може вирішувати своє майбутнє. Китайська Республіка (офіційна назва Тайваню) і Китайська Народна Республіка не підпорядковуються одна одній», - зазначив Лай.
МЗС Китаю традиційно засудило зупинки тайванського високопосадовця у Нью-Йорку і Сан-Франциско на зворотному шляху з Парагваю, звинувативши Сполучені Штати в намірах використати Тайвань для стримування Китаю.
Крім того, повідомляє Reuters, Східне оперативне командування армії Китаю, відповідальне за тайванський напрямок, у понеділок у своєму обліковому записі в соцмережі WeChat опублікувало фотографії військ, які тренуються штурмувати пляж, щоправда, без зазначення місця й часу навчань та без згадки Тайваню. В дописі до фото зазначено, що солдати направили бронетехніку «до передових позицій противника та розпочали атаку».
У керівництві Тайваню припускають, що Китай цього тижня може провести військові навчання поблизу Тайваню, використовуючи зупинки Лая у США як привід, щоб залякати виборців перед виборами наступного року та змусити їх боятися війни.
У квітні після того, як президент Тайваню Цай Інвень повернулася з Каліфорнії, де зустрілася зі спікером Палати представників Конгресу США Кевіном Маккарті на шляху додому з поїздки країнами Центральної Америки, китайська армія провела військові навчання з бойовими стрільбами навколо Тайваню.
Як повідомляв Укрінформ, міністр закордонних справ України Дмитро Кулеба переконаний, що рішення президента США Джо Байдена, зокрема можливий запит профінансувати збройну допомогу Тайваню через бюджетний запит для України, не призведуть по суті до зменшення нашої підтримки.
Фото: CNA