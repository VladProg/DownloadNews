Аналіз нових супутникових знімків Антарктиди свідчить, що Китай швидко нарощує свої можливості в південному полярному регіоні й вперше з 2018 року відновив будівництво п’ятої станції на невеликому скелястому острові Inexpressible поблизу моря Росса.

Про це з посиланням на дані дослідження вашингтонського Центру стратегічних і міжнародних досліджень CSIS повідомляє Reuters, передає Укрінформ.
Пекін уже тривалий час намагається створити нові судноплавні маршрути в Арктиці та розширити дослідження в Антарктиді, але західні уряди стурбовані тим, що однією з цілей збільшення його присутності в полярних регіонах є розширення військових можливостей із ведення спостереження і розвідки.
Як стверджує китайська сторона, її нова наукова локація в Антарктиді включатиме обсерваторію з супутниковою наземною станцією і допоможе Китаю «заповнити велику прогалину» в можливостях доступу до наукових досліджень континенту.
Проведений CSIS аналіз зроблених у січні супутникових знімків дозволив визначити нові допоміжні споруди, тимчасові будівлі, вертолітний майданчик і фундамент для більшої головної будівлі на площі 5000 квадратних метрів.

Після завершення орієнтовно в 2024 році будівництва, станція також може включати пристань для китайських криголамів нового покоління Xuelong.
«Хоча станція забезпечуватиме відстеження і зв’язок для зростаючого масиву наукових супутників полярного спостереження Китаю, її обладнання може одночасно використовуватись для перехоплення сигналів супутникового зв’язку інших країн», – зазначили в CSIS.
Експерти американського Центру вважають, що станція має хороші можливості для збору сигналів розвідки над Австралією та Новою Зеландією і телеметричних даних про ракети, запущені з нового австралійського космічного центру Арнем.
У CSIS зазначили, що хоча Сполучені Штати все ще зберігають більшу дослідницьку присутність в Антарктиді, включаючи найбільший об’єкт на станції Мак-Мердо, участь Китаю зростає швидше.
При цьому, п’ята китайська станція розташована лише за 320 км від станції Мак-Мердо.
Згідно з Договором про Антарктику 1959 року, учасником якого є Китай, діяльність на континенті обмежується «мирними цілями». Військовим теж дозволено проводити наукові дослідження, але їм заборонено створювати бази, проводити маневри та випробовувати зброю.
У звіті Пентагону за 2022 рік говориться, що нова антарктична інфраструктура Китаю може бути частково призначена для посилення його майбутніх претензій на природні ресурси регіону та доступ до моря для покращення можливостей НВАК.
Китай заперечує закиди інших держав про те, що такі станції будуть використовуватись для шпигунства.
Як повідомляв Укрінформ, на українській антарктичній станції «Академік Вернадський» завершилася ротація експедицій і найближчий рік нова команда проводитиме різноманітні наукові дослідження.