Міністр з питань об’єднання Південної Кореї Кім Юн Хо заявив, що КНДР отримує технічну допомогу від Росії для підготовки нової спроби запуску свого першого військового розвідувального супутника.

Про це він сказав на пресконференції, присвяченій ста дням роботи на посаді глави відомства, передає Укрінформ з посиланням на Yonhap.
«Важко передбачити, коли Північна Корея зробить третю спробу запуску (супутника – ред.). Але, здається, є ознаки того, що Північ отримує технічну допомогу від Росії», - сказав міністр.
Такий коментар з’явився на тлі припущень, що КНДР перебуває на завершальній стадії підготовки третьої спроби вивести супутник-шпигун на орбіту після невдалих попередніх запусків у травні та серпні.
«Попри свою обіцянку запустити супутник у жовтні Північна Корея не зробила цього, тому що, схоже, отримує технічну підтримку (для кращої підготовки – ред.) від Росії», - зазначив Кім.
Він додав, що ймовірність провокації з боку Північної Кореї з новою спробою запуску супутника залишається дуже високою, оскільки КНДР продовжує активно працювати над усуненням технічних проблем.
КНДР здійснила дві невдалі спроби виведення розвідувального супутника на орбіту у травні й серпні та пообіцяла повторити запуск у жовтні, проте не вклалася у визначений термін.
У Сполучених Штатах, Японії та Південній Кореї підозрюють, що справжньою метою таких спроб запуску космічного супутника є випробування Пхеньяном технології запуску міжконтинентальної балістичної ракети, ідентичної тій, що використовується в космічних ракетах-носіях.
Лідер Північної Кореї Кім Чен Ин у вересні відвідав Далекий Схід РФ та провів переговори з російським диктатором Володимиром Путіним на яких, як припускають, вони досягли угоди про передачу Пхеньяном зброї для використання Москвою у війні проти України в обмін на російські збройові технології, зокрема, для будівництва МБР, розвідувального супутника та атомного підводного човна.
Як повідомляв Укрінформ, в Об’єднаному комітеті начальників штабів Південної Кореї (JCS) попередили, що КНДР цього місяця може вдатися до третьої спроби запуску шпигунського супутника.