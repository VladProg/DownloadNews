Сполучені Штати оголосили про введення санкцій проти громадянки РФ Катерини Жданової та її рахунків на криптовалютних біржах, за допомогою яких вона допомагала російським олігархам та шахраям переміщувати за кордон сотні мільйонів доларів.

Про це йдеться в повідомленні Офісу контролю за іноземними активами (OFAC) Міністерства фінансів США, передає Укрінформ.
«Через таких ключових посередників, як Жданова, російська еліта, групи вимагачів у інтернеті, а також інші незаконні суб’єкти намагалися уникнути санкцій США та міжнародного співтовариства, зокрема через зловживання віртуальною валютою», - заявив у цьому зв’язку заступник міністра фінансів США Браян Нельсон.
Зокрема, повідомляється, що в березні 2022 року Жданова перевела понад $2,3 млн коштів одного російського представника в Західну Європу через шахрайський інвестиційний рахунок та операцію придбання нерухомості. У іншому випадку вона допомогла російському олігарху перевести понад $100 млн в Об’єднані Арабські Емірати.
При цьому Жданова використовувала послуги організацій, які не мають засобів контролю та протидії відмиванню грошей. Серед таких установ називається, зокрема, російська криптовалютна біржа Garantex Europe OU, проти якої Штати уже ввели санкції.
Крім того, Жданова надавала послуги російській групі вимагачів у інтернеті Ryuk, відмивши понад $2,3 млн отриманих ними незаконним шляхом коштів.
Як повідомляв Укрінформ, у четвер уряд США оголосив про запровадження масштабних санкцій проти фізичних осіб, компаній та організацій в Росії та інших країнах, які допомагали РФ забезпечувати військове виробництво.