Австрійська банківська група Raiffeisen Bank International (RBI) з 2002 року і, щонайменше, до 2016 року обслуговувала фіктивну фірму на Кіпрі, через яку проходили сотні мільйонів євро і яка, вочевидь, належить підсанкційним російським олігархам Ротенбергам з найближчого оточення путіна.

Як передає Укрінформ, про це повідомляє австрійська газета Der Standard.
"Документи, які є у наявності у Standard, показують: фіктивні компанії на Кіпрі, які щонайменше перебувають у сфері впливу ротенбергів – якщо не під їхнім контролем – тривалий час підтримували ділові зв'язки з великим австрійським банком. Йдеться, зокрема, про Raiffeisen Bank International (RBI), який вже зазнавав жорсткої критики за свій російський бізнес", - йдеться у матеріалі.
Більше того, ці документи засвідчують, що австрійська влада, зокрема Управління фінансового ринку (FMA), критикувало Raiffeisen Bank International за недостатньо серйозне ставлення до правил щодо запобігання можливому відмиванню грошей та фінансуванню тероризму – "серед іншого стосовно цього дуже чутливого корпоративного клієнта на Кіпрі".
Судова суперечка між RBI та FMA триває вже кілька років. Управління фінансового ринку Австрії наполягає, що Raiffeisen Bank International у кількох випадках недостатньо серйозно ставився до запобігання відмиванню коштів у так званих офшорних зонах. У 2018 році RBI навіть отримав найбільший в історії Австрії штраф – понад три млн євро. Щоправда, справа все же перебуває на розгляді у Адміністративному суді країни.
"Йдеться також про компанію Hervet Investments Limited (ліквідована в лютому 2022 року), яка була зареєстрована у столиці Кіпру Нікосії. Клієнтські відносини між цією Hervet та RBI тривали з 2002 року і точно продовжувалися в середині 2016 року. Як довго вони тривали далі, сказати не можна – RBI не коментує окремих клієнтів", - зазначається у статті.
Ця підставна фірма Hervet отримала у Raiffeisen Bank International рахунок у цінних паперах та клірингові рахунки для біржових операцій. Через них проходили величезні суми. Згідно з наявними у Der Standard документами, найбільша транзакція в період з початку 2015 року до середини 2016 року становила понад десяту частину мільярда євро, а саме - 123 011 941,90 євро.
"Кому належить Hervet? За нею стоять дві інші кіпрські фіктивні компанії з майже ідентичними назвами: Zoulian Limited і Zoulian Management Limited. Цими двома компаніями Zoulian керує кіпрський юрист, і вони перебувають у довірчому управлінні. Але хто насправді контролює компанії Zoulian? Як стверджують у FMA, це саме те, що RBI не з'ясував. Банки завжди зобов'язані з'ясовувати, які фізичні особи стоять за компаніями, з якими вони ведуть бізнес", - йдеться у матеріалі.
Raiffeisen Bank International не встановив, хто є справжнім власником акцій цих двох фіктивних кіпрських компаній Zoulian. Однак, як вказує Der Standard, зачіпку з цього приводу дають так звані "Paradise Papers" – масштабний витік даних у 2016 році про понад 13 млн записів про фірми з офшорними адресами.
"Згідно з цими даними, Zoulian Limited тісно пов'язана з іншою фіктивною компанією з Кіпру – Damstone Limited. Якщо говорити конкретно, то Zoulian перебирає на себе повне управління компанією Damstone, від вирішення податкових питань до засвідчення документів. А кому належить цей Damstone? Згідно з Paradise Papers, власником та бенефеціаром є Борис Ротенберг, молодший брат Аркадія", - йдеться у статті.
Крім того, є також інша інформація, яка підтверджує тісний зв'язок між Zoulian та Ротенбергами. Зокрема, у 2014 році Борис Ротенберг придбав маєток у фешенебельному лондонському районі через ще одну фіктивну компанію на Кіпрі, яка належить Zoulian.
Як зазначає Der Standard, у самому "Райффайзені" відмовилися відповідати на питання, чи мав банк співпрацю з компаніями, які підконтрольні братам Роттенбергам – особам, які перебувають під санкціями ЄС та США і є найближчими довіреними особами путіна. "З міркувань банківської таємниці ми не маємо права коментувати це", - заявили у пресслужбі RBI.
На цьому тлі газета нагадує, що брати Ротенберги – не єдині російські олігархи, яких підозрюють у зв'язках з австрійським Raiffeisen Bank International (RBI), який попри повномасштабну війну проти України продовжує працювати в росії. Так, рахунки в RBI мав Роман Абрамович та Дмитро Фірташ. Також з дочірньою компанією RBI в Боснії пов’язані компанії сина спікерки ради федерації рф Валентини Матвієнко – Сергія Матвієнка.
Як повідомляв Укрінформ, австрійська банківська група Raiffeisen Bank International (RBI) має намір купити за дочку російського державного банку "Сбербанк" у Європі Sberbank Europe, який раніше заявив про свою ліквідацію.
Фото: Sputnik/Alexei Druzhinin