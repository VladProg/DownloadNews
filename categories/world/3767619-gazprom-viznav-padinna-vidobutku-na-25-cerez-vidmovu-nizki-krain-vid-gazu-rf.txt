Російський монополіст Газпром уперше у 2023 році опублікував свої операційні показники з видобутку та постачання газу, в яких засвідчено значне падіння видобутку газу в Росії.

Як передає Укрінформ, про це повідомляє Інтерфакс.
Згідно зі звітом Газпрому, за підсумками першого півріччя 2023 року видобуток природного та попутного газу в Росії склав 179,45 млрд кубометрів. «Зниження на 24,7% пов'язане з ухваленням у низці країн політично вмотивованих рішень, спрямованих на відмову від імпорту російського газу», – йдеться у звіті.
За перше півріччя Газпром поставив на внутрішній та зовнішні ринки 166 млрд кубометрів газу. Для порівняння: за перші шість місяців 2022 року компанія поставила 225,7 млрд кубометрів. Постачання на внутрішній та зовнішній ринки впали на 26,5%.
«Споживання газу у звітному періоді перебувало під впливом погодних, економічних та геополітичних факторів. Уповільнення економічної активності у Європі сприяло збереженню показників споживання газу на низьких значеннях. При цьому попит на російський газ у цьому регіоні також перебував під впливом геополітичного чинника та високого рівня заповненості європейських ПСГ», — повідомила компанія.
2022 року Газпром повністю зупинив постачання газу до Європи трубопроводом «Північний потік-1», а також припинив постачання до деяких країн Європи, які відмовилися платити за газ у рублях на тлі російського вторгнення в Україну. «Газпром» продовжує постачати газ до Європи «Турецьким потоком», а також транзитною гілкою через Україну.
За підсумками 2022 року чистий прибуток Газпрому склав 747 млрд рублів, що більш ніж утричі менше, ніж у 2021 році.
Як повідомлялося, на початку 2022 року уряд РФ дозволив російським компаніям максимально скоротити публікацію звітності. Влітку 2023 дія цієї норми не була продовжена, але прописаний значно коротший перелік інформації, яка може не розкриватися.