Державний департамент США закликає сторони зберігати режим припинення вогню, утриматися від подальших бойових дій та забезпечити гуманітарний доступ до населення.

Про це завив у понеділок під час брифінгу в Вашингтоні речник Державного департаменту США Метью Міллер, передає власний кореспондент Укрінформу.
«Ми стурбовані ситуацією. І з точки зору того, що ми вважаємо важливим, я сказав би, номер один – це збереження режиму припинення вогню, який існує зараз, щоби не було військових дій далі», - зауважив представник зовнішньополітичного відомства США.
По-друге, за його словами, важливо забезпечити гуманітарні потреби населення Нагірного Карабаху. Й, по-третє, Азербайджан і Вірменія мають досягти тривалої мирної угоди щодо гуманітарної ситуації на місці.
У цьому зв’язку він уточнив, що населення етнічних вірмен у Нагірному Карабасі повинно мати можливість залишатися у своїх домівках. Якщо люди вирішать виїхати або повернутися, потрібно забезпечити для цього безпечний прохід під наглядом незалежної третьої сторони.
Крім того, представник Держдепу підкреслив, що Азербайджан несе відповідальність за захист цивільних осіб, а також забезпечення гуманного поводження з усіма, в тому числі підозрюваними комбатантами.
Як повідомляв Укрінформ, уряд Вірменії заявив, що з Нагірного Карабаху вже евакуювалися близько п'яти тисяч осіб вірменського походження.