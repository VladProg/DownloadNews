Міністр закордонних справ ФРН Анналена Бербок не захотіла «бачити брехливе шоу» лаврова на Радбезі ООН.

Про це пише видання Bild, передає Укрінформ.
«Ми не будемо брати участі у таких цинічних і прозорих пропагандистських іграх», - пояснила Бербок своє рішення не брати участь у засіданні.
російський міністр сергій лавров, який наразі головує в РБ, звинуватив Захід у, нібито, бажанні замінити Статут ООН (як основу міжнародного порядку) проти волі решти світу. Також він вчергове розповів про «нацистів у Києві» та звинувачував у всьому США, пише видання.
Генеральний секретар ООН Антоніу Гутерріш на цьому засіданні не став робити вигляд, що все в порядку та засудив руйнування, спричинені нападом рф на Україну.
Незаконне вторгнення росії в Україну спричинило «масові страждання та спустошення для країни», заявив Гутерріш у Нью-Йорку в понеділок у присутності лаврова.
Це засідання стало кульмінацією місячного головування росії в Раді Безпеки ООН.
Як повідомлялося, у понеділок у РБ ООН під головуванням лаврова пройшло засідання «Ефективна багатосторонність через захист принципів Статуту ООН». лавров представив позицію росії так, ніби вона захищає багатосторонні відносини й принципи Статуту ООН.
Фото: Photothek