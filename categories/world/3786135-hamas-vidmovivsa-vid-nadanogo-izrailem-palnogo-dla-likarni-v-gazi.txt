ХАМАС відмовився отримати надане Ізраїлем пальне для лікарні «Аль-Шифа» у Газі.

Як передає Укрінформ, про це прем’єр-міністр Ізраїлю Біньямін Нетаньягу сказав в інтерв’ю NBC News.
«Вчора ввечері ми фактично запропонували надати їм достатньо пального для роботи лікарні, інкубаторів тощо, тому що ми не боремося із пацієнтами чи цивільним населенням», – зазначив Нетаньягу, додавши, що ХАМАС відмовився від пропозиції.
Армія оборони Ізраїлю (ЦАХАЛ) заявила, що залишила 300 літрів пального поблизу лікарні, але ХАМАС не дозволив персоналу лікарні прийняти його.
За словами хірурга медзакладу «Аль-Шифа» та керівника міжнародного співробітництва у Міністерстві охорони здоров’я Гази Марвана Абусади, пропозиція пального Ізраїлем становила лише 2% від необхідної кількості для функціонування впродовж одного дня. Він повідомив, що було запропоновано 200 літрів пального, проте вказав, що цього об’єму недостатньо, оскільки для забезпечення функціонування життєво важливих частин лікарні потрібно щонайменше 10 000 літрів пального на день.
Як повідомлялося, речник Армії оборони Ізраїлю (ЦАХАЛ) Даніель Хагарі заявив у неділю про готовність евакуювати немовлят із лікарні «Аль-Шифа» у Газі на прохання персоналу.
Директор лікарні «Аль-Шифа» у Газі Мухаммад Абу Салмія розповів, що у них закінчилися вода, кисень та пальне.
Заступник міністра охорони здоров’я Гази Юсеф Абу аль-Ріш, який наразі перебуває в лікарні «Аль-Шифа», повідомив, що усі генератори та джерела електроенергії вимкнені.
Фото: АА