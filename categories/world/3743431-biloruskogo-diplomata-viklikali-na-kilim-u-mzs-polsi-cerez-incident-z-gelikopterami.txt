Тимчасового повіреного у справах Білорусі 1 серпня викликали до міністерства закордонних справ Польщі, де йому висловили рішучий протест через інцидент із білоруськими гелікоптерами, які, як стверджується, у вівторок порушили повітряний простір країни.

Про це повідомив заступник голови МЗС Польщі Павел Яблонський, передає Укрінформ з посиланням на Zerkalo.io.
Зазначається, що розмова з білоруським дипломатом у МЗС Польщі була «дуже короткою».
«Ми висловили рішучий протест у зв'язку з порушенням повітряного простору, а також з ескалацією дій проти України, бо Білорусь також є причетною до цієї війни, — сказав Яблонський RMF FM.
Він також наголосив, що білоруській стороні були передані й інші претензії. Зокрема, Варшава відзначила зниження рівня безпеки на кордоні через переміщення в Білорусь найманців ПВК «Вагнера», а також через спроби мігрантів, що продовжуються, незаконно перетнути білорусько-польський кордон.
«Ми проти цього і захищатимемося», — зазначив Яблонський.
Як повідомляв Укрінформ, у вівторок, 1 серпня, сталося порушення повітряного простору Польщі двома білоруськими вертольотами, які проводили навчання поблизу кордону.
Міністр національної оборони Польщі Маріуш Блащак скликав Комітет з питань національної безпеки і оборони. У зв’язку з цим інцидентом Блащак розпорядився збільшити кількість військових на кордоні та виділити додаткові сили та засоби, зокрема бойові гелікоптери. Про інцидент повідомили в НАТО.
У міноборони також нагадали, що останнім часом Росія та Білорусь активізували гібридну діяльність проти Польщі.
Фото: Facebook / Eliza Kowalczyk