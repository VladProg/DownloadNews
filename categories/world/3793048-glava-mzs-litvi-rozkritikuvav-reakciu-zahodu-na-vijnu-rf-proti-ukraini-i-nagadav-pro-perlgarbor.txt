Захід не розглядатиме війну Росії проти України як безпосередню загрозу, поки не станеться аналогічне Перл-Гарбору потрясіння.

Про це заявив міністр закордонних справ Литви Ґабріелюс Ландсбергіс у ході дискусії на зовнішньополітичному форумі в Берліні, передає Укрінформ з посиланням на LRT.
Він зазначив, що Захід недостатньо відкритий і чесний щодо того, що насправді означає російсько-українська війна, і припустив, що це може бути пов'язане зі страхом ескалації.
«У більшості випадків ми намагаємося уявити це як регіональну, все ще далеку проблему, яка нас зовсім не торкається. Це велика політична проблема, яка має бути в центрі дискусій. Як людина, яка цікавиться історією, я боюся, що ми чекаємо на Перл-Гарбор. Ми вже пройшли всі етапи, але вважаємо, що якщо Перл-Гарбора не трапилося, то все добре. Проте все не так добре», - вважає Ландсбергіс.
Литва постійно підтримує членство України в ЄС на всіх міжнародних зустрічах. У середині листопада Єврокомісія рекомендувала ЄС розпочати переговори про вступ України та Молдови та надати Грузії статусу кандидата, який ще має бути схвалений лідерами країн ЄС.
У відповідь на вторгнення Росії в Україну Берлін зобов'язався до 2027 року перекинути до Литви армійську бригаду. У свою чергу Вільнюс пообіцяв підготувати для цього необхідну інфраструктуру.
Як повідомляв Укрінформ, раніше Ландсбергіс заявив, що Європейський Союз має зробити все, щоб плани Путіна щодо перемоги над Україною ніколи не здійснилися.
Як відомо, внаслідок атаки на Перл-Гарбор 7 грудня 1941 року було знищено чотири лінкори, крейсер, двох есмінців, кілька допоміжних суден і 188 літаків. Чотири лінкори, три легкі крейсери, есмінець, два допоміжні судна і більш як 100 літаків зазнали пошкоджень.
Втрати американців становили 3 тисячі 581 чоловік. Японці втратили 29 літаків і шість підводних човнів (з них п'ять надмалих), понад 70 літаків зазнали пошкоджень.
Внаслідок Гавайської операції та подальших Філіппінської й Малайської операцій 1941-1942 років Японія почала панувати на морі й здобула свободу дій в акваторії Тихого океану.
Раптовим нападом на американську військову базу Японія розв'язала війну проти США. 8 грудня війну Японії оголосили США, Велика Британія, Канада і ряд інших країн.
7 грудня за традицією відзначається в Америці траурними церемоніями і патріотичними акціями з маршами під духові оркестри.