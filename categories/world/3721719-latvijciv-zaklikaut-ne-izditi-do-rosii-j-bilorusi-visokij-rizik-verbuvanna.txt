Глава Служби державної безпеки Латвії (VDD) Нормундс Межвієтс закликав співгромадян не їздити до Росії та Білорусі через високий ризик вербування.




Про це повідомляє Укрінформ з посиланням на Delfi.
За словами Межвієтса, зараз найбільшу загрозу для Латвії становить розвідка з території РФ, яка використовує для своїх цілей людей, що проживають у Латвії або регулярно в'їжджають до країни. За останні кілька років латвійським силовикам вдалося затримати кількох людей, які допомагали спецслужбам Росії та Білорусі. Виявлені випадки шпигунства переважно пов'язані з поставками для військових цілей.
«Звичайно, війна в Україні внесла певні корективи. Зараз, якщо подивитися на цілі російської розвідки в нашій країні, то більший акцент зроблено на військову розвідку, конкретно — на отримання інформації про наші Національні збройні сили та військовий контингент союзних країн НАТО на території Латвії», - зазначив глава VDD.
Російську військову розвідку цікавлять відомості про особовий склад збройних сил у Латвії, їхнє технічне забезпечення, будівлі, а також критично важлива інфраструктура країни. Глава VDD пояснює, що навіть найсучасніше супутникове обладнання має свої обмеження, тому спецслужби намагаються бути якомога ближче до об'єктів, про які хочуть знати більше.
«Це інформація, яку можна отримати тільки від людини або від ділового партнера, від агента, якому доручено збирати таку інформацію. Військовий об'єкт, звичайно, можна побачити з повітря за допомогою різних супутникових технологій, але його з певною регулярністю потрібно фотографувати на місцевості, спостерігати за ним у різний час доби, у різні погодні умови та сезони», - сказав Межвієтс.
За його словами, декілька шпигунів, затриманих VDD та латвійською Службою військової розвідки і безпеки, проводили саме таку тактичну розвідку. Наприклад, білорус на ім'я Андрій регулярно в'їжджав до Латвії як турист. Щоразу він таємно фотографував щонайменше один значущий об'єкт, наприклад, Національних збройних сил, залізницю, електричну та газову інфраструктуру, аеропорти, порти, транспортні вузли. Відео та фото передавав військовій розвідці Білорусі. Андрія затримали в Адажі (де знаходиться база НАТО) у лютому минулого року. Громадянина Білорусі засудили до восьми років позбавлення волі. Він оскаржив вирок.
Завданням іноземних шпигунів буває не тільки збір інформації, а й забезпечення допоміжних функцій, таких як «утримання конспіративних квартир, різних спеціально підготовлених об'єктів, їхнє забезпечення».
«Ці види допоміжної діяльності важливі для планування та необхідні у разі ведення диверсійної діяльності проти наших військових та цивільної інфраструктур», - пояснює Межвієтс.
Межвієтс закликав громадян Латвії дуже уважно ставитися до поїздок до Росії та Білорусі. На його думку, з іншого боку кордону вони наражаються на ризик вербування.
«Це справді серйозна проблема, серйозні ризики. Краса природи, дешеві товари чи культурно-історична спадщина Росії та Білорусі не варті того, щоб ставити під загрозу свою безпеку, створюючи собі проблеми в майбутньому», - зауважив глава VDD.
Як повідомлялося, в щорічному звіті латвійської Служби державної безпеки (VDD,) архітектура російського впливу в Латвії, яка вибудовувалася кремлем роками, нині фактично розвалилася. Проте деякий потенціал для вчинення впливу залишається.