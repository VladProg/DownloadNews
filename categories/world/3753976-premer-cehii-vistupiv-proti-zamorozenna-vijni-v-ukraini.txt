Прем'єр-міністр Чехії Петр Фіала заявив, що треба зупинити спроби РФ відтворити її сфери впливу, інакше це заохотить не лише режим Путіна, але й інших агресорів.

Як передає Укрінформ, про це Фіала заявив на нараді чеських послів, повідомляє BRNO Daily.
За його словами, шанси на швидке вирішення конфлікту "виявилися невеликими і стають дедалі меншими", адже наслідки російської агресії "численні, і вони також певною мірою сприяють нервозності", яку відчувають у Чехії.
"На думку багатьох аналітиків, існує загроза глухого кута та реальність замороженого конфлікту. Я не думаю, що це єдиний сценарій, за яким треба йти, але ми також повинні тримати його в голові і думати про нього в наших стратегіях", – зазначив Фіала.
Він заявив, що імперська політика Росії становить найбільшу загрозу безпеці Чехії, але пильність також потрібна щодо дій Китаю.
Як нагадав прем’єр-міністр, Китай стежить за конфліктом в Україні також з огляду на власні амбіції.
Фіала підкреслив, що Чеська Республіка повинна продовжувати надавати цивільну та військову допомогу Україні та підтримувати її інтеграцію до ЄС та НАТО, одночасно готуючись до післявоєнної реконструкції країни.
"Спроби Росії відтворити сфери впливу повинні бути припинені, інакше це заохотить не лише режим президента РФ Володимира Путіна, а й інших агресорів", - попередив він.
Як повідомлялося, Фіала також дав високу оцінку просуванню України на шляху до ЄС та НАТО. Він запевнив, що Прага надасть максимальну допомогу Україні «не лише тим, що відкриватиме двері», але й переконуватиме інших партнерів з розумінням поставитися до цих амбіцій Києва, а також допомагати проводити реформи.