Лідера комуністів у невизнаному Придністровʼї Олега Хоржана знайшли мертвим у власному будинку.

Про це повідомляє молдовська служба Радіо Свобода, передає Укрінформ.
За даними так званого міністерства внутрішніх справ Придністров'я, тіло Хоржана з "ознаками насильницької смерті" виявила його дружина в одній із кімнат поряд з "відкритим та порожнім сейфом". Зазначається, що порушено кримінальну справу, але не уточнюється, за якою статтею.
За словами однопартійця, тіло Хоржана з множинними ножовими пораненнями знайшли у робочому кабінеті у його будинку під Тирасполем.
Водночас поліція Молдови оголосила, що Хоржана знайдено "застреленим" у власному будинку, розслідується справа про вбивство.
Олегу Хоржану було 47 років. Він був відомий проросійськими поглядами. У грудні 2022 року Хоржан вийшов на волю після 4,5 року ув’язнення на лівому березі Дністра у справі «про насильницькі дії щодо представника влади».
Як повідомлялося, в ОБСЄ запропонували замінити миротворців у невизнаному Придністров'ї на міжнародну цивільну місію. Парламентська асамблея ОБСЄ ухвалила відповідну резолюцію, а також закликала Росію вивести свої війська з території Молдови.