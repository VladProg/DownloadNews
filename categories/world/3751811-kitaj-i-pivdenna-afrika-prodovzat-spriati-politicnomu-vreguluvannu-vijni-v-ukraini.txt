Китай і Південна Африка вважають, що розв'язати "конфлікт" в Україні можливо лише шляхом діалогу та переговорів, і продовжуватимуть сприяти його політичному врегулюванню.

Як передає кореспондент Укрінформу, про це йдеться в спільній заяві лідерів двох держав Сі Цзіньпіна і Сиріла Рамафоси, текст якої публікує Xinhua.
В документі, серед іншого, йдеться, що Китай і Південна Африка підтримують глобальну систему, в якій центральне місце відводиться Організації Об’єднаних Націй, справедливий міжнародний порядок на основі міжнародного права та основні норми, що регулюють відносини між державами, засновані на цілях і принципах Статут ООН, у тому числі принципах поваги до національного суверенітету та територіальної цілісності.
«Обидві сторони погодилися, що діалог та переговори є єдиним життєздатним варіантом вирішення конфлікту в Україні, і вони продовжуватимуть сприяти мирним переговорам та відіграватимуть конструктивну роль у політичному врегулюванні конфлікту», - зазначається в заяві.
Китай також привітав нещодавню миротворчу українсько-російську місію лідерів африканських держав.
Як повідомляв Укрінформ, у Південній Африці в місті Йоганнесбург у вівторок розпочався 15-й саміт лідерів країн БРІКС – Бразилії, Росії, Індії, Китаю та Південної Африки.
Перед початком саміту Сі Цзіньпін та Сиріл Рамафоса провели в Преторії двосторонні переговори, за підсумками яких підписали спільну заяву Китайської Народної Республіки та Південно-Африканської Республіки про підходи й бачення подальшого розвитку відносин між двома державами.