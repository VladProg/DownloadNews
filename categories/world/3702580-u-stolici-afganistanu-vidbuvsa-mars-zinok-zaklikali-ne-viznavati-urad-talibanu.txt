Афганські жінки влаштували акцію протесту в Кабулі в суботу, щоб закликати іноземні країни офіційно не визнавати уряд Талібану напередодні саміту ООН наступного тижня.

Як передає Укрінформ, про це повідомляє AFP.
Відтоді, як Талібан повернувся до влади у 2021 році, протестувальників, які виступали проти повзучого обмеження прав жінок, били або затримували, а сили безпеки розганяли протестні акції.
Цієї суботи близько 25 осіб влаштували марш житловим районом столиці Афганістану напередодні саміту в Досі, на якому, під егідою ООН, обговорюватиметься «тривалий шлях уперед» для азійської країни.
«Визнання Талібану — порушення прав жінок», — скандували жінки під час ходи, що тривала не більше 10 хвилин та минула без зіткнень із силами безпеки.
Жодна держава досі не визнала уряд талібів легітимним відтоді, як Талібан захопив владу після виведення військ США з Афганістану в 2021 році.
Як повідомляв Укрінформ, в Афганістані рух "Талібан" видав наказ, що забороняє афганкам, які є співробітницями ООН, продовжувати роботу в установах організації.
Фото: АА