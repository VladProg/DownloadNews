Безпека Ізраїлю є для Німеччини державною метою, тому керівництво ФРН підтримуватиме посередницькі зусилля з деескалації ситуації.

Про це заявив канцлер ФРН Олаф Шольц у спеціальній заяві, повідомляє Укрінформ.
«Безпека Ізраїлю - це державна мета Німеччини. Це особливо актуально в такі важкі часи. Ми будемо діяти відповідно», - наголосив Шольц.
Глава німецького уряду зазначив, що провів телефонну розмову з прем’єр-міністром Ізраїлю Беньяміном Нетаньягу і запевнив його, що Німеччина твердо і непохитно стоїть на боці Ізраїлю. Шольц висловив сподівання, що найближчим часом силовикам вдасться звільнити всю територію Ізраїлю від терористів.
«Щоб було зрозуміло: Ізраїль має право захищатися від цих варварських нападів, захищати своїх громадян і переслідувати нападників», - підкреслив канцлер.
Він поінформував, що планує поговорити з президентом Єгипту Абделем Фаттахом Ас-Сісі, який намагається виступити посередником з метою деескалації цієї складної ситуації.
«Ми будемо раді підтримати Єгипет у цьому», - сказав канцлер.
Він також обговорює ситуацію з президентами США Джо Байденом і Франції Еммануелем Макроном і прем’єр-міністром Великої Британії Ріші Сунаком.
«Перш за все ми робимо все можливе, щоб ця атака не перетворилася на лісову пожежу з непередбачуваними наслідками для всього регіону. І ми застерігаємо всіх від розпалювання та розповсюдження терору в цій ситуації», - додав Шольц.
Він повторив, що Німеччина рішуче засуджує дії ХАМАС.
Офіс федерального президента, Бундестаг і відомство канцлера підняли в неділю над своїми будівлями прапор Ізраїлю. Минулої ночі Бранденбурзькі ворота також були освітлені в барви ізраїльського прапора. Шольц назвав це видимими ознаками непохитної підтримки Держави Ізраїль з боку ФРН.
Водночас Німеччина посилила захист єврейських та ізраїльських установ, які і до того охоронялися особливо ретельно.
У цьому контексті глава уряду підкреслив, що влада не буде толерувати, коли на вулицях німецьких міст святкуватимуть жахливі напади на Ізраїль.
«Страждання, руйнування та смерть такої кількості людей ні для кого не можуть бути приводом для радості», - сказав він, коментуючи інциденти, які сталися в суботу в кількох німецьких містах.
Як повідомлялось, 7 жовтня з Сектора Газа терористи випустили по Ізраїлю тисячі ракет, озброєні бойовики вторглися в Ізраїль, вони проникали в будинки мирних жителів, вбивали жінок, чоловіків, дітей і викрали десятки заручників. Берлін засудив такі дії і назвав їх варварськими та нічим не виправданими.