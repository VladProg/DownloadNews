Державне агентство національної безпеки Болгарії заявило у четвер, що громадянин Росії та двоє громадян Білорусі були видворенні з країни через загрозу нацбезпеці країни.

Про це повідомляє Укрінформ з посиланням на Sofia Globe.
Як заявило посольство РФ у Болгарії, одним з них є священнослужитель Російської православної церкви, настоятель Подвір'я Московського патріархату в Софії архімандрит Вассіан (в миру Микола Змєєв). Двоє інших осіб були служителями храму Св. Миколая Мирлікійського.
Державне агентство нацбезпеки Болгарії повідомило, що трьом видвореним особам заборонений в'їзд до Болгарії на п'ять років. Їм видали наказ про видворення з позбавленням права на проживання.
Заходи були введені у зв'язку з їхньою діяльністю, спрямованою проти національної безпеки та інтересів Республіки Болгарія, повідомляє відомство.
Зазначається, що вищезгадані особи «пов’язані з реалізацією різних елементів гібридної стратегії Російської Федерації щодо цілеспрямованого впливу на суспільно-політичні процеси в Республіці Болгарія на користь російських геополітичних інтересів».
Раніше цього тижня повідомлялося, що Змєєву заборонили в'їзд до Республіки Північна Македонія за підозру в шпигунстві на користь Росії.
Фото: Свободна Европа (RFE|RL)