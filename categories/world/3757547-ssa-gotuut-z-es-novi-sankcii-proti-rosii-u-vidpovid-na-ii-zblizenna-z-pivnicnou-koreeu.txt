Делегація високопоставлених посадовців ЄС, Великої Британії та США відвідають ОАЕ, щоб обговорити ефективне впровадження спільних санкцій.

Про це заявив на збрифінгу у вівторок заступник речника Держдепу США Ведант Пател, передає Укрінформ із посиланням на "Голос Америки".
“Це частина нашої ширшої дипломатичної взаємодії з низкою країн-партнерів, щоб обговорити, як колективно продовжувати притягувати Російську Федерацію до відповідальності за її агресивну війну в Україні”, - наголосив Пател.
Відповідаючи на запитання про реакцію США на ймовірний візит лідера Північної Кореї Кім Чен Ина до Росії та військову співпрацю між КНДР та РФ, він додав, що Сполучені Штати пильно слідкують за ситуацією і готуються до нових спільних санкцій із союзниками.
“Це незаконна та несправедлива агресивна війна в Україні, і ви бачили, як ми раніше вживали відповідних заходів. І, звісно, ми відповідним чином відкалібруємо нашу відповідь із союзниками та партнерами, і, за потреби, вживемо відповідних заходів”, - зазначив Пател.
Представник Держдепу зауважив, що запроваджені санкції вже ускладнили доступ РФ до необхідних матеріалів та зброї і саме тому Росія змушена поглибилювати стосунки з Іраном та КНДР.
“Завдяки нашим впровадженим обмеженням та їхнім наслідкам, Росія змушена відчайдушно шукати по всьому світу зброю, яку можна використати у війні в Україні”, - підкреслив він.
Як повідомляв Укрінформ, раніше радник президента США з питань національної безпеки Джейк Салліван заявив, що перемовини між Пхеньяном та Кремлем про можливий продаж Росії зброї свідчать про ефективність міжнародних санкцій в ослабленні оборонного сектору РФ.