Влада префектури Сідзуока на сході головного острова Японії Хонсю видала розпорядження про евакуацію жителів двох міст, більше 380 тисяч осіб, де внаслідок принесених тайфуном «Лан» сильних злив критично зріс ризик зсувів.

Про це з посиланням на місцеву владу повідомляє NHK, передає Укрінформ.
Західні регіони Японії також потерпають від рясних дощів і сильного вітру. Так, у місті Тотторі, адміністративному центрі однойменної західної префектури,з обіду понеділка до ранку середи зафіксувало понад 500 міліметрів опадів, що втричі перевищує звичайну кількість опадів у цьому регіоні за весь серпень.
Японське метеорологічне агентство повідомляє, що «Лан» рухається з півночі на північний схід над Японським морем зі швидкістю 20 кілометрів на годину.
Синоптики прогнозують, що він продовжить рух на північ та, окрім іншого, спричинить високі хвилі в морях біля східного і західного узбережжя Японії.
Місцева влада закликає жителів залишатися пильними щодо зсувів, повеней у низинних районах, розливу річок, блискавок і торнадо.
Як повідомляв Укрінформ, Тайфун «Лан» (Lan) у вівторок накрив головний острів Японії Хонсю, принісши сильні опади, порушивши повітряне, автомобільне та залізничне сполучення та спричинивши хаос для внутрішніх і міжнародних мандрівників.
Фото:Kyodo News