Папа Франциск відправив месу перед майже 60 тисячами вірян на стадіоні у Марселі, де були присутні президент Макрон із дружиною,

Про це повідомляє кореспондент Укрінформ у Франції.
У проповіді Папа детально зупинився на тому, що він назвав "трепетом віри", а також провів паралель між мігрантами, які загинули в морі, та абортами.

"Це протилежність холодному серцю, закутому в байдужість, нечутливому до трагічного заперечення людського життя, в якому відмовляють багатьом мігрантам, багатьом ненародженим дітям, багатьом покинутим людям похилого віку", - сказав він, таким чином, підтвердивши, що католицька церква виступає проти абортів.

Другий день візиту Папи Франциска до Марселя, як і перший, був присвячений солідарності з мігрантами та найбільш знедоленими. Перед месою він зустрівся віч-на-віч із Макроном.

За повідомленням Єлисейського палацу, понтифік і президент обговорили поточні міжнародні проблеми, зокрема, війну в Україні та ситуацію в Нагірному Карабаху, а також питання імміграції та екології.
Присутність Еммануеля Макрона на високій месі ще напередодні викликала чимало критики, на яку президент Франції відповів: "Я піду не як католик, я піду як президент Республіки, яка є справді світською".
Нагадаємо, це другий візит Папи Франциска до Франції. У 2014 році він відвідав Європейський парламент у Страсбурзі.
Фото: vaticannews.va