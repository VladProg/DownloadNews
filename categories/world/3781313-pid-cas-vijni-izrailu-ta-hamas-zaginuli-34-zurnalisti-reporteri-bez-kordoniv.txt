Група "Репортери без кордонів" повідомляє, що за час війни між Ізраїлем та терористами ХАМАС вже загинули 34 журналісти, звинувачуючи обидві сторони у вчиненні можливих воєнних злочинів.

Про це повідомляє Укрінформ з посиланням The Times of Israel.
Група закликає Міжнародний кримінальний суд розслідувати ці вбивства.
"Масштаби, серйозність та повторюваний характер міжнародних злочинів, спрямованих проти журналістів, особливо у Газі, вимагають пріоритетного розслідування прокурором МКС", — сказав Крістоф Делуар, керівник групи.
Він зазначив, що подано скаргу до прокурора МКС щодо восьми палестинських журналістів, які, за його словами, були вбиті під час бомбардування Ізраїлем цивільних районів у Газі, та ізраїльського журналіста, вбитого під час кривавої атаки ХАМАС на півдні Ізраїлю 7 жовтня, що спричинила війну.
У скарзі групи також ідеться про "умисне, повне або часткове знищення приміщень понад 50 ЗМІ в Газі" з початку війни.
Ізраїль заявляє, що докладає усіх зусиль, щоб уникнути вбивств цивільних та звинувачує ХАМАС у тому, що угруповання наражає їх на небезпеку своїми діями у житлових районах.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тис. резервістів та почав знищувати військові об’єкти, а також ватажків терористів.