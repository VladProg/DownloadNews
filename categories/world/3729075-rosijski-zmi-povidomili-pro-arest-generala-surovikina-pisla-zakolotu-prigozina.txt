Командувач Повітряно-космічними військами Росії, заступник командувача російськими військами в Україні, генерал Сергій Суровікін наразі заарештований.

Як передає Укрінформ, про це повідомило видання The Moscow Times із посиланням на джерела, близькі до Міноборони РФ.
«У контексті Пригожина. Мабуть він [Суровікін] вибрав бік [Пригожина під час заколоту] і його за яйця хапнули», - сказало друге джерело. На запитання журналістів про те, де зараз перебуває генерал, джерело відповіло: «Цю інформацію у нас навіть внутрішніми каналами не коментують».
Офіційного підтвердження цієї інформації немає.
Раніше про арешт Суровікіна повідомляли деякі провоєнні російські телеграм-канали. Зокрема, блогер Володимир Романов писав, що генерала заарештували 25 червня, тобто наступного дня після завершення заколоту ПВК «Вагнер». Інші провоєнні канали, однак, стверджують, що генерал не заарештований, а лише пише пояснювальні записки у зв’язку з заколотом. Міноборони Росії про долю генерала не повідомляло.
Нагороджений вищим генеральським званням в російській армії - нарівні з міністром оборони Сергієм Шойгу, - Суровікін зник відразу ж після заколоту, пише The Guardian. Він «три дні не виходить на зв'язок зі своєю родиною», зазначає екс-главред «Ехо Москви» Олексій Венедиктов. Не відповідає його охорона.
Суровікін наперед знав про плани Євгена Пригожина розпочати збройний заколот проти військового керівництва Росії, раніше повідомила The New York Times з посиланням на чиновників США, знайомих із розвідданими.