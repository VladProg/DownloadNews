У російського суспільства з’явився запит на часові рамки закінчення розв’язаної Путіним війни проти України.

Як передає Укрінформ, про це повідомляє Мілітарі медіа центр у Фейсбуці з посиланням на соціологічні дослідження, проведені аналітичним центром «Інститут конфліктології та аналізу Росії».
«Кількість громадян РФ, які вважають, що «СВО» має завершитися не пізніше ніж через пів року, нині становить 41%, це на 10% більше, ніж у грудні-2022. Ще відчутніше зменшилася кількість прихильників безстрокової війни, до «досягнення всіх цілей СВО», – з 48% у грудні-2022 до лише 13% у квітні 2023 року», - зазначив директор центру, доктор соціологічних наук Олександр Шульга, оприлюднюючи результати соцдосліджень.
За його словами, майже половина опитаних росіян схильні думати, що тією чи іншою мірою цілі «СВО» досягнуті, близько 4% певні, що цих таємничих цілей досягнуто повністю, 46% - що досягнуто частково.
Крім того, у РФ значно поменшало тих, хто досі вважав українців і росіян одним народом. Так, у грудні минулого року 62% опитаних мешканців РФ вважали українців і росіян єдиним народом, у квітні ж 2023 року цю тезу підтримують майже наполовину менше респондентів - 39%.
Шульга зазначив, що в цілому росіяни намагаються представити себе непричетними до війни в Україні.
Як повідомлялося, раніше Президент Володимир Зеленський заявляв, що Російська Федерація не хоче встановлення миру і відповідає на українську Формулу миру черговими ракетними та артилерійськими атаками.