В результаті глибоководної експедиції біля італійської Сицилії дослідники з університетів із майже десятка країн виявили три підводні вулкани біля південно-західного узбережжя острова.

Як передає Укрінформ, про це повідомляє The Guardian.
За словами науковців, нещодавно відкриті підводні вулкани мають щонайменше 6 км в ширину та висоту у понад 150 метрів над морським дном.

«Ми вважаємо, що це дуже важливе відкриття, оскільки воно проливає світло на недосліджене морське дно. Середземним морем плавали тисячоліттями, але, на диво, ми дуже мало знаємо про його дно», - заявив Даріо Сівіле, дослідник Національного інституту океанографії та експериментальної геофізики (Італія), який брав участь у проєкті.

Зазначається, що експедиція проводилася з 16 липня по 5 серпня на борту німецького судна Meteor і була завершена кілька днів тому скануванням раніше недослідженого морського дна вздовж Сицилійського каналу.
Сівіле додав, що дослідники зібрали зразки гірських порід, включаючи відкладення лави, для аналізу в найближчі місяці.
«Ми помітили гідротермальну активність у цьому районі, але ще рано зрозуміти, чи є ці вулкани активними. Спочатку ми повинні проаналізувати їхні породи та інтерпретувати сейсмічні профілі у високій роздільній здатності», - зазначив він.
Під час експедиції дослідники також виявили уламки корабля розміром 100 x 17 метрів на глибині 110 метрів між вулканічним островом Ліноза та Сицилією.
Як повідомляв Укрінформ, виверження вулкана в Ісландії поблизу столиці Рейк'явіка сповільнюється, газове забруднення зменшується.
Фото: National Institute of Oceanography and Experimental Geophysics