У російському місті Сочі вирує негода: на вулицях водою позносило автомобілі, а в місті спрацювала сирена.

Про це передає Укрінформ із посиланням на місцеві телеграм-канали.
Зазначається, що вранці 9 липня потужна злива накрила частину російського міста Сочі. Унаслідок цього під воду пішли дороги населеного пункту, десятки машин зазнали пошкоджень. Крім цього, вода підіймається навіть у громадському транспорті.

Увечері росіян почали попереджати, що у найближчі години у Сочі очікуються сильні опади, можливі навіть смерчі над морем. Після цього попередження мережею почали ширитися кадри підтопленого транспорту, будинків та закладів. Зокрема, в Адлерському районі Сочі затопило торговий центр, громадський транспорт, а місцями вода піднялася вище колін.

Також, як зазначають російські пабліки, на місто випало близько 80 міліметрів опадів. Крім цього, відбулося підтоплення цокольних поверхів багатоквартирних будинків. Метеорологи попереджають, що з берегів може вийти річка Херота. Вода вже досягла критично високої позначки, тому у місті увімкнули сирени тривоги.
Водночас у кількох районах міста спрацювали сирени. Усіх жителів просять залишатися вдома чи у безпечному місці.

Окрім того, із затоплених готелів вже почали евакуювати людей. Містом їздять рятувальники, які надають допомогу постраждалим.

Через негоду із Сочі почали вивозити літаки. РосЗМІ у мережі повідомляють, що вже "евакуювали" кілька літаків на запасний аеродром. Час перебування там залежатиме від погодних умов. Хоча місцевий аеропорт працює, проте всі рішення щодо посадок ухвалюються за згодою синоптиків.

Як раніше повідомляло агентство, 6 червня російські загарбники підірвали Каховську ГЕС. У результаті цього теракту під водою опинилася низка населених пунктів Херсонської області. Від підтоплення постраждали також території Миколаївської області.