Самопроголошений президент білорусі олександр лукашенко на зустрічі в мінську з міністром оборони росії сергієм шойгу обговорював безпеку білорусі, яка, за його словами, полягає в тому, щоб «рф захищала білорусь як власну територію».

Про це передає Укрінформ із посиланням на держінформагентство БелТА.
«Ми домовилися (з путіним – ред.), що ви зі спеціалістами приїдете до білорусі, і ми сядемо з вами, обговоримо питання безпеки білорусі. Ви знаєте, на вдр (вищій державній раді так званої союзної держави рф і рб - ред.) я вже порушував це питання. Але до цього ми обговорили це питання із володимиром володимировичем», - сказав лукашенко.
Слідом він звинуватив західні держави, що вони, нібито, «не виконують домовленостей щодо гарантій безпеки Казахстану, України та Білорусі», що давалися в рамках Будапештського меморандуму 1994-го року в обмін на виведення ядерної зброї з цих трьох країн.
«Малася на увазі економічна безпека в тому числі. Ну яка економічна безпека, якщо вони вводять проти нас, росії санкції?! Тому я це питання порушив у переговорах з президентом росії. Він абсолютно мене підтримав у всіх напрямках. І, каже, нам треба проревізувати всі наші договори та угоди – білорусі та росії, – подивитися, який нормативний правовий акт міждержавного характеру треба прийняти зараз, щоб забезпечити повну безпеку білорусі», - заявив лукашенко.
За його словами, загалом це звучало на переговорах так, що у разі агресії проти білорусі російська федерація захищає білорусь як власну територію. «Ось такі нам потрібні (гарантії – ред.) безпеки», – резюмував самопроголошений президент.
Як повідомлялося, Інститут вивчення війни, ISW, у звіті 6 квітня зробив висновок, що путін має намір посилити економічний контроль над білоруссю.
Фото: belta.by