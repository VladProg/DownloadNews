У парламенті Грузії розпочалося засідання, на якому розглядається питання імпічменту президенту країни Саломе Зурабішвілі.

Як передає Укрінформ, про це повідомляє InterPressNews.
"На пленарному засіданні парламенту Грузії почалося обговорення питання відсторонення президента Грузії Саломе Зурабішвілі від посади у порядку імпічменту", - йдеться у повідомленні.
Імпічмент проходитиме за процедурою обговорення законопроєкту у першому читанні, а це означає, що на пленарному засіданні ставитимуть питання та робитимуть політичні заяви.
Президентка Зурабішвілі присутня на пленарному засіданні парламенту. Доповідачем щодо імпічменту є лідер більшості Іраклій Кобахідзе.
Зазначається, що коли Саломе Зурабішвілі зайшла до зали парламенту, встали лише декілька опозиційних депутатів.
Сьогодні, після обговорення, це питання буде поставлене на голосування. Для імпічменту президента потрібно зібрати 100 голосів.
Як повідомлялося, у понеділок, 16 жовтня, Конституційний суд Грузії визнав порушення Основного закону країни з боку президентки Зурабішвілі. Тепер парламент у двотижневий термін має розглянути та поставити на голосування питання про усунення її з посади у порядку імпічменту.
Рішення про імпічмент мають підтримати щонайменше 100 депутатів парламенту. Враховуючи, що практично усі опозиціонери обіцяють голосувати проти, владна партія, ймовірно, не зможе усунути Зурабішвілі з посади.
«Грузинська мрія» стверджує, що президентка Зурабішвілі порушила Конституцію, оскільки вирушила у закордонні поїздки, не отримавши дозволу уряду. Згідно зі статтею 52 Конституції Грузії, президент «за згодою уряду здійснює представницькі повноваження у зовнішніх зносинах, веде переговори з іноземними державами та міжнародними організаціями». Зурабішвілі, зокрема, зустрілася з президентами ФРН, Франції та головою Європейської Ради.