Прикордонна служба Польщі повідомила у суботу, що сорок осіб намагалися нелегально перетнути польсько-білоруський кордон у п’ятницю, 25 серпня.

Як передає Укрінформ, про це повідомляє Польське радіо.
«У зоні діяльності прикордонного поста у Дубичах Церковних «група агресивно налаштованих іноземців» напала на польських службовців, коли ті дозволили цим особам спробувати в’їхати в Польщу», – йдеться у матеріалі.
Зокрема серед нелегалів були мігранти із Індії, Іраку та Ірану. П’ятнадцять осіб, побачивши польські патрулі, повернулися до Білорусі.
На місце інциденту були направлені спеціальні машини, повідомили польські прикордонники.
Також Прикордонною службою Польщі у Біловєжі було затримано грузина, який незаконно перевозив трьох іранців та громадянина Кот-д’Івуару.
За даними Підляського відділу Прикордонної служби, з початку року на підконтрольній відділу ділянці було затримано майже 470 осіб, які допомагали та організовували незаконний перетин кордону, зокрема майже 440 осіб на ділянці з Білоруссю та 29 осіб із Литвою.
У серпні було зафіксовано понад 2300 спроб нелегального перетину польсько-білоруського кордону, йдеться у повідомленні.
Як повідомляв Укрінформ, голови прикордонних служб Литви, Латвії та Польщі Рустамас Любаєвас, Гунтіс Пуятс і Томаш Прага провели 22 серпня обговорення можливого сценарію закриття кордону із Білоруссю та РФ через випадки нелегальної міграції із Білорусі та розміщених на її території «вагнерівців».