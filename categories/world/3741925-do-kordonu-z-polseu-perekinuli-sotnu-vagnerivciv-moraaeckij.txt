Прем’єр-міністр Польщі Матеуш Моравецький заявив, що за наявною інформацією, групу найманців ПВК "Вагнер" перекинуто у район Сувальського перешийка, неподалік кордону Білорусі з Польщею та Литвою.

Про це він заявив у суботу на пресконференції у Гливицях, передає кореспондент Укрінформу.
“Зараз ситуація стає ще небезпечнішою. У нас є інформація, що понад 100 найманців із ПВК "Вагнер" перемістилися в бік Сувальського перешийка поблизу Гродна в Білорусі”, - підкреслив Моравецький.
Він розціює це як крок у напрямку “подальшого гібридного наступу на польську територію”.
“Ймовірно, вони маскуватимуться під білоруських прикордонників і допомагатимуть нелегальним мігрантам проникати до Польщі, аби дестабілізувати країну. Проте ймовірно, вони також намагатимуться проникнути в Польщу під виглядом нелегальних мігрантів, а це створює додаткові ризики”, - підкреслив прем’єр-міністр РП.
Сувальський перешийок – це територія поблизу польського міста Сувалки, що з’єднує Польщу з Балтійськими країнами. Водночас він відокремлює Калінінградську область Росії від Білорусі. Військові експерти вважають, що це може бути найбільш імовірним напрямом можливого удару з боку Росії на країни НАТО, аби пробити сухопутний коридор з Білорусі до Калінінградської області РФ.
Зтериторії Білорусі до Польщі щодня намагаються потрапити від 50 до 200 нелегальних мігрантів з країн Азії та Африки. Часто вони поводяться агресивно щодо польських прикордонників, діючи під контролем білоруських та, ймовірно, російських спецслужб.
Торік Польща побудувала на кордоні з РБ загородження заввишки 5,5 метра і розгорнула сучасну систему електронного спостереження.