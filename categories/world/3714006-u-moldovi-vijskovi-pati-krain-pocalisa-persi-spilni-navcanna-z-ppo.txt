У Молдові з 25 травня по 2 червня вперше проходитимуть спільні військові навчання з протиповітряної оборони за участю понад 200 молдавських, французьких, британських, румунських та американських військовослужбовців.

Про це повідомляє NewsMaker з посиланням на міноборони Молдови, передає Укрінформ.
Навчання «Повітряний бастіон – 2023» проходитимуть у навчальних центрах Національної армії Молдови та прилеглих регіонах із застосуванням військової техніки молдовської, французької, румунської та британської армій.
Військові підготуються до забезпечення заходів безпеки під час саміту Європейського політичного співтовариства, який відбудеться у Молдові 1 та 2 червня.
«Навчання — це частина скоординованих зусиль органів національної безпеки та оборони, необхідних для безперешкодного проведення саміту Європейського політичного співтовариства 1 червня та підтримки заходів безпеки на всій території нашої країни під час цього заходу», — зазначили у Міноборони.
Як повідомлялося, саміт пройде в замку Mimi за 35 кілометрів від Кишинева. У ньому мають взяти участь 47 президентів та прем'єр-міністрів, а також глави європейських структур.
1 і 2 червня в Молдові заборонять усі польоти, у тому числі й дронів. Виняток зроблять лише для літаків, якими прибудуть гості саміту.
Фото: Міноборони Молдови