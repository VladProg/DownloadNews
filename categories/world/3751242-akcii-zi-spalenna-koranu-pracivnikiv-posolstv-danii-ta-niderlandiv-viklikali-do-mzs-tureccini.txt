Тимчасово повіреного у справах посольства Данії та заступника посла Нідерландів в Анкарі викликали до МЗС Туреччини у зв'язку із продовженням акцій зі спалення Корану перед посольствами Туреччини в Копенгагені та Гаазі.

Про це повідомляє Укрінформ з посиланням на TRT Haber.
"Через триваючі акції зі спалення нашої священної книги Корану перед нашими посольствами у Копенгагені та Гаазі та посольствами деяких інших мусульманських країн тимчасовий повірений у справах посольства Данії в Анкарі та заступник посла посольства Нідерландів в Анкарі сьогодні були викликані до нашого міністерства", – повідомило телеканалу джерело в МЗС Туреччини.
Окрім того, вказується, що тимчасово повіреного у справах посольства Данії вже викликали в МЗС Туреччини з цього ж питання в п’ятницю, 18 серпня.
"Вищезазначені посадовці були проінформовані про наше занепокоєння продовженням цих підлих нападів, і було ще раз підкреслено, що ми засуджуємо ці дії та висловлюємо найрішучіший протест", – повідомили в МЗС Туреччини.
Як повідомляв Укрінформ, раніше Міністерство закордонних справ Ірану викликало тимчасово повірених у справах Швеції та Данії в Тегерані, щоб висловити протест проти спалення та пошкодження примірників Корану демонстрантами у двох країнах.
Раніше Служба безпеки Швеції (SAPO) заявила про підвищення оцінки рівня загрози країні до 4 за п’ятибальною шкалою на тлі зростання міжнародної напруги після акцій зі спаленням Корану.
У Швеції та Данії неодноразово відбувалися акції зі спалення примірників Корану. Низка країн, таких як Катар, Йорданія, Марокко, Туреччина, ОАЕ, Іран, Ірак і Ємен, висловили протести у відповідь.
Фото: trthaber