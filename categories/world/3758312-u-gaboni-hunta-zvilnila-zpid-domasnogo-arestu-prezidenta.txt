Хунта Габону, яка захопила владу в країні внаслідок перевороту, заявила про звільнення з-під домашнього арешту поваленого президента Алі Бонго.

Про це повідомляє ВВС, передає Укрінформ.
У комюніке, зачитаному на державному телебаченні в середу ввечері, речник хунти, полковник Ульріх Манфумбі заявив, що рішення про звільнення Бонго було прийнято з огляду на «стан його здоров'я».
Він також додав, що президент «може, за бажанням, виїхати за кордон для проходження медичного обстеження».
Зазначається, що рішення про звільнення з-під домашнього арешту Бонго було прийнято під тиском регіонального блоку Eccas (Економічне співтовариство країн Центральної Африки) та сусідніх країн.
У 2018 році Бонго переніс інсульт, і його здоров’я викликало серйозне занепокоєння у багатьох під час підготовки до президентських виборів 2023 року.
Як повідомляв Укрінформ, 30 серпня у Габоні офіцери армії виступили на національному телебаченні, оголосивши, що беруть владу у свої руки. Військові заявили, що скасовують результати президентських виборів, на яких Алі Бонго був оголошений переможцем.
4 вересня лідер військового перевороту генерал Бріс Клотер Оліґі Нгема склав присягу як тимчасовий президент у понеділок під час церемонії, яка транслювалася по місцевому телебаченню.
Фото: BBC