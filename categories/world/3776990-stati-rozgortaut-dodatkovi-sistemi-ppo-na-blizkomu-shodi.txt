Глава Пентагону Ллойд Остін доручив вжити низку додаткових заходів для захисту сил США на Близькому Сході та Ізраїлю.

Як передає Укрінформ, про це йдеться в повідомленні Міністерства оборони Штатів.
За словами Остіна, він докладно обговорив з президентом Джо Байденом «нещодавню ескалацію з боку Ірану та його маріонеткових сил в регіоні Близького Сходу».
Міністр зазначив, що перенаправив рух авіаносної ударної групи авіаносця «Дуайт Д. Ейзенхауер» до зони відповідальності Центрального командування.
«Ця авіаносна ударна група доповнює авіаносну ударну групу «Джеральд Р. Форд», яка зараз діє в східній частині Середземного моря. Вона ще більше посилить наші сили і зміцнить наші можливості й здатність реагувати на різноманітні непередбачувані обставини», – зазначив він.
Остін також дав вказівку розгорнути батарею протиракетного комплексу рухомого наземного базування для висотного заатмосферного перехоплення ракет середньої дальності THAAD і додаткових підрозділів Patriot у місцях дислокації американських військ по всьому регіону з метою посилення їхнього захисту.