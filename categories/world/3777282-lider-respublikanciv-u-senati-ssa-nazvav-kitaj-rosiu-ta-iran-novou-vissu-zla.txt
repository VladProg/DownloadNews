Лідер республіканської меншості у верхній палаті Конгресу США Мітч Макконнелл назвав Китай, Росію та Іран новою «віссю зла» на тлі воєн в Україні та Ізраїлі.

Як передає Укрінформ, про це він заявив в інтерв’ю Fox News.
«Необхідно реагувати на умови, які насправді існують і є загрозою для Сполучених Штатів. Іран також є загрозою для нас. Отже, це надзвичайна ситуація, коли ми повинні активізуватися й розібратися з цією віссю зла – Китаєм, Росією, Іраном, тому що це безпосередня загроза для Сполучених Штатів», – сказав Макконнелл.
За словами сенатора, нині світ перебуває у більшій небезпеці, ніж будь-коли за його життя.
«Питання в тому, чи будуть американці лідерами, – зазначив він. – Гадаю, адміністрація Байдена послала хибний сигнал, коли здійснила катастрофічне виведення військ з Афганістану. Я думаю, це було все одно, що дати зелене світло Путіну для вторгнення в Україну. І ми бачимо, що Іран - головний спонсор тероризму - постачає безпілотники росіянам… ХАМАС атакує ізраїльтян за допомогою безпілотників. Тож це все пов'язано. Не можна виокремити якусь одну частину й сказати, що ми займатимемося тільки цим».
На переконання Макконнелла, «якщо росіяни не будуть переможені, то наступною буде країна НАТО».
Він також звинуватив Китай у пособництві агресорам: «Ми знаємо, на чиєму вони боці… Ми повинні розглядати це як світову проблему». Політик наголосив, що й азійські союзники Штатів – Японія, Південна Корея, Тайвань – «усі зацікавлені в тому, що відбувається в Україні, бо вони знають, що президент Сі Цзіньпін спостерігає за цим».
При цьому сенатор нагадав, що китайський лідер заявив про «нескінченну дружбу з росіянами». «Що ще потрібно знати про те, наскільки Україна важлива для Азії та Близького Сходу?» – риторично додав він.
Макконнелл також відкинув твердження радикальних республіканців про нібито шкідливість для економіки США військової допомоги Україні.
«Одна з найкращих речей з точки зору США – це те, що коли ми передаємо старе обладнання українцям, ми відновлюємо нашу промислову базу... Завдяки допомозі, яку ми надаємо Україні, створюються робочі місця у 38 штатах. І ми відбудовуємо наш промисловий комплекс в умовах серйознішої загрози з боку великої держави в Азії. Тому думка про те, що наша допомога Україні не є корисною для нас, не відповідає дійсності», - підсумував лідер республіканців у Сенаті США.
Як повідомляв Укрінформ, Макконнелл виступив із закликом продовжувати масштабну підтримку України, аби не допустити переваги найбільших противників Америки - Росії й Китаю.