Підконтрольне ХАМАС міністерство охорони здоров'я Гази заявило, що понад 8,7 тисячі палестинців загинули внаслідок бойових дій, що розпочалися після нападу бойовиків цього угруповання на Ізраїль 7 жовтня.

Про це повідомляє The Guardian, передає Укрінформ.
За даними МОЗ Гази, з 7 жовтня було вбито 8796 палестинців, зокрема 3648 дітей.
Видання зазначає, що дані міністерства, яким керує ХАМАС, не були незалежно перевірені.
Вважається, що 1,4 мільйона людей у Газі залишили свої домівки. КПП «Рафах» на кордоні Гази та Єгипту був відкритий сьогодні вперше з 7 жовтня, очікується, що до 500 іноземних громадян і 81 важкопоранений можуть залишити сектор Гази.
Як повідомляв Укрінформ, Україна розпочала підготовчий етап евакуації українців із сектору Гази на тлі рішення влади Єгипту дозволити виїзд іноземців.
Речник МЗС Олег Ніколенко заявив, що наразі бажають евакуюватися 358 українців — переважно жінки та діти, з усіма підтримується зв’язок. Також українська сторона надіслала офіційний запит причетним сторонам задля видачі дозволів на виїзд із палестинського анклаву та транзиту єгипетською територією та очікує погодження.
Фото: АА