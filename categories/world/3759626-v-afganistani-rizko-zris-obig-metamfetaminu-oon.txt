Після заборони рухом Талібан вирощування опійного маку в Афганістані різко збільшились обсяги торгівлі синтетичним наркотиком метамфетаміном.

Як передає Укрінформ, про це повідомляє AFP.
Торгівля метамфетаміном, який викликає сильну залежність, в Афганістані різко зросла впродовж останніх років, йдеться в опублікованому сьогодні звіті ООН.
Як зазначається, після повернення до влади два роки тому Талібан заборонив торгівлю маковою смолою – психоактивною речовиною, яку використовують для виробництва героїну.
Водночас, за даними Управління ООН з наркотиків та злочинності (UNODC), зросла торгівля метамфетаміном в Афганістані та сусідніх країнах. UNODC виявило різке збільшення обсягів вилучення цієї речовини - з 2,5 тонни у 2017 році до 29,7 т у 2021-му.
Як зазначається у звіті, це свідчить про істотне розширення виробництва метамфетаміну, який можна легко виготовити в невеликих лабораторіях.
Попри все Талібан відкидає висновки про збільшення виробництва наркотиків як "безпідставні заяви".
Афганістан має природне джерело ефедрину, основного інгредієнта для приготування метамфетаміну - його виробляють з рослини ефедри, яка росте в дикому вигляді в цій країні.
Як повідомляв Укрінформ, за даними Місії ООН з надання допомоги в Афганістані, відколи таліби захопили владу в Афганістані два роки тому, було скоєно понад 200 позасудових вбивств колишніх урядовців та представників сил безпеки.