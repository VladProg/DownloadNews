Прем'єр-міністр Великої Британії Ріші Сунак та прем'єр-міністр Австралії Ентоні Альбанезе погодилися щодо важливості збереження стійкої та єдиної міжнародної підтримки України.

Як передає Укрінформ з посиланням на сайт британського уряду, про це очільники урядів Британії та Австралії домовилися під час зустрічі у Сан-Дієго напередодні їхньої тристоронньої зустрічі з президентом США Джозефом Байденом.
Зазначається, що під час зустрічі лідери привітали процвітаюче двостороннє партнерство між Великою Британією і Австралією, яке стає дедалі міцнішим. Вони обговорили "подальшу співпрацю в оборонній сфері та питання, що становлять спільний інтерес, включаючи вторгнення росії в Україну та безпеку в Індо-Тихоокеанському регіоні".
"Прем'єр-міністр (Ріші Сунак – ред.) поінформував про свої нещодавні зустрічі з Президентом Зеленським у Києві та Лондоні, і лідери погодилися з важливістю збереження стійкої та єдиної міжнародної підтримки України", - йдеться у повідомленні.
Також глава урядів "погодилися з важливістю тренувальної місії в Україні, яку британські та австралійські війська проводять разом з іншими партнерами у Великій Британії".
Окремо обидва лідери заявили про важливість вступу Швеції та Фінляндії до НАТО.
Як повідомляв Укрінформ, раніше прем’єр-міністр Великої Британії Ріші Сунак обговорив з президентом Франції Еммануелем Макроном питання щодо подальшої підтримки України та координації поставок зброї в Україну і підготовки українських морських піхотинців.