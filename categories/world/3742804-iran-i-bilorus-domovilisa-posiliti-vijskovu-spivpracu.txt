Іран і Білорусь підписали план військового співробітництва на поточний рік, а також меморандум про взаєморозуміння між міністерствами оборони.

Як передає Укрінформ, про це повідомило іранське державне агентство ІRNA.
"Іран і Білорусь підписали план військового співробітництва на 2023 рік, а також меморандум про взаєморозуміння між оборонними відомствами. Документи підписано під час візиту міністра оборони Білорусі Віктора Хреніна до Ісламської республіки і за підсумками його переговорів із міністром оборони і підтримки збройних сил Ірану бригадним генералом Мохаммадом Резою Аштіані", - йдеться у повідомленні.
Зазначається, що міністр оборони ІРІ заявив під час зустрічі про збіг поглядів двох держав на різні регіональні та міжнародні питання, додавши, що "Білорусь займає особливе місце у зовнішній політиці Ірану".
Як повідомляв Укрінформ, 25 липня у Держдепартаменті США заявили, що Іран залишається однією з головних опор для Росії у її війні, розв’язаній проти українського народу, і військове партнерство цих двох країн лише посилюється.
Раніше американська розвідка поділилася даними, які вказують на те, що Росія за підтримки Ірану будує завод з виробництва дронів, здатний "на порядок" збільшити наявність цих озброєнь у військ РФ. За попередніми даними, почати виробництво планують уже наступного року.
Фото: IRNA