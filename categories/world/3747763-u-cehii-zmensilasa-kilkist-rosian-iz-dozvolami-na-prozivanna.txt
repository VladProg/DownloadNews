Кількість росіян, які проживають у Чехії, зменшилася після багатьох років зростання.

Про це повідомляє Укрінформ з посиланням на České Noviny.
На кінець червня 2023 року дозволи на проживання у Чехії мали 42,5 тисяч росіян, що приблизно на 3,6 тисяч менше, ніж у березні минулого року, наводить агентство зведені дані Статистичного управління Чехії, Міністерства внутрішніх справ, бюро праці та Міністерства освіти ЧР.
Російських студентів у чеських університетах поменшало. Однак кількість російських працівників на чеському ринку праці з весни минулого року збільшилася приблизно на 1,3 тисяч осіб, і на кінець першого півріччя цього року їх було 20 167 (у січні 2015 року в Чехії працювало лише 4 587 росіян).
У січні 2022 року в Чехії проживало 45,7 тисяч росіян, з них 23,4 тисячі - постійно. Після російського вторгнення в Україну кількість тимчасових дозволів почала скорочуватися. Ще в березні минулого року їх було видано для 22 600 росіян, у червні цього року – приблизно на 4 100 менше. Водночас зросла кількість громадян Російської Федерації, яким дозволено постійно перебувати в Чехії. У березні минулого року МВС зареєструвало їх 23,5 тисячі, у червні цього року – 24 тисячі.
Росіяни становлять четверту за чисельністю групу іноземців у Чехії.
Зазначається, що із Росії до Чехії їдуть не лише економічні мігранти, а й біженці. Торік із них з проханням про захист у Чехії звернулися 157 осіб. При цьому 20 звернень були повторні, йдеться у матеріалі. Торік органи внутрішніх справ надали притулок семи особам і додатковий захист - чотирьом. Загалом на кінець минулого року в Чехії проживали 143 шукача притулку з Росії. Це була третя за чисельністю група біженців після біженців з Афганістану та М'янми. На кінець минулого року тимчасовий захист мали 28 росіян.
Як повідомлялося, відразу після вторгнення Росії в Україну 24 лютого минулого року чеський уряд вирішив припинити видачу віз громадянам Росії, за винятком гуманітарних випадків. Коли президент Росії Володимир Путін у вересні минулого року оголосив про часткову мобілізацію в країні, міністр закордонних справ Ян Ліпавский заявив, що росіяни, які тікають з країни для уникнення мобілізації, не відповідають умовам для надання гуманітарної візи в Чехії.