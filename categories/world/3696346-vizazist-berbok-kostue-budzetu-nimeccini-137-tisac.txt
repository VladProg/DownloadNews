Міністерство закордонних справ Німеччини витратило на візажиста свого шефа, Анналени Бербок, торік 137 тисяч євро.

Про це інформує Focus, передає Укрінформ.
Асоціація платників податків, яка оприлюднила цю суму, різко критикувала великі витрати на послуги візажиста для топ-дипломатки, Міністерство вирішило відреагувати.
«Міністра закордонних справ Бербок, як уже давно стало нормою для інших високопосадовців Німеччини, про це відомо, на зустрічі з фотографуванням і на телебачення супроводжує візажист», - заявили виданню в МЗС.
Щодо винагороди фахівцю було сказано, що враховується трудомісткість роботи в дорозі та гнучкість, необхідна для численних зустрічей у вихідні та поза звичайним робочим часом.
Минулого року візажист був частиною офіційної делегації під час 47 візитів міністра закордонних справ.
Крім того, у 2022 році МЗС заплатило фотографам за роботу 178 тисяч євро.
Загальний бюджет Федерального уряду на «іміджеві» цілі (фотографи, перукарі, візажисти тощо) у 2022 році сягав 1,5 мільйона євро, що на 80% більше, ніж попереднього року та втричі більше, ніж десять років тому.
Асоціація платників податків закликала урядову коаліцію економити.