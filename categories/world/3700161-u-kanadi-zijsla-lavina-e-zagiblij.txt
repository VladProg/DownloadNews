Унаслідок сходження лавини на заході Канади загинула людина, двом вдалося врятуватися.

Як повідомляє кореспондент Укрінформу, про це пише CBC News.
Зазначається, що смертельний інцидент стався на гірськолижному курорті Озеро Луїзи в провінції Альберта. “Коли на місце інциденту прибули рятувальники, вони виявили, що група проникла у закриту зону та спровокувала лавину третьої категорії. Жоден із членів групи не мав при собі обладнання для порятунку під час лавини”, - йдеться у матеріалі.
Після сходження лавини двоє людей опинилися під снігом частково, а одна - повністю. “Двоє частково закопаних людей зазнали легких травм, а особа, яка опинилася під снігом повністю, загинула”, - зазначає видання.
За інформацією правоохоронців, загиблий 21-річний чоловік провів під снігом 45 хвилин до того, поки його змогли визволити. Рятувальники доставили його до пункту надання медичної допомоги на горі, де його визнали вже мертвим.
Через погодні особливості цього сезону в Канаді фіксують підвищену небезпеку сходження лавин. Від початку року вони вже забрали щонайменше 15 життів.