Японія і Північноатлантичний альянс домовились про нову розширену програму партнерства на наступні чотири роки із майже вдвічі більшою кількістю сфер для співпраці.

Про це повідомляє Kyodo, передає Укрінформ.
Індивідуальну програму партнерства (Individually Tailored Partnership Program, ITPP) на період до 2026 року підписали сьогодні під час зустрічі на полях саміту НАТО у Вільнюсі прем’єр-міністр Японії Фуміо Кішіда і генеральний секретар Альянсу Єнс Столтенберг.
Зазначається, що в порівнянні з попередньою програмою, яка містила 9 пріоритетних сфер двосторонньої співпраці, в ITPP таких сфер визначено 16, починаючи від безпеки на морі та космічного простору до кіберпростору та протидії дезінформації, а також новітніх технологій і зміни клімату.
Головною загрозою у ній сторони назвали ескалацію спроб Китаю та Росії підірвати існуючий міжнародний порядок, заснований на правилах.
«Японія прагне поглибити співпрацю з НАТО, оскільки обидві сторони поділяють фундаментальні цінності та стратегічні інтереси, а також бачення, що односторонні спроби змінити статус-кво за допомогою сили чи примусу не будуть дозволятись ніде в світі», - заявив Кішіда.
Столтенберг зі свого боку назвав Японію найближчим партнером НАТО і зазначив, що Альянс стурбований нарощуванням військової сили Китаєм та ядерними і ракетними програмами Північної Кореї.
Кішіда та його колеги з Австралії, Нової Зеландії і Південної Кореї були запрошені приєднатися до дискусій з лідерами НАТО на саміті в столиці Литви.
Кішіда, який став першим лідером Японії, що взяв участь у саміті НАТО в червні 2022 року в Іспанії, з перших днів війни в Україні заявляв, що безпека Індо-Тихоокеанського регіону невіддільна від безпеки Європи.
Як повідомляв Укрінформ, Південна Корея і НАТО встановили нове розширене партнерство, збільшивши кількість сфер для двосторонньої співпраці до 11, починаючи від боротьби з тероризмом і нерозповсюдженням до нових технологій і кіберзахисту.