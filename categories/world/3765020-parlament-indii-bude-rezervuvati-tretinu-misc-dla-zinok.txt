Парламент Індії ухвалив законопроєкт, який гарантує жінкам третину місць у нижній палаті, а також в асамблеях штатів.

Про це повідомляє ВВС, передає Укрінформ.
Нижня палата парламенту - Лок Сабха - ухвалила в середу "Акт про привітання жіночої влади" майже одностайно: 454 з 456 присутніх депутатів проголосували "за".
У четвер верхня палата - Раджа Сабха – після обговорення одноголосно схвалила документ. Тепер він має надійти на підпис президентові Індії.
Уряд назвав ухвалення законопроєкту, над яким працювали понад чверть століття, "історичним". Прем'єр-міністр Нарендра Моді заявив, що документ "сприятиме розширенню прав і можливостей жінок та дозволить їм брати активнішу участь у нашому політичному процесі".
Утім, передбачається, що "Акт про привітання жіночої влади" буде реалізований тільки після перепису населення Індії та зміни меж виборчих округів, а ці процеси триватимуть кілька років.
Опозиційні політики звинуватили уряд у тому, що він "зрадив надії мільйонів індійських жінок і дівчат", залишивши часові рамки "розпливчастими".
Законопроєкт резервує третину всіх місць для жінок у Лок Сабха, асамблеях штатів, а також у владі столиці, Делі, яка є федеральною територією, але має виборну асамблею. Він також поширюватиметься на місця, вже зарезервовані за деякими верствами населення Індії, відомими як "зареєстровані касти" та "зареєстровані племена".
Резервування розраховане на 15 років, але може бути продовжене парламентом.
Як повідомляв Укрінформ, за останніми оцінками ООН, для досягнення гендерної рівності у світі знадобиться приблизно 300 років.