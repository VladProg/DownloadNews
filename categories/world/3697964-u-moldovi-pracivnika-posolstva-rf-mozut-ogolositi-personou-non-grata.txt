Міністерство іноземних справ і європейської інтеграції Молдови викликало посла росії у Кишеневі олега васнєцова, щоб оголосити рішення влади після інциденту з президентом Татарстану. Одного зі співробітників посольства можуть оголосити персоною нон грата.

Як передає Укрінформ, про це повідомляє NewsMaker.
«Заява прем’єр-міністра (Доріна Речана – ред.) про відкликання акредитації у двох співробітників посольства рф пов’язане з їхньою неналежною поведінкою через відмову у в’їзді в країну голови Татарстану. У цих співробітників посольства росії відкличуть карти доступу до аеропорту Кишенева», – сказав прессекретар молдовського уряду Даніел Воде.
Також за його словами, Речан заявив про необхідність вивчення можливості оголосити персоною нон ґрата одного зі співробітників російського посольства у Молдові.
Як повідомлялося, 17 квітня президент Татарстану Рустам Мінніханов заявив, що його не впустили в Молдову. Відео з відповідною заявою було опубліковане російським телеканалом RT.
У прикордонній поліції Молдови заявили, що Мінніханов не мав достатнього приводу для в’їзду в країну. Там також зазначили, що влада Молдови раніше попросила російських урядовців утриматися від втручання у внутрішні справи країни.
Як повідомляє point.md, двоє представників російського посольства перебували в аеропорту в день прибуття Мінніханова. Можливі імена представників росії поки не розголошуються.
Нагадаємо, роскомнагляд ухвалив рішення про блокування молдовського сайту новин point.md на всій території росії за рішенням генпрокуратури рф.