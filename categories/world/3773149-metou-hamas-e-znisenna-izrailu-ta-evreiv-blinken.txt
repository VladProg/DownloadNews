Держсекретар США Ентоні Блінкен під час спільної пресконференції із прем’єр-міністром Ізраїлю Біньяміном Нетаньягу заявив, що метою бойовиків ХАМАС є знищення Ізраїлю та євреїв.

Як передає Укрінформ, про це повідомляє ВВС.
«ХАМАС має лише одну мету – знищити Ізраїль та вбити євреїв. Кожен, хто хоче миру та справедливості, повинен засудити панування терору ХАМАС», – сказав Блінкен.
Водночас держсекретар Сполучених Штатів зазначив, що необхідно вживати запобіжних заходів, щоб не завдати школи цивільним особам будь-якої національності.
Окрім цього, Блінкен запевнив Нетаньягу у стабільній допомозі Ізраїлю з боку США.
«Повідомлення, яке доношу до Ізраїлю, це те, що ви можете бути достатньо сильними, щоб захистити себе самотужки, але поки існує Америка, вам ніколи, ніколи не доведеться (це робити – ред.)», – запевнив він.
Як повідомлялося, у четвер глава американської дипломатії Ентоні Блінкен прибув до Ізраїлю, щоб продемонструвати підтримку США.
У складі американської делегації - тимчасовий повірений у справах США Стефані Халлетт і кілька головних помічників. У зустрічі з боку Ізраїлю беруть участь міністр зі стратегічних питань Рон Дермер, радник з національної безпеки Цахі Ханегбі, військовий секретар Аві Гіл, посол у Вашингтоні Майкл Герцог і міністр закордонних справ Елі Коен.