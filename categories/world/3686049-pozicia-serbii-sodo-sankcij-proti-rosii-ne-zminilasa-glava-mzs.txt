Позиція Сербії щодо неприєднання до санкційного режиму ЄС проти росії через її війну проти України наразі не змінилася.

Як передає власний кореспондент Укрінформу, про це заявив перший заступник прем’єр-міністра, міністр закордонних справ Сербії Івіца Дачич під час пресконференції у Відні після переговорів з главою МЗС Австрії Александером Шалленбергом.
"Ми ще рік тому заявили про нашу позицію під час засідання Ради безпеки. І наша позиція чітка: ми скрізь і завжди засуджуємо порушення територіальної цілісності кожної країни, включаючи Україну. Але так само ми не приєдналися до обмежувальних заходів, і ця наша позиція наразі не змінилася", - прокоментував сербський міністр питання санкцій проти рф.
За словами Дачича, якщо буде потреба переглянути цю позицію, то "компетентні інституції про це повідомлять" .
Як повідомляв Укрінформ, під час пресконференції у Відні глава МЗС Австрії Александер Шаллендерг закликав Сербію приєднатися до санкцій Євросоюзу проти росії, оскільки країни-кандидати в члени ЄС "не можуть стояти осторонь" у такому ключовому питанні.
Раніше міністр економіки Сербії Раде Баста заявив про необхідність запровадження Сербією санкцій проти росії через її війну проти України та закликав уряд висловитися з цього приводу.