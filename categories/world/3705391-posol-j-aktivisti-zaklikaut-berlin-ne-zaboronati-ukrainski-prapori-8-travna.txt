Посол України у ФРН Олексій Макеєв закликав берлінську поліцію переглянути рішення щодо заборони української символіки на День пам’яті та примирення 8 травня.

Про це дипломат написав у Твіттері, передає Укрінформ.
«Заборона українських прапорів дуже недалекоглядна та необґрунтована. Німці не мають проблем із українським прапором, який означає мир і свободу. Тому я закликаю поліцію Берліна переглянути рішення та приєднатися до апеляційної скарги», - написав Макеєв.
Він також опублікував копію звернення Альянсу українських організацій і об'єднання «Віче Берлін».
«Ми приголомшені, що берлінська поліція, як і торік, видала розпорядження, яким забороняється використання 8 і 9 травня українських прапорів і символів у пам’ятних місцях. Це прирівнює їх до російських прапорів, георгіївських стрічок і символів війни Z і V», - написали активісти, наголосивши при цьому, що "українські прапори стали міжнародним символом солідарності та боротьби за свободу та демократію".
Вони звернулися до керівництва поліції з вимогою переглянути рішення, але дістали відмову.

У цьому зв'язку Макеєв зауважив журналістам, що «берлінська поліція його розчарувала вдруге за останні кілька днів». За словами дипломата, німецьке населення не має проблем з українським прапором, натомість воно «має проблеми з російською загарбницькою війною та російським прапором, який символізує криваві злочини в Україні».
Як повідомлялося, поліція Берліна 5 травня оголосила про заборону використання російської та української символіки поблизу найбільших меморіалів загиблим радянським воїнам, мотивуючи це бажанням забезпечити порядок.