У місті Араміль Свердловської області сталася пожежа в будівлі науково-виробничого комплексу ВМП, де виробляються особливі лакофарбові матеріали.

Як передає Укрінформ, про це повідомляє Інтерфакс.
Пожежа розширилася до 4 тисяч квадратних метрів. Як повідомило управління МНС по Свердловській області, на цій площі пожежа була локалізована. Для її подолання застосовується спецінструмент.

Через високі температури обвалилася стіна палаючої будівлі на площі 100 м. кв. Усередині будівлі вибухали ємності із горючими рідинами. Розвідку пожежі проводять за допомогою безпілотника.
Угруповання сил на місці збільшено до 82 осіб та 27 одиниць техніки.

До прибуття пожежників з будівлі самостійно евакуювали 110 людей. Повідомляється, що постраждалих немає. Сигнал про пожежу надійшов до МНС о 10:23 за місцевим часом (7:23 за Києвом).
Науково-виробничий холдинг "ВМП" виготовляє лакофарбові матеріали, призначені для підвищення довговічності конструкцій та споруд. Центральний офіс компанії знаходиться у Єкатеринбурзі.
Як повідомлялося, після початку повномасштабної війни росії проти України в рф регулярно відбуваються вибухи та пожежі. Зокрема, у підмосковному місті Долгопрудному у суботу, 18 березня, сталася пожежа на хімічному заводі.
Фото: МЧС россии