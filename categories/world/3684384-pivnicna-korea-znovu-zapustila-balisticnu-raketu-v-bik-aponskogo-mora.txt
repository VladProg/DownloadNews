Північна Корея у неділю вранці здійснила новий пуск балістичної ракети малої дальності зі свого західного узбережжя в бік Японського моря.

Як повідомляє кореспондент Укрінформу, про це пише Reuters із посиланням на заяву Збройних сил Південної Кореї.

Зазначається, що ракету було запущено з полігону Донгчангрі приблизно об 11:05 за місцевим часом. Вона пролетіла близько 800 км й успішно вразила ціль.

У Південній Кореї засудили чергові ракетні випробування, назвавши їх «відвертим порушенням» резолюцій Радбезу ООН.

Нагадаємо: у понеділок Сеул і Вашингтон почали 11-денні військові навчання «Щит свободи», які Пхеньян традиційно засудив і назвав «репетицією агресивної війни» проти нього.

Як відомо, програми КНДР щодо розробки балістичних ракет та ядерної зброї заборонені резолюціями Ради безпеки ООН. Однак Пхеньян заявляє, що розробка зброї необхідна для протидії «ворожій політиці» Вашингтона і його союзників.

Наприкінці січня міністри оборони США та Південної Кореї домовилися розширити програму спільних військових навчань. Сторони також планують розширити американську присутність у регіоні й доставити туди винищувачі F-22, F-35 та авіаносці з ядерними двигунами.
Фото: KCNA/AFP