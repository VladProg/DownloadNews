Президенти Литви, Польщі і Латвії Гітанас Науседа, Анджей Дуда та Егілс Левітс направили листа генсеку НАТО Єнсу Столтенбергу, у якому закликають вжити заходів з протидії загрозам, що виникають у зв'язку з агресією Росії та мінливою ситуацією в Білорусі.

Як передає Укрінформ, про це повідомляється на сайті президента Литви.
Глави трьох держав звертають увагу на те, що співпраця між Росією і Білоруссю підриває не лише безпеку регіону, а й безпеку євроатлантичного простору. Територія та ресурси Білорусі використовуються Росією для ведення жорстокої та незаконної агресивної війни проти України, що свідчить про дедалі тіснішу військову інтеграцію двох країн.
«Останні прояви цього – розміщення тактичної ядерної зброї на території Білорусі, що загострює ситуацію в контексті війни в Україні та становить пряму загрозу безпеці нашого суспільства. Це ще одне грубе порушення Основного акту НАТО – Росія, яке чітко показує, що цей документ втратив чинність», - йдеться у листі.
Крім того, президенти зазначили, що переміщення російського найманського угруповання «Вагнер» та його лідера Євгена Пригожина до Білорусі становитиме загрозу політичній стабільності цієї країни, а також загрожуватиме потенційною втратою контролю над звичайними та ядерними озброєннями.
Як зазначили президенти Литви, Польщі та Латвії, прибуття групи найманців Пригожина до Білорусі після невдалого заколоту в Росії може також стати для Білорусі стимулом відновити свої зусилля щодо організації нової хвилі масової міграції та гуманітарної кризи на кордонах ЄС.
«Напередодні саміту НАТО у Вільнюсі нам потрібна солідарність і єдність, щоб ми могли протистояти всім загрозам за принципом 360-градусного підходу. У тому числі й загрозам, які несуть останні події в Білорусі. Ми повинні показати Росії, що ми ці загрози бачимо та розуміємо, і що ми готові вжити всіх можливих заходів для протидії їм», - заявляють лідери трьох країн.
Вони також зазначили, що народу Білорусі потрібен чіткий сигнал НАТО про те, що бачення демократичної, стабільної та процвітаючої Білорусі, яка не залежить від волі Росії та внутрішньої боротьби у Кремлі, важлива для Альянсу. Відповідно, пропонується п’ять послідовних дій, які «не лише підвищать безпеку союзників, а й відповідатимуть демократичним прагненням білоруського народу».
Такими діями у листі названі: перегляд ядерного стримування та його адаптацію до нової реальності; включення звичайних загроз, що походять від Білорусі, у процес військової адаптації Альянсу; завчасне розміщення боєприпасів та зброї на східному фланзі Альянсу; збільшення витрат на оборону понад 2% ВВП та ув'язування цього процесу з пріоритетами НАТО; підвищення стійкості союзників до гібридних загроз.
Як повідомлялося, 4 липня Парламентська асамблея ОБСЄ визнала Російську Федерацію державою - спонсором тероризму, а ПВК "Вагнер" – терористичною організацією.
Пригожини та певні підрозділи ПВК "Вагнер" після провалу збройного заколоту Росії за домовленістю із самопроголошеним білоруським президентом Лукашенком мали вирушити до Білорусі.