У Секторі Гази зник інтернет на тлі потужного ізраїльського бомбардування.

Як передає Укрінформ, про це повідомляє The Times of Israel із посиланням на інформацію у соцмережах.
"Повідомлення, що надходять з Гази, свідчать про те, що комунікаційні мережі у секторі не працюють на тлі потужного ізраїльського бомбардування", - пише видання.
Представники уряду ХАМАСу кажуть, що Ізраїль "перервав комунікації та більшість інтернету" по всій Газі.
Як повідомляє сервіс NetBlocks, мережеві дані в реальному часі показують збій комунікацій в секторі Гази, що сильно вплинуло на послуги компанії Paltel. Ця компанія лишається останнім великим оператором, який надає послуги в секторі Гази, оскільки зв’язок в регіоні погіршується на тлі триваючих бойових дій.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.