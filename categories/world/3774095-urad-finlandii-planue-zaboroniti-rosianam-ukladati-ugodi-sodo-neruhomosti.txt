Уряд Фінляндії планує прийняти кілька законодавчих проєктів, які зможуть заборонити росіянам укладати угоди з нерухомості.

Про це заявив міністр оборони Фінляндії Антті Хяккянен, повідомляє Укрінформ із посиланням на Helsingin Sanomat.
"Оцінка операцій з нерухомістю з громадянами країнами за межами ЄС, зокрема з росіянами була переглянута. Упродовж зими буде оцінена можливість повної заборони цих угод або значних додаткових обмежень", - сказав Хяккянен.
Крім того, за його словами, в країні буде посилена перевірка транзакцій.
Міністр також додав, що така заборона передбачатиме низку винятків, і, крім того, буде затверджено перелік конкретних ситуацій, у яких подібні угоди будуть можливими.
Також один із проєктів полягає в тому, що згодом закон може втрутитися сильніше, ніж зараз, якщо компанії продадуть щось критичне не тій країні.
"Щоб не сталося так, як тоді, коли з'ясувалося, що росіяни володіють Гельсінською верф'ю або чимось іншим", - додав Хяккянен.
Як раніше повідомляло агентство, Фінляндія закрила Генеральне консульство у Санкт-Петербурзі, оскільки 6 липня 2023 року Росія оголосила про відкликання відповідної згоди з 1 жовтня 2023 року.