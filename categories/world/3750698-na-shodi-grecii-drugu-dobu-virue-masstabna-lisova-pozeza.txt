Велика кількість грецьких пожежників і техніки продовжують боротися з вогнем, який спалахнув напередодні в Александруполісі, що на сході країни.

Як передає Укрінформ, про це повідомляє Ekathimerini.
Загалом із масштабною лісовою пожежею борються 48 пожежних машин із екіпажем у 176 осіб, 10 піших команд пожежників, яким допомагали сім пожежних літаків та чотири гелікоптери, частина з яких виконували координаційну роль.
Зараз зусилля зосереджені на великому фронті пожежі, який все ще вирує на схід від села Лутрос, тоді як на інших «пожежних фронтах» ситуація краща.
Зазначається, що в селах Етохорі та Пефка згоріли будинки, а також церква в Етохорі.
Один пожежник був відправлений до лікарні з міркувань безпеки. Рух на одному з основних грецьких автобанів Егнатія-Одос від Кіпі до Александруполіса відновлено в обох напрямках.
Як повідомляв Укрінформ, через подальше поширення лісових пожеж на іспанському острові Тенерифе, що входить до складу Канарських островів, місцева влада вирішила евакуювати загалом 26 тисяч людей з 11 міст.
Фото: AA