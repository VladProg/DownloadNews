Підконтрольне угрупованню ХАМАС Міністерство охорони здоров'я Гази заявило, що 3 785 палестинців загинули і 12 493 зазнали поранень внаслідок бойових дій, які розпочалися після нападу бойовиків цього угруповання на Ізраїль.

Про це повідомляє Reuters, передає Укрінформ.
Як стверджує речник цього міністерства Ашраф аль-Кудра, із загальної кількості загиблих 1 524 дитини і 1 000 жінок.
За його словами, в Газі загинули 44 медичних працівники, чотири лікарні не працюють, а 14 базових медичних служб припинили свою діяльність.
"У жодній з лікарень Гази немає запасів медикаментів", - заявив Аль-Кудра.
Як повідомляв Укрінформ, Єгипет оголосив про коридор гуманітарної допомоги до сектору Гази через контрольно-пропускний пункт Рафах.

Як повідомляв Укрінформ, уранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Унаслідок цієї атаки загинули більш як 1400 ізраїльтян, близько двох сотень людей бойовики захопили у заручники.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти та ватажків терористів.
Ізраїльські військові попередили мирне населення Гази про необхідність залишити місто, щоб уникнути небезпеки під час операції проти ХАМАС.