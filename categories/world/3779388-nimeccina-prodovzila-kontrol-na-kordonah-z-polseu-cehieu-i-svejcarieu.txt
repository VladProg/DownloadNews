Міністерство внутрішніх справ ФРН продовжило на 20 днів контроль на кордонах з трьома сусідніми країнами - Польщею, Чехією і Швейцарією.

Це підтвердила на брифінгу заступниця речника відомства Соня Кок, передає власний кореспондент Укрінформу.
Кок також підбила підсумки перших днів дії контрольних заходів. Так, з 16 жовтня до 25 жовтня федеральна поліція виявила 3700 спроб незаконного перетину кордону з боку трьох зазначених країн, у 1200 випадках в’їзд було заборонено. У МВС Німеччини вважають це добрим результатом.
Водночас за 9 місяців 2023 року поліція виявила близько 98 тисяч несанкціонованих в’їздів до Німеччини, в 2022 році їх було близько 92 тисяч. У МВС припускають, що приблизно кожен четвертий громадянин третіх країн, який в'їжджає в країну нелегально, потрапляє до Німеччини за допомогою нелегальних перевізників людей.
Як повідомлялось, з метою боротьби з нелегальною імміграцією та контрабандою 16 жовтня цього року Німеччина запровадила тимчасовий контроль на кордонах з Польщею, Чехію і Швейцарією, спочатку на 10 днів, але з можливістю продовження.