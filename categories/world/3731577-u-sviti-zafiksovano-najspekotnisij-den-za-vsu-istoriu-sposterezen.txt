Понеділок 3 липня став найспекотнішим днем за всю історію спостережень у світі.

Про це повідомляє Укрінформ із посиланням на Reuters.
Національний центр екологічного прогнозування США повідомив, що середня глобальна температура цього дня досягла 17,01 градуса за Цельсієм, перевищивши рекорд серпня 2016 року – 16,92°C.
Упродовж останніх тижнів від сильної спеки страждає південь США. У Китаї температура повітря перевищувала 35°C. У Північній Африці – 50°C.
І навіть в Антарктиді, де нині зима, зареєстровано аномально високі температури. Українська антарктична станція «Академік Вернадський» на мисі Марина острова Галіндез нещодавно зафіксувала липневий температурний рекорд у 8,7°C.
Учені кажуть, що причиною цього є зміна клімату разом із з явищем Ель-Ніньо - потепління Тихого океану й повітря в екваторіальній зоні біля берегів Еквадору, Перу й Чилі, що триває пів року.