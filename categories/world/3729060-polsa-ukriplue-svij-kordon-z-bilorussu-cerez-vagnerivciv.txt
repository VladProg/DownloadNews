Влада Польщі вирішила укріпити свій кордон з Білоруссю через прибуття туди найманців ПВК "Вагнер".

Про це заявив віцепрем'єр Ярослав Качинський, передає Укрінформ із посиланням на Wprost.
Він зазначив, що "вагнерівці" в Білорусі можуть налічувати близько 8 тис. і це створює "потенційно нову" ситуацію.
"Це елемент... може бути небезпечним для нас. Це може означати нову фазу гібридної війни, набагато складнішу, ніж та, з якою ми стикалися досі. Тому було ухвалене рішення, що стосуються зміцнення нашої оборони на східному кордоні", – сказав він.
Качинський пояснив, що на кордоні збільшать військові сили, які будуть там постійно присутні, а також збільшать кількість різного роду загороджень та укріплень.
"Політика безпеки орієнтована на найгірші сценарії. І керуючись цим принципом, ми змушені були приймати такі рішення", – додав Качинський.
Як повідомляв Укрінформ, ватажок ПВК "Вагнер" Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
Олександр Лукашенко провів переговори з Пригожиним, після чого той заявив, що бійці угруповання повертаються до польових таборів. За результатами переговорів ватажок ПВК "Вагнер" та його оточення зможуть перебратися до Білорусі.
У вівторок, 27 червня, Лукашенко підтвердив прибуття Пригожина у Білорусь. Лукашенко вже заявив, що хоче аби бойовики ПВК "Вагнер" передавали свій бойовий досвід білоруській армії.