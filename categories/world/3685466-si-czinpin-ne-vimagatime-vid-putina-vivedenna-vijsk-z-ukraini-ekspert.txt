Лідер Китаю Сі Цзіньпін не вимагатиме від росії виведення військ з України, адже не хоче повалення путіна, якого потребує, але як молодшого партнера.

Таку думку висловив голова Мюнхенської безпекової конференції Крістоф Гойсген в інтерв’ю телеканалу ZDF, передає Укрінформ.
Гойсген переконаний, що голова КНР «хоче слабкого путіна», однак не прагне його повалення. Своїм візитом до москви голова Китаю, безумовно, хоче утримати росію в таборі авторитарних держав, а відтак підтримати кремлівського очільника, щоб той міцно залишився в китайському таборі.
Тому, зауважує ексрадник Меркель, Сі не пропонуватиме росії вивести війська з України, але й не постачатиме їй зброю, принаймні щоби не потрапити під західні санкції. Меседж Пекіна москві, на думку дипломата, буде таким: «Ми підтримуємо вас економічно…, але є межі, які путін не повинен переходити». Сі Цзіньпіну достатньо того, що росія «стала бензоколонкою Китаю», вважає експерт.
росія та Китай демонструють, зокрема, під час зустрічі в москві, солідарність, але «в цих відносинах путін є, без сумніву, молодшим партнером», — каже Гойсген.
Це, зауважує дипломат, також можна побачити на фотографіях, наскільки путін виглядаєм «покірним» щодо китайського лідера, який виглядає «самовпевненим». «Дуже очевидно, що путін повністю залежить від Сі, і Сі використовує цю залежність… Дуже зрозуміло, хто є кухар і офіціант», — зауважує голова Мюнхенської безпекової конференції.
Сі Цзіньпін, на переконання німецького дипломата, «ніколи не дозволить путіну застосувати ядерну зброю».
У питанні війни в Україні Китай ходить по «тонкому льоду», - каже Гойсген. Він нагадав, що Пекін розробив свої «12 пунктів», що мають представити Китай «збалансованим» гравцем.
Як повідомлялось, Сі Цзіньпін перебуває з державним візитом у росії. Китай не засудив російську війну проти України, а в першу річницю війни представив власний план «політичного вирішення української кризи» із 12 пунктів, який піддали критиці США та країни Європи.