Колишній прем’єр-міністр Італії Джуліано Амато стверджує, що ракета ВПС Франції випадково збила пасажирський літак над Середземним морем у 1980 році у невдалій спробі вбити тодішнього лідера Лівії Муаммара Каддафі.

Про це повідомляє АР, передає Укрінформ.
Як розповів Амато в інтерв’ю римській газеті La Repubblica, він звернувся до президента Франції Еммануеля Макрона з проханням спростувати або підтвердити його твердження про причину катастрофи 27 червня 1980 року, в результаті якої загинула 81 особа на борту італійського внутрішнього рейсу.
Амато переконаний, що Франція влучила в літак, націлившись на лівійський військовий літак. Визнаючи, що у нього немає вагомих доказів, Амато також стверджував, що Італія попередила Каддафі, а тому лівієць, який повертався до Тріполі з зустрічі в тодішній Югославії, не сів на борт лівійського військового літака.
Що стало причиною катастрофи - досі достеменно невідомо. Деякі кажуть, що бомба вибухнула на борту лайнера Itavia під час рейсу з Болоньї на Сицилію, тоді як інші вважають, що дослідження уламків, піднятих з морського дна багато років потому, свідчить, що в нього влучила ракета. Радіолокаційні сліди вказували на сплеск авіаційної активності в тій частині неба, коли літак падав.
«Найімовірнішою є версія про відповідальність французьких Військово-повітряних сил у співучасті з американцями», — сказав Амато.
За його словами, НАТО планувало «імітувати навчання з багатьма літаками, під час яких мала бути запущена ракета» по Каддафі як мішені.
Після катастрофи офіційні представники Франції, США і НАТО заперечували будь-яку військову активність в небі тієї ночі.
За словами Амато, ракета, ймовірно, була випущена французьким винищувачем, який злетів з авіаносця, можливо, біля південного узбережжя Корсики.
«Я запитую себе, чому такий молодий президент, як Макрон, який за віком не має стосунку до трагедії на Устіці, не хоче зняти ганьбу, що тяжіє над Францією. А зняти її він може лише двома способами – або продемонструвавши, що ця теза є необґрунтованою, або, як тільки її обґрунтованість буде перевірена, принісши найглибші вибачення Італії та сім'ям жертв від імені свого уряду», – сказав Амато.
За словами 85-річного Амато, у 2000 році, коли він був прем'єр-міністром, то написав тодішнім президентам США і Франції Біллу Клінтону і Жаку Шираку, щоб вони пролили світло на те, що сталося. «Але зрештою ці благання призвели до «повного мовчання», — сказав Амато.
На запит Associated Press в офісі Макрона заявили, що не коментуватимуть слова Амато.
Прем'єр-міністр Італії Джорджія Мелоні заявила, що заяви Амато «заслуговують на увагу», однак він повинен додати докази до «особистих тверджень», щоб уряд міг провести подальше розслідування.
Фото: ANSA/ETTORE FERRARI