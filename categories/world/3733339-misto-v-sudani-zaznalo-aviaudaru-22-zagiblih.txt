Щонайменше 22 особи загинули в суботу внаслідок авіаційного удару по суданському місту Омдурман.

Як передає Укрінформ, про це повідомляє Xinhua з посилання на міністерство охорони здоров'я штату Хартум.
«Унаслідок авіаудару в районі Дар-аль-Салам аль-Амрія, на захід від Омдурмана на світанку суботи загинули 22 особи та багато людей дістали поранення», - йдеться в заяві міністерства.
Як зазначається, в армії Судану поки що не прокоментували інцидент.
Своєю чергою Сили швидкого реагування, які протистоять армії, засудили те, що вони назвали «систематичним бомбардуванням літаками» громадян у житлових кварталах на захід від Омдурмана.
Як повідомляв Укрінформ, бої між армією Судану та Силами швидкого реагування спалахнули в середині квітня через боротьбу за владу у військовому керівництві країни.
Унаслідок бойових зіткнень, за попередніми даними ООН, близько 2,2 млн осіб мусили залишити домівки, а понад півмільйона - виїхати з країни.
Фото ілюстративне: АА