Високий представник ЄС Жозеп Боррель, який перебуває з візитом у Пекіні, закликав Китай скористатися своїм впливом на Росію для зупинення її агресивної війни проти України та для того, щоб переконати Кремль повернутися до «зернової угоди», щоб уникнути нового сплеску глобальної продовольчої кризи.

Про це високий представник ЄС заявив сьогодні під час спільної прес-конференції з міністром закордонних справ Китаю Ван Ї, повідомляє кореспондент Укрінформу.
«Ми висловили занепокоєння наслідками злочинної агресивної війни проти України, яка була частиною нашого обговорення, зокрема, у тому, що непродовження «зернової угоди» може створити нестабільність в усьому світі та призвести до ще однієї продовольчої кризи. Я просив Китай, як постійного члена Ради Безпеки ООН, скористатися своїм впливом на Росію, щоб зупинити цю агресивну війну та поновити (зернову) угоду», - зазначив Боррель.
«Я також підкреслив, що будь-яка пряма або непряма військова підтримка на адресу Росії у війні проти України могла би бути для нас причиною для серйозного занепокоєння. До цього моменту, і я вдячний за це, не відбулося прямої військової підтримки Росії будь-якого роду, але для нас це залишається дуже важливим питанням», - додав Боррель.
Він зауважив, що ця російська війна проти України має бути завершена, і для цього мають відбутися переговори про мир.
«Для нас найкращим шляхом, щоб розпочати такі переговори, є українська «формула миру». Ми закликали Китай підтримати її, та подякували Китаю за участь у минулій зустрічі (експертів високого рівня) у Джидді (Саудівська Аравія – ред.), з метою залучити якомога більше міжнародної підтримки для цієї пропозиції», - підкреслив високий представник ЄС.
Він нагадав, що ця російська війна не зупинилася на європейських кордонах, і нанесла потужний удар по усьому світу у вимірі продовольчої безпеки, спричинила глобальну нестабільність.
Ще однією важливою темою переговорів стала терористична атака ХАМАСу проти Ізраїлю, та міжнародні зусилля із упередження подальшого погіршення ситуації та її поширення. Боррель підтвердив засудження атаки з боку ХАМАСу. Він зауважив, що сторони погодилися: єдиною основою для сталого рішення цієї кризи може бути дотримання принципу «двох держав». ЄС і Китай закликали міжнародне співтовариство до більш активного залучення до зусиль, щоб зробити таке рішення можливим.
Високий представник ЄС окремо наголосив на необхідності для обох сторін забезпечити захист цивільного населення, дозволити безпечний та безперешкодний гуманітарний доступ до цих людей, у відповідності до зобов’язань в рамках міжнародного гуманітарного права. При цьому він назвав «нереалістичною» вимогу Ізраїлю до населення Гази покинути регіон протягом 24-х годин.
«Щодо попередження ізраїльської армії, щоб цивільні покинули північні райони Гази, безумовно, цивільні люди мають бути попереджені щодо майбутнього військового наступу, щоб мати змогу виїхати, що й зробив Ізраїль. Але таке попередження стосується великої кількості населення – ми говоримо про один мільйон людей. Воно має бути реалістичним. Безумовно, це повністю нереалістично - щоб один мільйон людей пішли протягом 24 годин. Генеральний секретар ООН про це говорив, і я приєднався до нього. Таке попередження має бути реалістичним, щоб уникнути жахливих гуманітарних наслідків», - сказав Боррель.
Як повідомлялося, сьогодні високий представник ЄС здійснює візит до Китаю, який, з різних причин, відкладався протягом майже двох минулих років. До кінця року в Пекіні має відбутися саміт ЄС-Китай.