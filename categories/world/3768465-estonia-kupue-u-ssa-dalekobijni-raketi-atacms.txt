Директор державного Центру оборонних інвестицій Естонії Магнус Саар заявив, що країна купує у США оперативно-тактичні ракети ATACMS із дальністю польоту до 300 км.

Як передає Укрінформ, про це повідомляє Delfi.
Поряд із реактивними системами залпового вогню HIMARS Естонія закуповує у США і ракети великої дальності ATACMS (М-57).
«Наше замовлення, зокрема, містить новітні боєприпаси М-57, їхня дальність польоту становить 300 кілометрів», - сказав Саар.
Естонські артилеристи отримали перший досвід застосування HIMARS під час весняних навчань, в яких брали участь американці.
Ракети ATACMS в Естонії не запускалися.
Зазначається, що Естонія та США підписали контракт на постачання пускових установок, ракет та іншого обладнання для реактивної системи залпового вогню (РСЗВ) HIMARS у грудні 2022 року. Тактичні ракети ATACMS були частиною цієї угоди. Озброєння має бути поставлене впродовж 2025 року.
Як повідомляв Укрінформ, за даними американських ЗМІ, Президент України Володимир Зеленський міг отримати обіцянку від американського лідера Джо Байдена, що Сполучені Штати передадуть невелику партію ракет ATACMS в Україну.