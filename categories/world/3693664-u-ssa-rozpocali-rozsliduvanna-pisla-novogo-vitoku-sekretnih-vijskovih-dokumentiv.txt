Міністерство юстиції США розпочало розслідування витоку документів американської розвідки, які були опубліковані в соціальних мережах протягом останніх тижнів.

Про це повідомляє CNN, передає Укрінформ.
Як зазначається, розслідування розпочалося після того, як у п'ятницю з'явилися нові документи, що охоплюють широкий спектр питань: від підтримки Сполученими Штатами України до інформації про ключових союзників США, таких як Ізраїль, що збільшило кількість наслідків і без того тривожних витоків інформації.
У четвер Пентагон заявив, що вивчає це питання після того, як у соціальних мережах з'явилися повідомлення про очевидно засекречені документи про війну в Україні.
«Вони виглядають справжніми», - сказав американський посадовець в інтерв'ю CNN про витік документів.
Офіційні особи США кажуть, що вони серйозно ставляться до витоку, оскільки вони розслідують і працюють над більш формальною оцінкою того, що міститься в документах і як вони просочилися у відкритий доступ.
Як передає телеканал, документи, які були оприлюднені в п'ятницю, схоже, були розміщені в Інтернеті протягом останніх кількох тижнів. Вони, судячи з усього, містять секретну інформацію на різні теми - від операцій найманців групи Вагнера в Африці та шляхів надання Ізраїлем летальної допомоги Україні до розвідувальних даних про зв'язки ОАЕ з росією та занепокоєння Південної Кореї щодо надання боєприпасів США для використання в Україні.
CNN не зміг самостійно перевірити, що документи не були змінені. Але наголошує, що вони схожі на низку секретних документів про Україну, які циркулювали в Інтернеті протягом останніх тижнів, і про які американські посадовці в п'ятницю вранці підтвердили CNN, що вони є автентичними.
Як у випадку з цими документами, п'ятничні знахідки також були фотографіями роздрукованих та зім'ятих документів. Всі вони мали гриф секретності, деякі з них – «цілком таємно», тобто найвищий рівень засекреченості. Усі вони також були зроблені в період з середини лютого до початку березня.
Незрозуміло, хто стоїть за витоками і звідки саме вони з'явилися.
Як пише Reuters, у Південній Кореї знають про повідомлення про витік кількох секретних військових документів США. За словами офіційного представника президента Південної Кореї, Сеул планує обговорити із Вашингтоном «проблеми, які виникли в результаті витоку інформації».
Як повідомляв Укрінформ, видання New York Times опублікувало матеріал, у якому йдеться про те, що Пентагон розслідує витік нібито секретних документів у соцмережі, які стосуються планів США й НАТО щодо контрнаступу ЗСУ.
Радник керівника Офісу Президента Михайло Подоляк заявив, що оприлюднення нібито документів про контрнаступ України - це російський блеф, пил в очі.