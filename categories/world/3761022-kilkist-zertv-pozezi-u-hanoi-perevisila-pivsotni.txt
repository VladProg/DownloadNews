Кількість жертв пожежі в багатоквартирному житловому будинку у столиці В’єтнаму зросла до 56, ще 37 осіб зазнали поранень.

Як повідомляє Укрінформ, про це пише Сіньхуа.

Зазначається, що лише 39 загиблих були ідентифіковані.
“Проти 44-річного місцевого мешканця, власника дев’ятиповерхового будинку в районі Тань Ксань, було висунуто обвинувачення й затримано за порушення правил пожежної безпеки”, - йдеться у матеріалі.
Нагадаємо: пожежа розпочалася опівночі вівторка на першому поверсі будинку, в якому загалом проживало близько 150 людей. Щонайменше троє загиблих були дітьми.

Загалом за останні роки у В’єтнамі сталося кілька великих пожеж, зокрема, у розважальних закладах. Рік тому пожежа у триповерховому караоке-барі в комерційному центрі міста Хошимін забрала життя 32 людей.