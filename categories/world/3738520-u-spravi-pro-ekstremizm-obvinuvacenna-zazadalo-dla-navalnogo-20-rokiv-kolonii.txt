Сторона обвинувачення у процесі над Олексієм Навальним зажадала засудити російського опозиціонера на 20 років позбавлення волі у справі про «екстремізм».

Як передає Укрінформ, про це повідомляється на сторінці Навального у Твіттері.
«Суд над Олексієм Навальним та Даніелем Холодним закінчено. Обвинувачення вимагає Навальному за вироками 20 років позбавлення волі з відбуванням у колонії особливого режиму. Холодному – 10 років позбавлення волі з відбуванням у колонії загального режиму. Оголошення вироку - 4 серпня», - йдеться у повідомленні.
Уточнюється, що про це було оголошено під час виїзного засідання Московського міського суду в колонії у Володимирській області, де Навальний відбуває 9-річний термін у попередній справі.
Опозиціонера обвинувачують одразу за шістьма статтями кримінального кодексу РФ, зокрема у створенні та фінансуванні екстремістської спільноти, закликах до екстремізму, реабілітації нацизму та залученні неповнолітніх до вчинення небезпечних дій.
Нагадаємо, Навальний перебуває в ув'язнені з початку 2021 року. У березні 2022-го його додатково засудили на дев'ять років колонії за «шахрайство» та «неповагу до суду».