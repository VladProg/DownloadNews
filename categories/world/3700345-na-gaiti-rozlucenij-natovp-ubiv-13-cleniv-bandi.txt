Розлючений натовп у столиці Гаїті Порт-о-Пренс побив та спалив живцем 13 підозрюваних членів банди після того, як чоловіків витягнули з-під варти поліції.

Як передає Укрінформ, про це повідомляє AP.
Національна поліція Гаїті заявила, що офіцери зупинили та обшукали мікроавтобус із підозрюваними на предмет наявності контрабанди вранці у понеділок та конфіскували зброю у підозрюваних перед тим, як їх «лінчував натовп».
У заяві не уточнюється, як люди з натовпу змогли відібрати підозрюваних у поліцейських.
Один зі свідків розповів Associated Press, що натовп відібрав членів банди від поліції, побив їх та закидав камінням, а потім на них одягли автомобільні покришки та підпалили.
Репортер AP на місці події підтвердив інформацію про 13 спалених тіл.
Як повідомляв Укрінформ, Канада виділить Гаїті 100 млн канадських доларів (близько 76 млн дол США) на покращення роботи правоохоронних органів країни.
Фото: 247newsagency