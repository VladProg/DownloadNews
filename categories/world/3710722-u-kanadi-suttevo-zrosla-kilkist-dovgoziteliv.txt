За пів століття кількість людей віком понад 100 років у Канаді зросла усемеро.

Як повідомляє кореспондент Укрінформу, про це пише CBC News із посиланням на дані Статистичного бюро Канади.
“Оприлюднені Статистичним бюро Канади підрахунки вказують, шо кількість канадців віком 100 років й старше зросла з 1 065 у 1971 році до 9 545 за даними перепису 2021 року”, - йдеться у повідомленні.
Більшість столітніх громадян Канади - жінки, яких нараховується 7715. “Це зростання не пояснюється лише збільшенням населення. У 1971 році лише 4,9 канадця зі 100 тис були старшими 100 років; у 2021-му таких було 25,8 на 100 тис.”, - стверджує CBC News.
На переконання експертів, зростання тривалості життя пов’язане із кращою медициною та поширенням вакцин, більш активним способом життя й більшою кількістю способів підтримувати зв’язки із близькими. Утім, основною причиною може бути суттєвий спад популярності куріння.
Як повідомляв Укрінформ, Любов Ярош у 102 роки допомагає плести «кікімори» для захисників.
Фото: CBS News