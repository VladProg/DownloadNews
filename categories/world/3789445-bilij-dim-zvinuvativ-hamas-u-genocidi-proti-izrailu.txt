Адміністрація Сполучених Штатів заявила, що дії та наміри терористичного угруповання ХАМАС проти Ізраїлю є проявом геноциду стосовно єврейського народу.

Про це заявив у понеділок під час пресбрифінгу в Вашингтоні координатор Ради нацбезпеки Білого дому Джон Кірбі, передає власний кореспондент Укрінформу.
«Те, що прагне ХАМАС, без сумнівів, це геноцид. Вони хочуть стерти Ізраїль з карти світу. Вони говорили про це публічно й не раз»,- зауважив представник адміністрації США.
Він нагадав, що з боку ХАМАСу ці наміри були висловлені публічно зовсім недавно.
«Вони казали, що не зупинятимуся. Тож, те, що сталося 7 жовтня, повторюватиметься знову й знову», - підкреслив посадовець.
Кірбі наголосив, що ХАМАС чинив убивства й різанину невинних людей у їхніх власних будинках, а також на музичному фестивалі, охарактеризувавши це як «геноцидні наміри».
Водночас, представник Білого дому відреагував на заяви учасників протестів у США, які назвали самого президента Байдена «геноцидним Джо» через його підтримку бойових дій Ізраїлю в секторі Гази, які спричинили значні жертви серед цивільних.
Кірбі, зокрема, зазначив, що перша поправка Конституції США дозволяє людям висловлювати свої думки, і в адміністрації поважають це. Однак, продовжив він, Ізраїль не намагається знищити палестинський народ або стерти сектор Гази з карти світу.
«Ізраїль намагається захиститися від терористичної загрози геноциду»,- зазначив Кірбі.
Як повідомляв Укрінформ, США заявили про досягнення прогресу у зусиллях зі звільнення заручників, у тому числі жінок та дітей, яких захопив ХАМАС під час масштабного нападу на Ізраїль 7 жовтня. У цьому зв’язку в Білому домі зазначили, що впритул наблизилися до рішення, яке дозволить повернути людей додому, втім ще ж над чим працювати.
Фото: ЕРА