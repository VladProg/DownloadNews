Іран відкликає акредитацію у кількох інспекторів МАГАТЕ, які працюють у країні - загалом від роботи відсторонено близько третини фахівців агентства.

Про це повідомив голова МАГАТЕ Рафаель Гроссі, передає Укрінформ із посиланням на DW.
Як уточнюється, експерти, акредитацію яких було відкликано, займалися перевірками в рамках Угоди про гарантії Договору про нерозповсюдження ядерної зброї (ДНЯЗ). У МАГАТЕ підкреслили, що всі відкликані співробітники були досвідченими експертами, які "володіють унікальними знаннями в галузі технологій збагачення".
"Сьогоднішнім рішенням Іран фактично усунув близько третини основної групи найдосвідченіших інспекторів агентства, призначених для Ірану", - заявили в МАГАТЕ. Наголошується що хоча цей крок формально дозволено Угодою про гарантії щодо ДНЯЗ, Іран зробив усе таким чином, що це "прямо і серйозно впливає" на здатність МАГАТЕ ефективно проводити свої інспекції.
"Я рішуче засуджую цей непропорційний і безпрецедентний односторонній захід, який впливає на нормальне планування та проведення перевірочної діяльності агентства в Ірані та відкрито суперечить співпраці, яка має існувати між агентством та Іраном", - заявив глава МАГАТЕ Рафаель Гроссі.
Як повідомлялося, Німеччина, Франція та Велика Британія не стануть пом’якшувати обмежувальні дії стосовно Ірану через системне порушення ним умов Спільного комплексного плану дій (JCPoA), але й не вводитимуть додаткові санкції.
Фото: Getty Images