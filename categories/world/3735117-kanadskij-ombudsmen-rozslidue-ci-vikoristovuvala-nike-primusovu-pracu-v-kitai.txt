Канадський омбудсмен з питань відповідального підприємництва почала розслідування щодо компаній Nike та Dynasty Gold - їх підозрюють у причетності до використання примусової праці в Китаї.

Як повідомляє кореспондент Укрінформу, про це в Оттаві заявила омбудсмен Шері Меєргофер.
“Я вирішила розпочати розслідування на підставі цих підозр, аби встановити факти та рекомендувати вжити належних заходів. Я не прогнозую наперед висновки розслідувань. Ми дочекаємося результатів та опублікуємо підсумковий звіт із моїми рекомендаціями”, - сказала Меєргофер.
Скаргу на обидві компанії ще в червні минулого року до офісу омбудсмена подали 28 недержавних організацій. Вони заявили, що Nike та Dynasty Gold, яка володіє копальнею у Китаї, підозрюються в оплаті послуг місцевих компаній, котрі використовують примусову працю уйгурів - однієї із національних меншин Китаю.
У Nike раніше заявили, що розірвали усі відносини із постачальником, про якого йдеться, та проводять детальний аналіз усіх контрактів, аби уникнути повторення подібного.
“Наше завдання - чесно й неупереджено реагувати на скарги стосовно дотримання прав людини, аби допомогти постраждалим і зміцнити практики відповідального підприємництва залучених компаній”, - зазначила Меєргофер.
Як повідомлялося, ООН опублікувала звіт, де різко критикувалося ставлення офіційного Пекіна до майже 10 млн мусульман-уйгурів, які живуть на заході Китаю. На думку авторів звіту, жорстока політика асиміляції цього народу може становити злочин проти людяності. Утім, у Пекіні постійно відкидають обвинувачення у використанні примусової праці уйгурів та неналежному дотриманні їхніх прав.