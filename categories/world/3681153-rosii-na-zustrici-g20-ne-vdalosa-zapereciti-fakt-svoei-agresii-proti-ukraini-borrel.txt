росії під час зустрічі G20 у Нью-Делі не вдалося заперечити або виправдати свою агресивну війну, незважаючи на зусилля пропаганди та безперервну брехню щодо подій в Україні.

Як повідомляє Укрінформ, про це сьогодні у блозі на сайті Європейської служби зовнішніх дій написав високий представник ЄС Жозеп Боррель.
«Свобода кожної з країн висловлювати власну точку зору не означає, що всі такі погляди є рівною мірою прийнятними, включаючи ті, що базуються на брехні, в якій росія є непереможною. Це була саме росія, яка не дозволила Індійському головуванню видати підсумкове комюніке, оскільки вона заблокувала, за підтримки Китаю, будь-які згадки про війну в Україні», - написав Боррель.
Він зауважив, що проєкт комюніке за підсумками зустрічі G20 у Делі просто повторював положення декларації, яку лідери «двадцятки» ухвалили у вересні 2022 року під час попередньої зустрічі в Балі. Разом із цим, за словами високого представника, така обструкція з боку росії не була неочікуваною.
«Під час форуму «Raisina» міністр закордонних справ лавров зайшов так далеко, що заявив про те, що росія лише захищала себе від агресії з боку України, чим викликав сміх у залі. Він також звинуватив Європу у погіршенні продовольчої та енергетичної кризи в країнах глобального Півдня, щоб посварити нас з ними. Він використовував ці маневри багато разів до цього, але це аж ніяк не зробило їх більш правдивими», - наголосив високий представник ЄС.
Він нагадав, що продовольча криза – це насамперед криза доступності продовольства та цін на нього. Якби росія не здійснила напад на одну із головних житниць світу, ситуація була б набагато кращою, оскільки, як зазначив Боррель, Україна сама годує більш як 400 мільйонів людей. Є очевидним, що не Україна, а саме росія розпочала цю війну. Тож саме вона є агресором, який несе відповідальність за ці кризи.
«Ми здійснили негайні дії для вирішення продовольчої кризи, що була спричинена росією. Імплементація (проєкту) європейських «коридорів солідарності» та Чорноморська зернова ініціатива дозволили експортувати 51 мільйон тонн російського та українського зерна. Це дозволило знизити ціни, які, за оцінкою FAO (Продовольча та сільськогосподарська організація ООН – ред.), повернулися до довоєнного рівня. І саме росія зараз ставить під питання зернову угоду, навмисно уповільнюючи проведення інспекцій кораблів, що виходять з Чорного моря, або погрожуючи не продовжити цю угоду, термін дії якої спливає 18 березня», - написав Боррель.
За його словами, вчиняючи так, москва навмисно затримує експортні потоки та підвищує ціни. При цьому російська теза про те, що європейські санкції якимось чином блокують експорт російських добрив та призводять до голоду в країнах глобального Півдня, є просто безпідставними. За даними FAO, російський експорт добрив залишається майже стабільним та спрямовується головним чином для великих країн, таких як Бразилія, Китай, Індія та Туреччина. При цьому Всесвітня продовольча програма ООН, головним контрибутором якої є Україна, спрямовує поставки країнам, що дійсно відчувають загрозу голоду, таким як Ефіопія, Афганістан Ємен та Сомалі.
Як повідомлялося, під зустріч міністрів закордонних справ G20, що проходила 1-2 березня в Індії, росія заблокувала ухвалення підсумкової декларації через її положення із засудженням російської агресії проти України. При цьому під час конференції «Raisina», що відбулася в рамках зустрічі, міністр закордонних справ лавров зганьбився, коли намагався пояснити присутнім, що росія рік тому почала захищатися від агресії України, - така очевидна брехня викликала сміх аудиторії заходу.