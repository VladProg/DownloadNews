Сполучені Штати в координації із G7 та іншими міжнародними партнерами офіційно оголосили про розширення глобальних санкцій та економічних покарань проти Росії, які цього разу охопили сотні фізичних осіб та організацій.

Про це йдеться в повідомленні Офісу контролю за іноземними активами (OFAC) Міністерства фінансів США, передає Укрніформ.
«Від початку незаконної та неспровокованої війни президента Путіна наша глобальна коаліція зосередилася на підтримці України й одночасно обмежувала здатність Росії проводити вторгнення», - заявила у цьому контексті міністр фінансів США Джанет Єллен.
За її словами, сьогоднішні дії «ще більше посилять тиск на здатність Путіна здійснювати його варварське вторгнення та сприятимуть спільним глобальним зусиллям, спрямованим на припинення спроб Росії ухилитися від санкцій».
Санкції Мінфіну США, оголошені в п’ятницю, запроваджені проти 22 осіб і 104 організацій та стосуються фізичних і юридичних осіб у понад 20 країнах та юрисдикціях. Обмеження націлені проти тих, хто намагається обійти або уникнути санкції та інші економічні заходи, введені раніше проти Росії. Крім того, рестрикції охоплюють канали та схеми, які РФ використовує для придбання критично важливих технологій, розширення можливостей для видобутку енергоносіїв, а також намагається сприяти власному сектору фінансових послуг. Обмеження також націлені на нові сектори російської економіки та мають на меті перекрити доступ РФ до нових категорій послуг.
Водночас повідомляється, що Державний департамент США ввів санкції або заблокував майно майже 200 осіб, організацій, суден і літаків. Паралельно Мінторгівлі США суттєво розширило категорії, на які поширюється експортний контроль, додавши 71 юридичну особу до «чорного списку», щоби запобігти доступу Росії до товарів, необхідних їй у війні проти України.
У свою чергу, Мережа боротьби з фінансовими злочинами Міністерства фінансів (FinCEN) і Бюро промисловості та безпеки (BIS) випустили спільне попередження для міжнародних фінансових установ, у якому закликають бути пильними щодо можливого ухилення Росії від обмежень експортного контролю.
Як повідомляв Укрінформ, 19-21 травня в Японії проходить саміт лідерів країн «Групи семи». Учасники зустрічі приділяють увагу, зокрема, реагуванню на війну, розв’язану РФ проти України.