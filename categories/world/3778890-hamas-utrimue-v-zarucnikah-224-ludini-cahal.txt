Ізраїльська армія заявляє, що бойовики ХАМАСу після атак 7 жовтня тримають у заручниках у секторі Гази 224 людини.

Про це повідомляє CNN, передає Укрінформ.
Заручники були схоплені, коли ХАМАС здійснив несподівану атаку на Ізраїль на початку цього місяця – частину людей бойовики викрали з їхніх домівок у кібуцах поблизу кордону, інших - з музичного фестивалю Supernova у пустелі Негев неподалік сектору Гази.
ХАМАС звільнив лише чотирьох заручників - серед них двоє американок Джудіт Раанан та її 17-річна донька Наталі, які приїхали до Ізраїля, щоб відсвяткувати день народження родича у кібуці Нахаль Оз. Передача відбулася на кордоні з сектором Гази 20 жовтня.
У понеділок увечері ХАМАС звільнив ще двох заручниць – ізраїльтянок 85-річну Йохевед Ліфшиц і 79-річну Нуріт Купер, яких передали представникам Червоного Хреста на пункті пропуску "Рафах" між Ізраїлем і Єгиптом. Жінки були викрадені терористами з їхніх будинків у кібуці Нір-Оз. Їхні чоловіки досі залишаються в полоні на території сектору Гази.
Решта 224 заручники - з таких країн, як Мексика, Бразилія, Сполучені Штати, Німеччина, Франція, Британія та Таїланд, а також ізраїльські цивільні особи та солдати.
Наразі тривають переговори щодо звільнення заручників, яких ХАМАС утримує в Газі, повідомили джерела CNN. Однак переговори, в яких беруть участь США, Ізраїль, Катар, Єгипет і ХАМАС, є складними.
Як повідомлялося, вранці 7 жовтня палестинське ісламістське угруповання ХАМАС вчинило напад на Ізраїль. Бойовики прорвалися в країну, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тис. резервістів та почав знищувати військові об’єкти.
США, ЄС, Україна та низка інших держав засудили атаки по Ізраїлю.
Фото: АА