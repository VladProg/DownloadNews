Моніторингова група «Білоруський Гаюн» ідентифікувала військові частини збройних сил білорусі, які в рамках «перевірки боєздатності» були висунуті у «призначений район» - в напрямку кордону з Литвою.

Про це передає Укрінформ з посиланням на ТГ-канал моніторингової групи.
Йдеться про 358-й окремий механізований батальйон 120-ї бригади, що дислокується в мікрорайоні Уруччя, мінськ. Сьогодні вночі підрозділи 120-ї бригади висунулися не менш як чотирма колонами, загальна кількість техніки – приблизно 74 одиниці.
Серед техніки було помічено: 35 одиниць БМП; 21 одиниця вантажних машин Урал; 2-3 одиниці УАЗ; 8 одиниць КамАЗ; два бензовози, а також кран та вантажний маніпулятор.

Зазначається, що колони пройшли МКАД і далі пішли на трасу М6, по ній на трасу М7 у напрямку кордону з Литвою та містом Ошмяни (знаходиться за 52 км від Вільнюса).
Як повідомлялося, навчання збройних сил білорусі, в яких також беруть участь зс росії, продовжили щонайменше до 27 лютого. Таким чином вони тривають на території республіки вже 43 тижні.
Фото ілюстративне