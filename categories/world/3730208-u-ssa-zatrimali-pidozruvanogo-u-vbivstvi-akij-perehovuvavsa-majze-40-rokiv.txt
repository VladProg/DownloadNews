Американські правоохоронці затримали у штаті Каліфорнія підозрюваного у вбивстві, який переховувався майже чотири десятиліття.

Як передає Укрінформ, про це повідомляє BBC.
«Затримання Дональда Сантіні забезпечує справедливість для жертви та її родини після майже чотирьох десятиліть очікувань», — заявив шериф Чад Хроністер з округу Гіллсборо, штат Флорида.
Зазначається, що 65-річний Дональд Сантіні використовував 13 псевдонімів, щоб уникнути арешту за вбивство жінки у Флориді у 1984 році.
На момент затримання він працював главою місцевого Агентства водних ресурсів в Каліфорнії. Сантіні екстрадували до Флориди, де йому будуть пред’явлені звинувачення у вбивстві.
Його розшукували за вбивство Синтії Вуд, на той час 33-річної жінки, яка перебувала в процесі розлучення зі своїм чоловіком. Сантіні був останньою людиною, яку бачили з нею 6 червня 1984 року, перш ніж детективи виявили її тіло у каналі.

Історія про Сантіні кілька разів з'являвся в телевізійному шоу America's Most Wanted (Найбільш розшукувані у США) - в 1990, 2005 і 2013 роках. Крім цього, багато відомств, у тому числі ФБР, багато років працювали над цією справою.
Пошуки Сантіні проходили у Техасі, Каліфорнії та навіть у Таїланді, але безуспішно. Нещодавно правоохоронці отримали інформацію, яка їх привела до округу Сан-Дієго, де знаходився Сантіні.
Як повідомляв Укрінформ, італійська поліція оголосила у понеділок про арешт боса сицилійської мафії Маттео Мессіна Денаро, який переховувався протягом 30 років.
Фото: HILLSBOROUGH COUNTY SHERIFF’S OFFICE