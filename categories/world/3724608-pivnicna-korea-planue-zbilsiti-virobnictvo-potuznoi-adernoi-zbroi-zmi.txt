Трудова партія Кореї, яка повністю контролює владу в КНДР, оголосила про плани нарощування розробок і виробництва потужної ядерної зброї.

Як передає Укрінформ, про це повідомляє Yonhap із посиланням на північнокорейське інформагентство KCNA.
Відповідне рішення ухвалено на пленумі центрального комітету Трудової партії Кореї (ТПК).
У ході триденного пленуму під головуванням лідера партії Кім Чен Ина обговорювались оборонні та дипломатичні стратегії КНДР у відповідь на зміни міжнародної ситуації.
При цьому найбільшим недоліком, який «не можна не помітити», було названо невдалу спробу запустити розвідувальний супутник наприкінці минулого місяця.
«Найсерйознішою невдачею стала спроба запуску військового розвідувального супутника, важливої стратегічної роботи в галузі освоєння космосу, 31 травня», - йдеться в повідомленні KCNA.
Указується, що відповідальні за запуск посадові особи зазнали суворої критики, а керівництво країни видало наказ ретельно проаналізувати причини невдачі та в найкоротший час «успішно запустити військовий розвідувальний супутник» на орбіту.
ТПК також чітко заявила про готовність збільшити виробництво потужної ядерної зброї для протидії змінам у безпековій обстановці на Корейському півострові.
У повідомленні зазначається, що очільники ТПК закликали підприємства оборонної галузі «послідовно дотримуватись орієнтації на розробку ядерної зброї та курсу на зміцнення ядерних сил... за рахунок збільшення виробництва потужнішої ядерної зброї».
Як повідомляв Укрінформ, ТПК скликала розширений пленум центрального комітету, свого найвищого керівного органу, для обговорення оборонної стратегії країни у відповідь на істотні зміни міжнародної обстановки.