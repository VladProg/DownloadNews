Відвідувачка виставки в Маямі (США) випадково розбила культову скульптуру Джеффа Кунса вартістю 42 тис. дол. - одну з культових собак-повітряних кульок.

Про це повідомляє Укрінформ із посиланням на BBC.
Інцидент стався під час ексклюзивного вечора відкриття Art Wynwood, ярмарку сучасного мистецтва, який щорічно проводиться в Маямі, штат Флорида.
Місцевий художник Стівен Гемсон розповів Miami Herald, що милувався скульптурою, коли "старша жінка" постукала по ній, збивши її з постаменту.
Спочатку він подумав, що це частина перформансу.
"Коли ця штука впала на землю, це було схоже на те, як автомобільна аварія приваблює величезний натовп на шосе", - сказав Гамсон виданню.
На щастя для жінки, ім'я якої залишилося невідомим, скульптура була застрахована. Відомо, що ця жінка є колекціонеркою предметів мистецтва.
Скульптура була частиною лінійки виробів, яка тепер скоротилася з 799 до 798, що навіть добре для колекціонерів.

Попри те, що скульптура розбилася, інтерес до її покупки є досі.
Автор скульптури - 68-річний Джефф Кунс - ще не прокоментував інцидент.
Його скульптури "Собака-повітряна кулька" є одними з найвідоміших творів сучасного мистецтва, їх продавали за десятки мільйонів доларів.
Деякі з них величезні — висотою до 3 метрів, але розбита статуя була усього 40 см.
У 2019 році Кунс увійшов в історію, коли його скульптуру Кролика було продано на аукціоні за 91,1 млн доларів – це найвища ціна за роботу для нині живого художника.
Фото: STEPHEN GAMSON