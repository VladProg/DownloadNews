Фінляндія має офіційно стати членом НАТО впродовж найближчих тижнів, запрошення від генерального секретаря Альянсу може надійти у будь-який день.

Про це заявив міністр закордонних справ Пекка Хаавісто, передає Укрінформ із посиланням на Yle.
«Очевидно, Туреччина якнайшвидше доставить документ про ратифікацію до Вашингтона, де він зберігатиметься у Держдепартаменті США. Коли це станеться, американці поінформують генсека НАТО Столтенберга, і він надішле нам запрошення. Це може статися будь-якого дня. Якщо мені потрібно дати оцінку, скажу, що йдеться про понеділок, вівторок. Якщо надсилання документів Туреччиною піде за планом, то наступного тижня або через тиждень можуть бути остаточні кроки до НАТО», - заявив Хаавісто.
Він зауважив, що наразі невідомо, хто саме поїде підписувати остаточний документ, але у будь-якому разі це справа МЗС.
У Туреччині сьогодні набув чинності закон про ратифікацію протоколу щодо членства Фінляндії в НАТО. Документ у суботу був опублікований в офіційному віснику уряду Resmi Gazete.
Як повідомляв Укрінформ, 30 березня законопроєкт про схвалення протоколу вступу Фінляндії в НАТО був прийнятий Генеральною асамблеєю Великих національних зборів (парламенту) Туреччини.