Північна Корея відправила до Росії понад 1 мільйон артилерійських снарядів, які РФ може використовувати для обстрілів України.

Про це повідомила Національна розвідувальна служба Південної Кореї на закритому брифінгу з південнокорейськими законодавцями, повідомляє Yonhap, передає Укрінформ.
За даними Національної розвідувальної служби Південної Кореї, з початку серпня Північна Корея, ймовірно, надала Росії понад 1 мільйон артилерійських снарядів, а також інше озброєння - приблизно 10 партій, щоб допомогти РФ у війні в Україні.
У розвідці вважають, що цієї кількості артилерійських снарядів достатньо для використання Росією протягом двох місяців.
Крім того, Північна Корея відправила до Росії делегацію експертів з реактивних систем залпового вогню приблизно в середині жовтня.
Північна Корея також направила до Росії радників з питань використання боєприпасів, заявив Ю Сан Бум, член правлячої Партії народної влади, який входить до парламентського комітету з питань розвідки.
Крім того, Ю повідомив, що у співпраці з Федеральним бюро розслідувань США в лютому і червні агентство змогло заморозити віртуальні активи на суму 3,45 мільйона доларів США, вкрадені Північною Кореєю.
Як повідомляв Укрінформ, німецькі ЗМІ писали про те, що Північна Корея передає Росії як артилерійські снаряди, так і гармати, хоча й старі.
У вересні лідер Північної Кореї Кім Чен Ин їздив з візитом до Росії, де зустрічався з Володимиром Путіним.
Після переговорів з Кім Чен Ином Путін заявив, що в галузі військово-технічного співробітництва Росія і КНДР мають певні перспективи.
Міноборони Британії попереджало, що Північна Корея може стати одним із найважливіших постачальників зброї для Росії поряд з Іраном та Білоруссю.
Раніше Південна Корея повідомляла, що вже тривалий час має підтвердження того, що Москва отримує від Північної Кореї озброєння і використовує його у війні Росії проти України.
А міністр закордонних справ Південної Кореї Пак Джин заявляв, що Південна Корея може запровадити односторонні санкції проти Москви, якщо стане відомо про будь-яку угоду Росії з КНДР, пов’язану з військовою співпрацею чи торгівлею зброєю.