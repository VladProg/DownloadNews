Інститут військових справ Польщі працює над звітом, в якому буде задокументовано усі збитки, завдані країні з боку СРСР, на кшталт того, який нещодавно Варшава підготувала стосовно Німеччини за втрати в роки Другої світової війни.

Про це в ефірі TVP Info заявив заступник глави МЗС Польщі Аркадіуш Мулярчик, передає Укрінформ.
"Над таким рапортом працює Інститут військових справ. Це має бути серйозне дослідження, яке показує як весь аспект окупації, так і демонтаж (підприємств – ред.) із західних територій, пізнішу експлуатацію польської держави, невигідні вугільні контракти. Ми над цим працюємо, і такий звіт буде створений", – заявив Мулярчик.
Раніше представники польської влади неодноразово заявляли, що Варшава планує вимагати від Росії схожу компенсацію за окупацію країни, як і від Німеччини. Зокрема, на початку травня про це в інтерв'ю Financial Times говорив голова Бюро міжнародної політики при президентові Польщі Марцін Пшидач.
Як повідомляв Укрінформ, торік у вересні у Варшаві представили рапорт, згідно з яким Берлін має виплатити Польщі за спричинені людські та матеріальні втрати під час Другої світової війни відшкодування на суму понад 6,2 трлн злотих (понад 1,5 трлн дол. за курсом станом на 2021 рік). У жовтні Мулярчика було призначено заступником глави МЗС Польщі, головним завданням якого є переконання Берліна та міжнародної спільноти щодо необхідності виплати Німеччиною репарацій Польщі за завдані в роки війни збитки.
Своєю чергою 21 травня голова Держдуми Росії Вячеслав Володін написав у Телеграмі, що Польща повинна виплатити Росії понад 750 млрд дол. за післявоєнне відновлення і розвиток РП.