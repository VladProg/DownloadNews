11 країн Євросоюзу підписали у Стокгольмі декларацію з метою підтвердити своє прагнення зміцнювати європейське співробітництво в галузі атомної енергетики.

Про це повідомляє Укрінформ з посиланням на Euractiv.
Серед підписантів - Болгарія, Хорватія, Чехія, Фінляндія, Франція, Угорщина, Нідерланди, Польща, Румунія, Словаччина, Словенія та Фінляндія. Також у зустрічі взяла участь комісар ЄС з питань енергетики Кадрі Сімсон.
Ці країни зобов'язалися тісніше співпрацювати по всьому ланцюжку постачання атомної енергії та сприяти спільним промисловим проєктам у сфері нових генеруючих потужностей, а також нових технологій, таких як малі реактори.
«Атомна енергетика є одним з багатьох інструментів для досягнення наших кліматичних цілей, виробництва електроенергії для базового навантаження і забезпечення безпеки постачання», - йдеться в декларації, яка була підписана на полях зустрічі міністрів енергетики ЄС, організованої Швецією, яка зараз головує в ЄС.
Міністр з питань енергетичного переходу Франції Аньєс Панньє Рунахер, яка ініціювала зустріч, заявила, що мета альянсу – структурувати співпрацю по всьому ядерному ланцюжку створення вартості і забезпечити Європу всіма інструментами для досягнення вуглецевої нейтральності до 2050 року.
Метою співпраці є сприяння дослідженням та інноваціям, а також допомога у встановленні «єдиних правил безпеки відповідно до найкращої міжнародної практики», зазначається у спільній декларації.
Декларація також спрямована на «посилення промислового співробітництва у розвитку європейських ядерних потужностей» і вивчення спільних промислових проєктів для нових реакторів.