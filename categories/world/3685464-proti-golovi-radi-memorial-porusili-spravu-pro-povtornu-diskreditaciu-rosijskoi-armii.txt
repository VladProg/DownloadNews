В росії порушили кримінальну справу про повторну "дискредитацію" армії щодо голови ради правозахисного центру "Меморіал" Олега Орлова.

Про це повідомляє ТГ-канал товариства "Меморіал", передає Укрінформ.
Сьогодні вранці у москві у колишніх керівників ліквідованого товариства "Меморіал", в тому числі в Орлова, відбулися обшуки у справі про "реабілітацію нацизму". Вона була порушена щодо "невстановлених співробітників" товариства "Меморіал" на початку березня.
Після обшуків співробітників "Меморіалу" привезли до ОВС Тверського району москви, а звідти до слідчого комітету рф. Декого з них уже відпустили зі статусом свідків. Слідчі також прийшли з обшуком у будівлю товариства "Меморіал" у Малому Каретному провулку у москві.
Справу "про реабілітацію нацизму" порушили 3 березня. Вона була відкрита за заявою організації "Ветерани росії". Вони нібито виявили у списку жертв сталінських репресій, який становив "Меморіал", близько 20 прізвищ засуджених за звинуваченням у співпраці з гітлерівською Німеччиною під час війни.
Як повідомлялося, в грудні 2021 року верховний суд росії ухвалив ліквідувати "Міжнародний Меморіал", а мосміськсуд ухвалив аналогічне рішення щодо правозахисного центру "Меморіал".
Правозахисників звинуватили у порушенні законодавства про іноземних агентів. "Меморіал" у свою чергу назвав дії російської влади політично мотивованими та непропорційними. Команда "Меморіалу" продовжила правозахисну діяльність уже без юридичної особи як правозахисний проєкт "Підтримка політв'язнів. Меморіал".
Фото: Максим Шеметов