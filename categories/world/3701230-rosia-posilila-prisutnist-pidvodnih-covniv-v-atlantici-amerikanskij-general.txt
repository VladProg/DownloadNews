Військово-морські сили рф останнім часом збільшили присутність своїх підводних човнів в Атлантичному океані.

Про це заявив під час слухань у Конгресі США командувач Європейського командування США генерал Крістофер Каволі, передає власний кореспондент Укрінформу.
«Я можу сказати, що росіяни стали активнішими, ніж ми їх бачили впродовж останнього часу. Їхнє патрулювання в Атлантиці – в усій Атлантиці – здійснюється на високому рівні, у більшості випадків на вищому рівні, ніж ми бачили за останні роки», – сказав Каволі під час виступу в Комітеті з питань збройних сил Палати представників.
Таким чином, зауважив американський генерал, воєнні загрози з боку росії виникають незалежно від розв’язаної кремлем війни проти України.
Як повідомлялося, впродовж останніх тижнів росія зосередила свої підводні човни у Тихому океані, де проводилися масштабні маневри, що мали продемонструвати зміцнення партнерства між росією й Китаєм.