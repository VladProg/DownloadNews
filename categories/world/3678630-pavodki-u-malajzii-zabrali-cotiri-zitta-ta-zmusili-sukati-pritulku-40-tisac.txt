Унаслідок паводків на півдні Малайзії, близько 40 тисяч людей були змушені покинути свої домівки й щонайменше чотири особи загинули.

Як повідомляє кореспондент Укрінформу, про це пише Reuters.



“Паводки, що стали наслідком кількох днів злив, змусили майже 40 тис. людей тікати з власних домівок на півдні Малайзії у штаті Джохор, що межує із Сингапуром, й щонайменше четверо людей загинуло протягом минулого тижня”, - йдеться у матеріалі.

Зазначається, що влада Малайзії розгорнула понад 200 притулків для людей, які втратили дах над головою через негоду.

Хоча паводки є звичним явищем для Малайзії під час щорічного сезону мусонів, що триває з жовтня по березень, зливи минулого тижня все одно застали багатьох жителів Джохора зненацька.
“Хоча Джохор постраждав найбільше, в інших штатах теж відбулися паводки, які змусили сотні людей шукати притулку”, - зауважує Reuters.

Агентство додає, що за даними метеорологів, протягом наступних кількох днів слід очікувати продовження злив, особливо у південних регіонах.
Фото: EPA\UPG