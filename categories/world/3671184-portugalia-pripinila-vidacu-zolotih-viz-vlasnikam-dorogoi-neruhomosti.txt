Португалія відмовилася від практики видачі “золотих віз”, які давали право на тривале проживання у країні покупцям дорогої нерухомості.

Як повідомляє Укрінформ, про це із посиланням на заяву уряду Португалії пише Сіньхуа.
“Цей крок покликаний боротися зі спекуляцією на ринку нерухомості та знизити ціни на ринку”, - стверджує Сіньхуа.
Зазначається, що раніше видані “золоті візи” будуть поновлюватися лише, якщо “вони використовуються для власного та постійного проживання власника та його родичів або якщо нерухомість здається у довготермінову оренду”.
“Із близько 11 тис. виданих досі золотих віз, понад 9 тис. використовувалися винятково для інвестування у нерухомість”, - сказав з цього приводу прем’єр-міністр Португалії Антоніо Коста.
Португалія оголосила також й інші кроки, покликані знизити ціни на нерухомість, серед яких: нижчі податки, спрощення дозволів на будівництво та обмеження розміру підвищення цін на оренду.
Нагадаємо: згідно з цією програмою громадяни країн, що не є членами ЄС, повинні були зробити значні інвестиції в Португалію. Після цього вони отримували право на проживання та безвізовий в'їзд до Шенгенської зони.
Британія скасувала «золоті візи» в лютому після путінського вторгнення в Україну через занепокоєння з приводу припливу незаконних російських грошей. Португалія призупинила надання таких віз для росіян.