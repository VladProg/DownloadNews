Європейський Парламент сьогодні під час пленарного засідання підтримав поправку в резолюцію до річниці початку агресії рф проти України, що закликає до подальшого посилення міжнародної ізоляції росії, зокрема її виключення із складу Ради Безпеки ООН.

Відповідну поправку до резолюції під час процедури голосування «з голосу» запропонував євродепутат від Литви Пятрас Ауштрявічюс, повідомляє кореспондент Укрінформу.
«Пропоную доповнити резолюцію і внести в неї такий текст: Європейський парламент… закликає ЄС та його країни-члени здійснити подальші дії з продовження міжнародної ізоляції російської федерації, включаючи російське членство у міжнародних організаціях, таких як Рада Безпеки Об’єднаних Націй», - заявив депутат.
Ця пропозиція була ухвалена більшістю голосів присутніх на засіданні європейських політиків, отже, буде включена в резолюцію Європарламенту.
Як повідомляв Укрінформ, сьогодні Європейський Парламент більшістю голосів ухвалив резолюцію «Один рік російського вторгнення та агресивної війни проти України». За цей документ, який висловлює солідарність з Україною, засуджує дії російського агресора та пропонує притягнути до відповідальності вище керівництво росії та її союзників, висловилися 444 депутати Європарламенту, «проти» проголосували 26, ще 37 – утрималися.
З початку повномасштабної російської військової агресії проти України, яка розпочалася вранці 24 лютого 2022 року, Європейський Союз надає Україні суттєву політичну, економічну, фінансову, гуманітарну та військову допомогу. Одну із ключових позицій у цих зусиллях займає Європейський Парламент, який продовжує висловлювати солідарність та тверду підтримку Україні у її боротьбі проти російської агресивної війни, та надає відповідні політичні рекомендації для практичних дій з боку Євроінституцій у реалізації такої європейської допомоги.