Участь Путіна в саміті БРІКС у Преторії в серпні 2023 року виглядає малоймовірною, адже влада ПАР юридично зобов'язана арештувати путіна, якщо він приїде на саміт.


Про це в коментарі кореспонденту Укрінформу в Гаазі сказав Юрій Пархоменко, партнер Вашингтонського офісу міжнародної юридичної фірми Foley Hoag, залучений у міждержавних спорах, зокрема, у справах про воєнні злочини та геноцид.
“Ордер також значно обмежує можливість міжнародних поїздок путіна. Він, безсумнівно, уникатиме візитів до країн, де його можуть заарештувати, або прагнутиме отримати попередні гарантії неарешту, що потенційно буде проблематичним і несумісним із зобов’язаннями держав-учасниць за Статутом. Таджикистан, який путін відвідав наприкінці червня 2022 року, є державою-учасницею, а також Бразилія та Південна Африка, партнери росії по БРІКС. Тому участь путіна в саміті БРІКС у Преторії в серпні 2023 року виглядає малоймовірною”, - сказав він.
Експерт також зауважив, що за сучасну історію лише троє діючих глав держав отримали обвинувачення Міжнародного кримінального суду (МКС) під час перебування на посаді: : путін, лівійський лідер Муаммар Каддафі та колишній президент Судану Омар аль-Башир.
“Цей крок суду має незаперечну моральну вагу, поставивши путіна в один ряд із Каддафі, аль-Баширом, Мілошевичем та нацистськими злочинцями”, - сказав він.
Пархоменко додав, що для України ордер став першим кроком до притягнення до кримінальної відповідальності путіна і його поплічників за скоєні злочини. Наступні кроки у цьому напрямку неминучі. Прокурор може розширити обвинувачення у майбутньому.
Ордер також може мати серйозний вплив на громадську думку як на міжнародному рівні, так і в самій росії.
“Міжнародний кримінальний суд, до складу якого входять судді з усього світу, користується повагою в багатьох країнах. Це означає, що звинувачення ще більше послаблять глобальний авторитет путіна та росії. Це затаврувало його перед усім світом як парію, обвинуваченого в кричущих злочинах”, - сказав Пархоменко.
Він підкреслив, що “ордер дав стримуючий сигнал іншим у росії щодо участі у воєнних злочинах, таких як викрадення дітей, а також іншим державам щодо ненадання росії допомоги”.
Крім того, питання скасування міжнародних санкцій проти росії може бути прив'язане до виконання нею ордера суду.
“123 держави-учасниці Статуту МКС і держави, які визнали його юрисдикцію в цій ситуації (Україна), будуть зобов’язані виконати ордери відповідно до запиту МКС про арешт і передачу згідно зі статтею 89(1) Статуту МКС. Крім того, Суд може попросити будь-яку державу, яка не є учасником, надати допомогу на основі спеціальної домовленості або угоди згідно зі статтею 87(5) Статуту. Таким чином, будь-яка така країна, на території якої знайдено особу, також може отримати запит від МКС співпрацювати, заарештувавши та видавши цю особу, і вона може бути зобов’язана зробити це відповідно до зазначеної домовленості чи угоди”, - пояснив він.

Як повідомляв Укрінформ, 17 березня 2023 року, Палата попереднього провадження Міжнародного кримінального суду (МКС) видала ордери на арешт двох осіб - володимира володимировича путіна та марії олексіївни львової-бєлової.
Президента рф та уповноважену президента рф у справах дитини підозрюють у воєнних злочинах - незаконних депортації та переміщеннї населення, зокрема дітей, з окупованої території України, щонайменше з 24 лютого 2022 року.