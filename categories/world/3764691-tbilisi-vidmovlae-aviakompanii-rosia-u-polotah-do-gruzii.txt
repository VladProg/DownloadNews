В Агентстві цивільної авіації Грузії заявили, що вже двічі відмовили авіакомпанії «Росія», яка зверталася із заявками на польоти до країни.

Як передає Укрінформ, про це повідомляє Новини-Грузія.
Перша відмова була видана ще 16 травня рейсу Москва - Тбілісі - Москва. Друга відмова – минулого тижня, 14 вересня, за рейсами Москва - Тбілісі - Москва, Москва - Батумі - Москва та Санкт-Петербург - Тбілісі - Санкт-Петербург.
Причина полягає у тому, що російський авіаперевізник знаходиться у чорному списку ЄС.
Незважаючи на це, на сайті московського аеропорту «Шереметьєво» наполегливо з'являється інформація про запуск «Росією» рейсів до Тбілісі з 14 жовтня і навіть двічі на добу. У компанії заявляють, що досі розраховують на позитивну відповідь з Грузії.
Як повідомлялося, президент РФ Володимир Путін підписав укази про скасування візового режиму для громадян Грузії з 15 травня та про дозвіл на пряме авіасполучення з цією країною.
Заступниця міністра економіки Грузії Маріам Кврівішвілі заявила, що російські авіакомпанії та повітряні судна, на які не накладені санкції, отримають можливість здійснювати пряме повітряне сполучення у напрямку Грузії.
Російські авіаперевізники Red Wings та Азімут вже отримали дозволи на польоти до Грузії.
Речник ЄС Пітер Стано заявляв, що рішення уряду Грузії поновити авіасполучення з Росією суперечить політиці санкцій ЄС проти країни-агресора та викликає сумніви у подальшому просуванні Грузії до ЄС.