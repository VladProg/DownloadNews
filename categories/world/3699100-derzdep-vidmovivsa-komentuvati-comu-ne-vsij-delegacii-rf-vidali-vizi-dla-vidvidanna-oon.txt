Держдепартамент США назвав «конфіденційним» питання щодо видачі віз представникам рф, відмовивши таким чином у коментарях, чому, крім лаврова та кількох окремих делегатів, решта досі не отримала віз для участі в зустрічах ООН.

З відповідною заявою виступив у п’ятницю заступник речника зовнішньополітичного відомства США Ведант Пател, повідомляє власний кореспондент Укрінформу.
«Питання щодо статусу віз є конфіденційним, тож я би не вдавався у пояснення процесу або як це працює», - зауважив представник Держдепу.
Таким чином він відповів на прохання російського журналіста прокоментувати ситуацію, чому частина делегації рф, а також журналісти, які планували приєднатися до візиту лаврова в ООН, досі не отримали віз для в’їзду в США.
Як повідомлялося, російський міністр лавров планує прилетіти до Нью-Йорка наступного тижня, щоб 24-25 квітня взяти участь у заходах, пов’язаних із головуванням росії в Раді Безпеки ООН. Сам міністр та деякі члени російської делегації кілька днів тому отримали візи для в’їзду на територію США.