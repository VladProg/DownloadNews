У Грузії понеділок, 7 серпня, оголошений днем жалоби в пам’ять про загиблих унаслідок зсуву ґрунту, що стався на курорті Шові муніципалітету Они.

Як передає Укрінформ, про це повідомляє Перший канал Грузії.
Державні прапори приспущені по всій території Грузії з 00:00 7 серпня до 00:00 8 серпня.
Новини-Грузія зазначає, що у зоні стихійного лиха вже п'яту добу триває пошукова операція.
Станом на ранок, 7 серпня, на території колишнього курортного селища Шові виявлено тіла 18 людей. На сьогодні ідентифіковано 14 із них.
Ще 16 людей розшукують.
За початковим висновком Національного агентства з питань довкілля Грузії, 3 серпня в долині річки Бубісцкалі стався збіг природних геологічних та гідрометеорологічних явищ, що призвели до формування селевого потоку екстремального характеру.
На підставі польових досліджень, проведених в ущелині, було встановлено, що на захід від льодовика Буба мав місце обвал скельної маси, яка, увійшовши в динаміку, зіткнулася з льодовиком, викликавши обвал його певної частини.
Це могло призвести до розливу підльодовикових вод, після чого потік, що утворився, став рухатися з великою швидкістю в руслі долини.
Також вказується, що зазначеному процесу сприяли підвищена останнім часом температура повітря, інтенсивне танення льодовиків, спричинене зміною клімату, та супутні атмосферні опади.
Як повідомляв Укрінформ, у грузинському курортному селищі Шові 3 серпня стався зсув ґрунту.
У МЗС України заявили про загибель українки унаслідок зсуву ґрунту в Шові.
Фото з сайту newsgeorgia.ge