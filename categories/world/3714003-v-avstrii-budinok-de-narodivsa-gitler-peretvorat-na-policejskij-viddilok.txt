Будинок в австрійському містечку Браунау-на-Інні, в якому народився Адольф Гітлер, стане місцем проведення тренінгів з прав людини для поліцейських.

Про повідомляє АРА, передає Укрінформ.
"У будинку, де народився Гітлер в Браунау, в майбутньому мають проводитися навчальні курси з прав людини для поліцейських. Будинок, щодо використання якого точаться суперечки, з осені 2023 року має бути реконструйований і перетворений на поліцейську дільницю", - йдеться у повідомленні.
Як зазначається, опитування серед австрійців продемонструвало, що 53% респондентів хотіли б перетворення будинку на установу, яка б тематично займалася питаннями націонал-соціалізму, пам'яті, антифашизму, толерантності та миру, ще 23% виступили за знесення будинку, і лише 6% - за те, щоб туди переїхав орган виконавчої влади.
Проте експерта комісія виступила проти перетворення "будинку Гітлера" на заклад на тему націонал-соціалізму, оскільки це була б "гра з міфом Гітлера". Знесення будинку проблематичне з правових причин, а також могло би бути сприйнято на міжнародному рівні як "відмова Австрії розібратися з власним минулим".


За рішенням комісії будинок має бути перепланований, аби "порушити його впізнаваність" і привабливість для неонацистів як туристичного об'єкта.
У майбутньому центрі планують навчати поліцейських з Верхньої Австрії на тему прав людини, але він буде відкритий і для представників виконавчої влади з усієї Австрії.
Гітлер з'явився на світ у квартирі на верхньому поверсі будівлі у Браунау-на-Інні у 1889 році. Він провів там перші місяці життя, а потім сім'я переїхала до німецького міста Пассау.
У триповерховому будинку колишнього готелю, побудованому у XVII столітті, після Другої світової війни розміщувалися бібліотека, школа, а з 1972 по 2011 роки — майстерня і культурний центр для людей з особливостями здоров'я. Після цього будинок кілька років стояв порожній, оскільки його власниця відмовлялася укладати новий орендний договір.
Згодом уряд Австрії прийняв рішення про націоналізацію будівлі, аби запобігти перетворенню його на місце паломництва неонацистів.
Фото: DAPD