Польща почала будувати так зване електронне загородження – сучасну систему відеокамер та датчиків руху – на кордоні з Калінінградською областю росії.

Про це під час пресконференції у Варшаві заявив у вівторок міністр внутрішніх справ й адміністрації Польщі Маріуш Камінський, передає власний кореспондент Укрінформу.
“Саме сьогодні розпочалися безпосередні земляні роботи з будівництва електронного загородження на польсько-російському кордоні, тобто на кордоні з Калінінградською областю”, - зазначив Камінський.
Він повідомив, що це загородження – система з кількох тисяч камер і датчиків руху – буде встановлено на ділянці 199 км, що становить сухопутну частину кордону РП з рф. Натомість на відрізку кордону на Віслинській косі вже кілька років діє система відеомоніторингу.
Камінський зазначив, що завдяки встановленню електронного загородження, що має завершитися восени цього року, Варшава матиме повну картинку того, що діється на кордоні.
“Наш східний кордон буде чудово підготовлений до різного роду протиправних дій, пов’язаних із кризовими ситуаціями з нашими східними сусідами. Я переконаний, що це буде найкраще захищений кордон Європейського Союзу”, - наголосив польський міністр.
На будівництво електронного загородження на кордоні з рф буде витрачено 373 млн злотих (понад 80 млн євро).
Загалом електронний бар’єр складатиметься з близько 2 тис. стовпів для камер, 3 тис. відеокамер, 700 км різного роду кабелів. У центрі контролю Вармінсько-Мазурського відділу Прикордонної служби РП буде створено 12 операторських місць для цілодобового контролю за кордоном.
Як відомо, станом на кінець березня Польща збудувала понад 100 км загороджень з Калінінградською областю росії. На цьому відрізку кордону їх почали будувати на початку листопада минулого року. Загородження складається з трьох рядів колючого дроту на металевих стовпах. Воно буде 2,5 м заввишки та 3 м завширшки. Перед ним є сітка для диких звірів.
Між тим наприкінці лютого Польща розпочала превентивне спорудження фортифікаційних протитанкових загороджень на кордоні з росією і білоруссю як засіб відлякування і стримування.
Раніше Польща збудувала загородження та електронний бар’єр на кордоні з білоруссю.
Фото ілюстративне