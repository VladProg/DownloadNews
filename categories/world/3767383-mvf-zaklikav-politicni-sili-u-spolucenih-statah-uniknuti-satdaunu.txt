Міжнародний валютний фонд вважає загрозу урядового шатдауну в США ризиком, якого можна уникнути, та закликав політичні сили в американському Конгресі запобігти цьому.

Про це заявила в четвер під час пресбрифінгу у Вашингтоні директорка Департаменту з питань комунікацій МВФ Джулія Козак, передає власний кореспондент Укрінформу.
«Щодо перспектив або можливості урядового «шатдауну», ми, звісно, закликаємо сторони досягти консенсусу, щоб вони разом знайшли шлях для фінансування уряду США», - зауважила представниця Фонду.
Вона також зазначила, що у МВФ вважають припинення фінансування бюджетних установ «ризиком для економіки США, якого можна уникнути».
Як повідомляв Укрінформ, американський Сенат у середу проголосував за початок дебатів щодо бюджетного законопроєкту, який має дозволити уникнути шатдауну 1 жовтня, а також передбачає $6 мільярдів на допомогу Україні. Вважається малоймовірним, що обидві палати Конгресу ухвалять необхідні законопроєкти щодо державного бюджету на 2024 фінансовий рік до 30 вересня.
Аби не допустити припинення фінансування уряду, Конгрес може ухвалити відповідну резолюцію, яка тимчасово продовжить виділення бюджетних коштів на рівні попереднього року.