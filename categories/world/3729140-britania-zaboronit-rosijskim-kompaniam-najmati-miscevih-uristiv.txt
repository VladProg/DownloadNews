Уряд Великої Британії запровадить закон, який додатково обмежить доступ багатіїв та великих компаній пов’язаних з російським режимом, до британської юридичної експертизи для здійснення угод, що своєю чергою посилить тиск на владу президента РФ Володимира Путіна.

Як передає Укрінформ, про це йдеться у пресрелізі уряду.
«Сьогодні ми посилюємо санкційний підхід Великої Британії, запроваджуючи заходи, спрямовані на те, щоб блокувати Росії доступ до отримання британської юридичної експертизи. Сполучене Королівство непохитно виконує свою обіцянку підтримувати Україну стільки, скільки буде потрібно», - заявив глава МЗС Джеймс Клеверлі.
Зазначається, що цей захід базується на вже чинних санкціях, запроваджених проти Росії протягом минулого року, через які російським компаніям було заборонено доступ до отримання низки юридичних послуг і досвіду британських юристів.
Нові ж заходи розширюють і чинні правила щодо використання Росією британських юридичних спеціалістів для сприяння у певній комерційній діяльності, яка приносить користь країні.
Крім цього, закон може також заборонити юридичним фахівцям надавати консультації міжнародним компаніям щодо рішень про кредитування російського бізнесу.
Росія сильно залежить від західних країн в галузі юридичної експертизи, раніше Велика Британія щороку експортувала юридичні послуги російському бізнесу на суму 56 мільйонів фунтів стерлінгів.
Як повідомляв Укрінформ, у травні Велика Британія запровадила додаткові санкції проти Москви. До списку увійшли 86 росіян та компаній.