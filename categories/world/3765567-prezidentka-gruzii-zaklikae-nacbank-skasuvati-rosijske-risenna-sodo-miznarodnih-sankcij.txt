Президентка Грузії Саломе Зурабішвілі закликає нацбанк країни скасувати «російське рішення» щодо послаблення процедури з дотримання міжнародних санкцій.

Як передає Укрінформ, про це повідомляє Перший канал Грузії.
«Коли вирішується європейське майбутнє Грузії, країні важливо скасувати «російське рішення», ухвалене Національним банком. Перетворення Грузії на можливу «чорну діру» відповідає інтересам лише однієї країни та прямо суперечить інтересам держави та нашому євроатлантичному шляху», - йдеться у заяві адміністрації президентки.
Новини-Грузія зазначає, що раніше Зурабішвілі відмовилася позбавляти грузинського громадянства колишнього генпрокурора Отара Парцхаладзе, який потрапив під американські санкції за звинуваченням у зв'язках із ФСБ РФ.
«Якщо Парцхаладзе винний, то має бути покараний у Грузії, і як громадянин Грузії. Виходячи з інтересів держави, президент Грузії не вважає за доцільне припиняти його грузинське громадянство на даному етапі», – йшлося в заяві, поширеній адміністрацією президента.
Як повідомляв Укрінформ, 20 вересня Нацбанк Грузії змінив порядок реалізації міжнародного санкційного режиму, коли йдеться про громадян Грузії після того, як США ввели обмежувальні заходи проти колишнього головного прокурора країни Отара Парцхаладзе за співпрацю з ФСБ РФ.
Згідно з рішенням Нацбанку, якщо міжнародні санкції накладені на громадянина Грузії – рахунки можуть бути заморожені лише після обвинувального вироку місцевого суду, а не автоматично, як раніше.