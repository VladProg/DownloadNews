Прем’єр-міністр Греції Кіріакос Міцотакіс представив новий уряд після парламентських виборів, які відбулися 25 червня.

Як передає Укрінформ, про це повідомляє Ekathimerini.
Загалом до складу Кабміну увійшли 24 міністри. При цьому 17 із 24 були в попередньому уряді.
Декілька відомих міністрів були перепризначені на нові посади, включаючи колишнього міністра закордонних справ Нікоса Дендіаса, який обійняв посаду глави Міністерства оборони.
Гіоргіос Герапетрітіс, близький соратник Міцотакіса, був призначений новим міністром закордонних справ, а Костіс Хацідакіс - міністром фінансів.
Заявленою метою нового уряду є реформи Національної системи охорони здоров’я та освіти, реалізація реалістичних і негайних заходів для покращення здійснення правосуддя, а також вирішення питань екології та містобудування.
Як повідомляв Укрінформ, у понеділок Кіріакос Міцотакіс склав присягу прем’єр-міністра Греції на другий термін після того, як днем раніше його партія «Нова демократія» здобула перемогу на парламентських виборах.
Фото: Dimitris Papamitsos/Office of the Prime Minister