Прем’єр-міністр Ізраїлю Біньямін Нетаньягу заявив на прес-конференції у понеділок, що Йоав Галлант, звільненню якого перешкодили масові протести, залишиться на посаді міністра оборони країни.

Як передає Укрінформ, про це повідомляє The Times of Israel.
«У нас (з Галлантом – ред.) були розбіжності, навіть серйозні розбіжності. Але я вирішив залишити аргументи позаду», – сказав Нетаньягу.
Як повідомлялося, наприкінці березня прем'єр-міністр Ізраїлю Беньямін Нетаньягу звільнив з посади міністра оборони Йоава Галанта, який закликав владу відмовитися від суперечливих планів реформування системи правосуддя.
Нетаньягу викликав Галанта до себе й повідомив, що більше йому не довіряє.
Лідер ізраїльської опозиції Яїр Лапід назвав звільнення очільника міноборони «новим падінням» для уряду.
«Нетаньягу може звільнити Галанта, але не може звільнити реальність або звільнити народ Ізраїлю, який об'єднався, аби протистояти божевіллю коаліції», – сказав Лапід.
Раніше Галант закликав уряд зупинити ухвалення законодавства про зміни в судовій системі, оскільки масові протести проти реформи становлять загрозу для національної безпеки.