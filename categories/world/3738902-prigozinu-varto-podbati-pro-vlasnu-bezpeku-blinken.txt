Останні події навколо заколоту групи "Вагнера" в Росії стали прямим викликом Путіну та призвели до нових тріщин у його режимі, тож Пригожину зараз варто подумати про безпеку власного життя – з огляду на практику, яка існує у Росії.

Про це заявив у п’ятницю державний секретар США Ентоні Блінкен під час виступу на Безпековому форумі Aspen, передає власний кореспондент Укрінформу.
«Я думаю, ми можемо з упевненістю сказати, що ми бачили, як на фасаді (режиму РФ – ред.) з’явилися тріщини», - зазначив Блінкен.
Він підкреслив, що Пригожин кинув прямий виклик владі Путіна й публічно поставив під сумнів передумови для війни в Україні, які сформулював особисто Путін.
«Знаєте, на місці Пригожина я був би дуже занепокоєним. НАТО проваджує політику відкритих дверей, Росія – політику відкритих вікон. Тож, він (Пригожин – ред.) має бути сфокусований на цьому»,- зауважив Блінкен.
Як повідомляв Укрінформ, за інформацією Головного управління розвідки України, в Росії триває підготовка до можливого нового заколоту, на кшталт того, що влаштувала кілька тижнів тому група "Вагнера". При цьому в ГУР вказують на усвідомлення російською елітою того, що рішення про анексію Криму та вторгнення в Україну були помилковими й безглуздими для інтересів Росії.