Жителя Саудівської Аравії місцевим судом засудили до смертної кари через дописи у Twitter та відео на YouTube.

Як повідомляє кореспондент Укрінформу, про це заявили у правозахисній організації Human Rights Watch.

Фото: ©Private


Саудівський суд засудив до смерті чоловіка, грунтуючись винятково на його активності у X (колишній Twitter) та YouTube”, - йдеться у поширеному релізі.

Зазначається, що вирок проти 54-річного вчителя на пенсії Мухаммеда аль-Гамді було ухвалено ще 10 липня Спеціалізованим кримінальним судом Саудівської Аравії “лише через його мирне висловлювання онлайн”. “Для ухвалення рішення про страту, суд використав дописи й поширення у Twitter, а також активність у YouTube як докази проти нього”, - стверджує HRW.

Відповідно до судових документів, аль-Гамді визнали винним в “описі короля чи кронпринца у такій формі, що підриває релігію чи справедливість”, а також у тому, що він “схвалював терористичну ідеологію”, “підтримував зв’язок із терористичною організацією” й публікував фейкові новини “з метою вчинення терористичного злочину”. Для вчинення усіх цих “злочинів” аль-Гамді нібито використовував свій акаунт у мережі Х (колишній Twitter).

Додамо, що сам аль-Гамді вважає себе не політичним активістом чи правозахисником, а приватною особою, яка лише висловила певні занепокоєння стосовно влади Саудівської Аравії. Водночас рідний брат засудженого Саед бін Насер аль-Гамді - відомий саудівський вчений та критик, який проживає в екзилі у Великій Британії.