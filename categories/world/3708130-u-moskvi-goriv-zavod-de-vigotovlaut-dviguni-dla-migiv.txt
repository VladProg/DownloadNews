В ніч проти 12 травня сталася пожежа на території московського машинобудівного заводу ім. Чернишова, де виготовляють двигуни для військових літаків МіГ.

Про це повідомляє Телеграм-канал SHOT, передає Укрінформ.
«У москві сталася пожежа на території машинобудівного заводу імені В.В. Чернишова, постраждало троє людей. На цьому підприємстві виготовляють двигуни для літаків МіГ», - йдеться у повідомленні.
За даними видання, займання виникло в одній із будівель підприємства близько 4-ї ранку. Спалахнули особисті речі та меблі у кабінеті на другому поверсі на площі близько 15 кв. метрів, виникло сильне задимлення в приміщенні. Пожежу ліквідували, постраждалих забрала "швидка".

Також повідомляється про пожежу в підмосковному Дзержинському, на складі просто неба, на якому зібрані використані покришки. Це призвело до великого задимлення. Вогонь охопив площу до 1,5 тис кв. метрів.

Як повідомлялося, у ніч проти 4 травня у росії виникли пожежі на двох нафтопереробних заводах - у Ростовській області та Краснодарському краї.