Міністерство із загальнонаціональних справ Японії підрахувало чисельність населення країни з використанням Базового реєстру відомостей про жителів.

Як передає Укрінформ, про це повідомляє NHK.
Станом на 1 січня цього року чисельність японського населення становила понад 122,42 млн осіб.
Це приблизно на 800 тис. осіб менше, ніж у попередньому році, і є найбільшим падінням з моменту початку реєстрації даних у 1968 році.
Число народжень минулого року становило близько 771 тис., що є найнижчим показником з моменту початку досліджень у 1979 році, тоді як число смертей було рекордно високим, склавши понад 1,56 млн.
Зазначається, що у Токіо було зареєстровано найвищу чисельність населення - близько 13,26 млн осіб. Населення префектури Тотторі було найменшим - близько 541 тис. осіб. Вперше чисельність японського населення скоротилася у всіх 47 префектурах країни.
Як повідомляв Укрінформ, за оцінками японського Національного інституту досліджень населення та соціального забезпечення, до 2070 року населення Японії скоротиться трохи більше ніж на 30%, до 87 млн осіб.
Фото: Getty Images