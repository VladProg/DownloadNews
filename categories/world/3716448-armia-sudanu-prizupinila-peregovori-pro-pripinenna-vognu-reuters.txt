Суданська армія призупинила в середу переговори про припинення вогню і надання гуманітарного доступу, що викликало побоювання щодо нової хвилі кровопролиття.

Про це повідомляє Reuters з посиланням на дипломатичне джерело, передає Укрінформ.
Переговори з конкуруючими воєнізованими силами швидкої підтримки (RSF) розпочалися на початку травня і завершилися декларацією про зобов'язання захищати цивільне населення і двома короткостроковими угодами про припинення вогню, які неодноразово порушувалися.
Армія і RSF домовилися продовжити тижневу угоду про припинення вогню на п'ять днів незадовго до того, як вона мала закінчитися у понеділок.
Обидві сторони порушували одне перемир'я за іншим, що викликає занепокоєння щодо тривалого насильства, яке може дестабілізувати ситуацію в інших країнах регіону.
Мешканці повідомляли про запеклі сутички на півдні Хартума і в Омдурмані за річкою Ніл, які тривали до пізнього вечора вівторка.
Перемир'я було укладено за посередництва Саудівської Аравії та США, які заявляють, що його порушували обидві сторони, але все ж воно дозволило доставити допомогу приблизно двом мільйонам людей.
Як повідомляв Укрінформ, сторони збройного протистояння в Судані підписали нову угоду про припинення вогню терміном на п’ять днів.
Фото: АА