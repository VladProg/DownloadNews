Прем’єр-міністром Словаччини знову став проросійський політик і лідер партії Smer-SD Роберт Фіцо.

Про це повідомляє Reuters, передає Укрінформ.
Президентка Словаччини Зузана Чапутова офіційно призначила кандидатуру Фіцо та затвердила склад нового уряду після того, як його партія SMER-SD перемогла на виборах 30 вересня та сформувала коаліцію з лівоцентристськими HLAS і націоналістичними партіями SNS.
Фіцо проводив активну передвиборчу кампанію, обіцяючи зупинити військову допомогу Україні, зробити зовнішню політику незалежною від партнерів з ЄС та Сполучених Штатів, а також радикально захистити державні кордони від великого потоку мігрантів.
Він вже обіймав посаду прем’єр-міністра Словаччини у 2006-2010 та 2012-2018 роках.
Як повідомлялося, партія Smer-SD набрала 22,9% голосів на парламентських виборах у Словаччині 30 вересня. Словацька національна партія (SNS), яка здобула 5,6% підтримки, стала коаліційним партнером партії Фіцо.