Великобританія відправить наступного року в Північну Європу, зокрема в Естонією, 20 тис. військовослужбовців, а також вісім бойових кораблів, літаки та ударні вертольоти.

Про це передає Укрінформ із посиланням на ЗМІ.
"Мета - протистояння гібридним загрозам, зокрема спробам саботажу підводної інфраструктури. Для Естонії це означає, що протягом наступного року очікується поява близько 4 тис. британців", - повідомив міністр оборони Естонії Ханно Певкур.
Він додав, що залежно від специфіки навчань, солдати прибуватимуть до Естонії поступово упродовж року.
Певкур зазначив, що експедиційний корпус під керівництвом Британії призначений для зміцнення присутності союзників у просторі Балтійського моря і захисту інфраструктури від можливих гібридних загроз.
"Ми говоримо і про те, що сталося торік у вересні з Nord Stream, і зараз із газопроводом Balticconnector, а також із кабелем зв'язку між Естонією та Фінляндією. Ми збираємося показати, що будемо захищати цю інфраструктуру. Це питання безпеки, і такі саботажі ми ігнорувати не будемо", - заявив Калев Стойческу, голова парламентської комісії з держоборони.
До Об'єднаного експедиційного корпусу, очолюваного Великою Британією, також входять Естонія, Нідерланди, Латвія, Литва, Норвегія, Швеція, Фінляндія, Данія та Ісландія.
Як повідомляв Укрінформ, прем’єр-міністр Ріші Сунак у п’ятницю заявив, що Велика Британія планує посилити військову присутність у Північній Європі, включаючи розгортання 20 000 військових у регіоні наступного року, через побоювання через побоювання щодо російських диверсій на об'єктах критичної інфраструктури.