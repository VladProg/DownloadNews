Процес розширення Євросоюзу прив’язаний не до конкретних дат, але до результатів, які країни-кандидати досягають у реформах та у виконанні необхідних для цього критеріїв, тож, виходячи із поточного стану, така країна як Чорногорія може увійти до ЄС і до 2030 року.

Про це сьогодні у Подґоріці під час пресконференції за підсумками зустрічі з президентом Чорногорії Яковом Мілатовичем заявила президентка Європейської комісії Урсула фон дер Ляєн, повідомляє кореспондент Укрінформу.
Саме так вона відповіла на запитання журналістів, чи зможе Чорногорія приєднатися до ЄС до 2030 року, який був визначений своєрідним часовим орієнтиром для координації процесів розширення та реформ як в країнах-кандидатах, так і в самому Євросоюзі.
«Немає необхідності чекати. Процес входження (до ЄС – ред.) оснований на досягненнях. Тож, якщо ви виконуєте необхідні умови та здійснили потрібні кроки, - немає необхідності чекати до певної дати. Цей процес прив’язаний не до календарю, але до здійснення реформ та підготовки суспільства й економіки для членства в ЄС. Це потребує виконання тих критеріїв, яких мають виконувати також всі країни-члени, щоб бути з Європейським Союзом. Я бажаю Чорногорії пройти цю «останню милю» так швидко як це можливо. Це відкриє перед вами двері», - наголосила фон дер Ляєн.
Вона нагадала, що наразі у переговорах між ЄС та Чорногорією щодо розширення відкриті вже всі глави, три з них, за попередніми оцінками, можуть вважатися вже закритими. Тож Чорногорія, яка тривалий час була лідером серед країн Західних Балкан у просуванні до членства в Європейському Союзі, має всі можливості, щоб і надалі утримувати цю амбітну позицію.
При цьому Урсула фон дер Ляєн окремо підкреслила важливість того факту, що Чорногорія вже тривалий час фактично на 100 відсотків приєднується до позиції та спільних заяв ЄС в рамках Спільної зовнішньої та безпекової політики, є поважним членом Північноатлантичного Альянсу.
«Зараз ви маєте бути зосереджені на досягненні цілей процесу розширення. Разом ми маємо пройти цю останню милю, та вийти на лінію фінішу. Важливо, щоб вся країна у цьому говорила одним голосом та об’єднано рухалася в одному напрямку», - сказала керівниця Єврокомісії.
Вона нагадала, що ЄС реалізовує програму підтримки країн Західних Балкан на суму у 30 мільярдів євро. План економічного зростання для країн регіону, за словами Урсули фон дер Ляєн, складається з чотирьох головних складових. Перша передбачає відкриття Єдиного ринку ЄС для Західних Балкан, друга – відкриття кордонів для економічної співпраці в самому регіону, для розширення спільного ринку. Разом ці зусилля можуть привести до швидкого зростання сукупного ВВП Західних Балкан, принаймні, на 10 відсотків.
Третій елемент економічного плану ЄС для Західних Балкан - реформи правового поля, що тісно пов’язано із відкриттям ринків. Це відкриє шлях до четвертого напрямку - притоку зовнішніх інвестицій для підтримки економічного розвитку та реформ в країнах регіону. Для Чорногорії, як зазначила Урсула фон дер Ляєн, мова йде, зокрема, про поліпшення бізнес-клімату, про прискорення цифрової трансформації та модернізацію енергетичного сектору.
Завдяки цим зусиллям економіка країни може подвоїтися протягом наступного десятиліття. Нині економіка Чорногорії в абсолютних показниках складає близько половини від рівня економічного розвитку в середньому по ЄС.
Як вже повідомлялося, президентка Європейської комісії Урсула фон дер Ляєн продовжує турне країнами західних Балкан, перед оприлюдненням чергової доповіді Європейської комісії щодо прогресу країн-кандидатів та потенційних кандидатів на шляху до членства в ЄС. Як очікується, такий звіт Єврокомісія оприлюднить на початку листопада. Документ вперше охоплюватиме аналіз зусиль України та Молдови, а також Грузії, на шляху Європейської інтеграції.
Україна розраховує на позитивну оцінку своїх зусиль у доповіді Єврокомісії, що може дозволити Європейській Раді відкрити формальні переговори з Україною про членство вже до кінця поточного року.