В Ірані померла 16-річна школярка Арміта Гераванд, яка місяць була у комі, імовірно, в результаті побиття у «поліції моралі».

Як передає Укрінформ, про це повідомляє BBC.
За офіційною версією, школярка 1 жовтня «сама знепритомніла» на платформі тегеранського метро, отримала травму голови в результаті падіння на край платформи. Державні ЗМІ Ірану повідомили, що Гераванд померла в суботу вранці від «пошкодження мозку».
Проте норвезька правозахисна група Hengaw заявила, що отримала інформацію про те, що Арміта «стала жертвою політики примусового носіння хіджабу та померла після 28 днів госпіталізації».
Активісти звинуватили правоохоронців у побитті дівчини, нібито, за відмову носити хіджаб.
Смерть Арміти нагадала багатьом іранцям про смерть молодої жінки Махси Аміні, яка померла під вартою у вересні 2022 року після того, як її затримала «поліція моралі» в Тегерані за нібито «неналежне» носіння хіджабу.
Після смерті Аміні в Ірані спалахнули антиурядові протести, які й досі тривають в країні. Сотні людей були вбиті і тисячі затримані під час жорстокого розгону правоохоронцями.
Як повідомляв Укрінформ, у вересні парламент Ірану ухвалив законопроєкт «Про хіджаб та цнотливість», який передбачає покарання у вигляді позбавлення волі терміном до 10 років та штрафи за порушення ісламського дрес-коду.