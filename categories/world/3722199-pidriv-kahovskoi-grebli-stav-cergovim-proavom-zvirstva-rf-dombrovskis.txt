Європейська Комісія почала надавати Україні допомогу відразу після руйнації греблі ГЕС у Новій Каховці, яка стала результатом безглуздої атаки та черговим проявом російського звірства.

Про це сьогодні у Страсбурзі під час слухань у Європейському Парламенті щодо гуманітарних наслідків та наслідків для довкілля греблі у Новій Каховці заявив виконавчий віцепрезидент Єврокомісії Валдіс Домбровскіс, повідомляє кореспондент Укрінформу.
«Ми висловили підтримку населенню України, життя якого піддається ризику в результаті цієї безглуздої атаки. Серед найбільш важливих аспектів, які потребують уваги – вплив цих подій на Запорізьку АЕС. Ситуація там наразі є стабільною, оскільки рівень води в резервуарах охолодження залишається стабільним. Руйнація греблі представляє собою новий вимір російських звірств. ЄС глибоко вражений повідомленнями, що російські сили обстрілюють українських рятувальників, які намагаються потрапити у затоплені райони Херсонської області», - заявив Валдіс Домбровскіс.
Він зауважив, що з 6 червня, з перших часів лиха, Координаційний центр Європейської комісії з надзвичайних ситуацій перебував у постійному контакті з українськими надзвичайними службами, та відповів на запит України по допомогу. Станом на сьогодні 14 країн-членів та Механізм ЄС із цивільного захисту запропонували допомогу для України, що включає 76 човнів, більш як 300 водяних помп та більш як 160 тисяч предметів для обладнання притулку.
«Швидка допомога Єврокомісії є результатом роботи з прогнозування та підготовки. З часів, коли російські сили окупували (Каховську – ред.) греблю, Координаційний центр Єврокомісії з надзвичайних ситуацій зробив деталізований аналіз можливих наслідків та розвинув моделі розвитку подій за різних ступенів руйнації греблі. Цей аналіз постійно оновлювався та доводився до української сторони для надзвичайного планування. Таку роботу необхідно продовжувати для реагування на інші ситуації», - сказав виконавчий віцепрезидент Єврокомісії.
Як повідомлялося, вночі 6 червня російська армія підірвала дамбу Каховської ГЕС. На Херсонщині продовжуються рятувальні роботи та заходи з подолання наслідків цього злочину. Ситуація на тимчасово окупованих територіях області залишається драматичною, оскільки окупаційні сили не допускають українських рятувальників у підтоплені райони.
За фактом підриву окупантами Каховської ГЕС правоохоронці розпочали розслідування за статтею "екоцид". В Укргідроенерго заявили, що Каховська ГЕС повністю зруйнована і відновленню не підлягає.
Фото: Maxar Technologies