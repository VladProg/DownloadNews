Агентство ООН у справах біженців у п'ятницю закликало уряди країн впустити на свою територію цивільних осіб, які тікають із Судану, і не відправляти їх назад до охопленої конфліктом країни.

Як передає Укрінформ, про це повідомляє Reuters.
"Ми радимо урядам не повертати людей до Судану через конфлікт, який там відбувається", - заявила директор Управління Верховного комісара ООН у справах біженців Елізабет Тан.
Вона зазначила, що це стосується громадян Судану, іноземних громадян, у тому числі біженців, яких приймають у Судані, осіб без громадянства, а також тих, хто не має паспорта або будь-якої іншої форми ідентифікації.
За даними ООН, конфлікт у Судані змусив близько 100 000 людей втекти до сусідніх країн і перешкоджає доставці допомоги в країну, де близько третини населення вже покладається на гуманітарну допомогу.
Тан підкреслила, що наразі немає жодних ознак того, що цивільним особам з Судану забороняють в'їзд до сусідніх країн, хоча на кордоні з Єгиптом спостерігається скупчення людей.
"Цілком ймовірно, що ті, хто тікає, потребують високого рівня міжнародного захисту", - підсумувала Тан про цивільних осіб, які тікають з Судану.
Як повідомляв Укрінформ, керівник гуманітарної програми ООН Мартін Гріффітс заявив, що працює над отриманням зобов'язань від воюючих сторін у Судані щодо захисту гуманітарної допомоги, щоб забезпечити її доставку до тих, хто її потребує.
Фото: EPA/UPG