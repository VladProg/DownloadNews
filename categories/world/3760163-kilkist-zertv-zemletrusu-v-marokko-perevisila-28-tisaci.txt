Унаслідок потужного землетрусу, який стався в Марокко в п'ятницю ввечері, кількість загиблих зросла до 2 862 осіб.

Про це повідомляє CNN, передає Укрінформ.
Зазначається, що кількість поранених сягнула 2 562 осіб.
Рятувальники все ще розбирають завали та намагаються дістатися до ізольованих населених пунктів після руйнівного землетрусу, який стався у п’ятницю. Цей землетрус став найсильнішим у центрі країни за понад століття, а його епіцентр знаходився неподалік від популярного туристичного та економічного центру Марракеша.
Найбільше постраждала провінція Аль-Хауз, де загинули майже 1500 людей. Цей регіон, як і багато інших сильно постраждалих місць, розташований на південь від Марокко біля підніжжя Атлаських гір і включає віддалені села та поселення, до яких рятувальникам було важко дістатися. Очевидці стверджують, що деякі міста повністю зруйновані, майже всі будинки в районі села Асні пошкоджені.

ЮНІСЕФ заявило, що близько 100 тисяч дітей постраждали від землетрусу в Марокко. Водночас точна кількість загиблих чи поранених дітей на даний момент не відома.
Агентство ООН повідомило, що воно «вже мобілізувало гуманітарний персонал для підтримки негайного реагування на місці, яке очолює Королівство Марокко», і воно залишається у тісному зв’язку із владою та партнерами для надання подальшої підтримки.
Як повідомляв Укрінформ, 8 вересня у Марокко стався потужний землетрус. Геологічна служба США оцінила силу землетрусу магнітудою 6,8. Водночас Геофізичний центр Марокко повідомив, що землетрус стався в районі Ігхіл у Високому Атласі магнітудою 7,2. Він стався після 23.00 за місцевим часом. Епіцентр знаходився на порівняно малій глибині 18,5 км у гірському регіоні Ігхіл, розташованому за 70 км від Марракешу.
Найближчим великим містом до епіцентру землетрусу був Марракеш, історичний центр якого внесено до Всесвітньої спадщини ЮНЕСКО. За словами місцевих мешканців, через підземні поштовхи у місті впали кілька будівель.
Раніше повідомлялося про щонайменше 2 497 загиблих та ще 2 476 поранених.
Низка країн відгукнулась на трагедію та запропонувала допомогу Марокко.
Фото: Carl Court/Getty Images