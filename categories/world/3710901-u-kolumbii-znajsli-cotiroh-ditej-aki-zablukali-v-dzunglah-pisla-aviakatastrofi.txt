Четверо дітей з корінної громади Колумбії були знайдені живими на півдні країни більш як за два тижні після того, як літак, в якому вони летіли, розбився в густих джунглях.

Як передає Укрінформ, про це повідомляє Reuters.
Літак Cessna 206 перевозив сімох людей за маршрутом Араракуара (провінція Амазонас) - Сан-Хосе-дель-Гуав'яре (провінція Гуав'яре), коли рано вранці 1 травня у нього відмовив двигун, і він подав сигнал тривоги.
У результаті катастрофи троє дорослих, включаючи пілота, загинули. Їхні тіла були знайдені всередині літака. Четверо дітей - віком 13, 9 і 4 років, а також 11-місячне немовля - вижили.
За попередньою інформацією Управління цивільної авіації, яке координувало рятувальні роботи, діти втекли з літака і вирушили в тропічний ліс на пошуки допомоги. Їх врятували в густих джунглях колумбійської провінції Какета військові, пожежники і співробітники цивільної авіації.
"Після важких пошуків наших військових ми знайшли живими чотирьох дітей, які зникли безвісти після авіакатастрофи в Гуав'яре. Радість для країни", - сказав президент Колумбії Густаво Петро.
Як повідомляв Укрінформ, в американському штаті Кентуккі зіткнулися два військових гелікоптери типу Blackhawk під час виконання тренувальної місії.