Уряд Сполучених Штатів оголосив про запровадження санкцій проти осіб, пов’язаних із незаконним обігом наркотиків і причетних до діяльності найбільшого наркокартелю Мексики, відомого як Сіналоа.

Про це повідомляє Офіс контролю за іноземними активами Міністерства фінансів США (OFAC), передає Укрінформ.
«Сьогодні OFAC запровадив санкції проти десяти осіб, серед яких кілька людей, пов’язаних із картелем "Сіналоа", а також ті, що ховаються від правосуддя», - зазначається в повідомленні.
Зокрема, під санкції потрапили члени фракції Los Chapitos картелю, відповідальні за ввезення на територію США фентанілу та інших небезпечних наркотичних речовин.
Крім того, OFAC ввів санкції проти лідера "Клану дель Гольфо" - одного з наркокартелів Колумбії, який контролює вирощування, виробництво й транспортування кокаїну.
Сполучені Штати взаємодіяли з мексиканською стороною, зокрема з підрозділом фінансової розвідки La Unidad de Inteligencia Financiera, а також із владою Колумбії.
Як повідомляв Укрінформ, надмірний наплив у США фентанілу та інших опіоїдів спричинив найгіршу наркокризу в історії країни. За даними Національного центру статистики охорони здоров’я США, понад 1,5 тисячі людей щотижня помирали від прийому певного типу опіоїдів впродовж останніх років.
Фентаніл - синтетичний опіоїд, який у п’ятдесят разів сильніший за героїн.


Фото: Shutterstock