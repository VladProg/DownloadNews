Жителі Японії вшанували пам'ять жертв атомного бомбардування американськими військами міста Нагасакі.

Як передає Укрінформ, про це повідомляє NHK.
Це місто є останнім місцем, що постраждало від ядерного удару. Ті, хто вижили, заявляють, що світовим лідерам слід робити більше для того, щоб подібні трагедії більше не повторювалися.
Видання додає, що загальна кількість смертей, пов'язаних з бомбардуванням міста, досягла 195 607.
6 серпня в Японії відзначили 78-мі роковини атомного бомбардування Хіросіми.
Як відомо, наприкінці Другої світової війни Сполучені Штати за президентства Гаррі Трумена 6 серпня 1945 року скинули атомну бомбу «Малюк» (Little Boy) на Хіросіму, а 9 серпня атомну бомбу «Товстун» (Fat Man) на місто Нагасакі.
Від вибухів миттєво загинули 70 тис. жителів Хіросіми та 60 тис. жителів Нагасакі. З серпня по грудень 1945 року загальна кількість тих, що померли від ран і хвороб, спричинених радіацією, становила близько пів мільйона осіб в обох містах.
Крім того, у день бомбардування Нагасакі Радянський Союз оголосив війну Японії.
Через шість днів, 15 серпня 1945 року, Японська імперія оголосила союзникам про свою капітуляцію і 2 вересня 1945 року, на борту американського лінкора «Міссурі», було підписано акт про капітуляцію.
Досвід Хіросіми і Нагасакі змусив японські правлячі кола прийняти Три антиядерні принципи, що проголошували Японію вільною від ядерної зброї.
Вплив ядерного бомбардування на хід Другої світової війни, доцільність і моральні аспекти цієї події до цього часу залишаються предметом академічних і політичних дискусій.
Фото: DW