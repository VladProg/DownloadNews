Міністр оборони США Ллойд Остін заявив, що був вражений солідарністю і прагненням союзників відкинути спроби внести розкол у їх єдність після витоку американських розвідданих.

Як передає кореспондент Укрінформу, про це глава Пентагону заявив під час відкриття чергового засідання Контактної групи з питань оборони України на базі американських ВПС "Рамштайн" у Німеччині у п’ятницю.
"Я знаю, що багато-хто з вас стежить за повідомленнями про несанкціоноване розголошення чутливих і секретних матеріалів. Я ставлюся до цього питання дуже серйозно", - сказав він.
Глава Пентагону наголосив, що Сполучені Штати "продовжать тісно і з повагою" працювати з "глибоко шанованими союзниками і партнерами".
"Обговорюючи це питання з нашими союзниками і партнерами, я був вражений вашою солідарністю і вашим прагненням відкинути спроби розділити нас, і ми не дозволимо нічому зламати нашу єдність", - заявив він.
Як повідомляв Укрінформ, раніше видання The New York Times написало, що Пентагон розслідує витік секретних документів у соцмережі, які стосуються, зокрема, планів щодо запланованого контрнаступу ЗСУ та деяких дій союзників США.
13 квітня ФБР заарештувала підозрюваного у зливі секретних документів Пентагону. Ним виявився 21-річний військовослужбовець підрозділу військово-повітряних сил Національної гвардії США в Массачусетсі Джек Тейшейра.