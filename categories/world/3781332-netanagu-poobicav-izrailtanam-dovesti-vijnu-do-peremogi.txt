Голова уряду Ізраїлю Беньямін Нетаньягу звернувся до своїх співвітчизників та заявив, що попереду країну очікує довга та важка війна.

Як передає Укрінформ, про це повідомляє The Times of Israel.
"У нас важка війна. Це буде довга війна. У нас є багато важливих досягнень, але також і болючих втрат. Ми знаємо, що кожен наш солдат - це цілий світ. Увесь народ Ізраїлю обіймає вас, ваші сім'ї, з глибини нашого серця. Ми усі з вами у вашій важкій скорботі. Наші солдати полягли в найсправедливішій з воєн - війні за нашу оселю. Я обіцяю громадянам Ізраїлю: Ми завершимо розпочату справу - ми продовжимо її до перемоги", – зазначив Нетаньягу.
Напередодні його виступу, офіційні особи Ізраїлю оголосили, що 12 військових загинули в боях у Газі з початку війни.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
Фото: Getty Images