Син російського олігарха Дмитрія Пумпянського Олександр виграв апеляцію проти санкцій, запроваджених ЄС через повномасштабне вторгнення РФ в Україну.

Як передає Укрінформ, про це повідомляє агенція Reuters.
"Олександр Пумпянський, син російського олігарха Дмитра Пумпянського, виграв апеляцію проти санкцій, запроваджених ЄС через вторгнення РФ в Україну", - йдеться у повідомленні.
У рішенні суду йдеться, що Пумпянський має бути виключений з санкційного списку. Водночас суд відхилив його позов щодо відшкодування збитків.
Згідно з рішенням, Рада ЄС визнала, що з 9 березня 2022 року Пумпянський більше не є президентом та членом правління компанії Сінара та членом правління ВАТ ТМК, що стало причиною внесення його до санкційного списку.
Представник суду заявив, що тепер ЄС має два місяці на оскарження рішення у вищій інстанції Суду ЄС.
Виробник сталевих труб ВАТ ТМК є постачальником російської енергетичної компанії Газпром. Сінара - російський інвестиційний банк. ЄС заявив, що обидві компанії підтримують російську владу та російські державні підприємства та отримують вигоду від такої співпраці.
Зазначається, що ЄС запровадив санкції проти майже 1700 осіб та організацій через війну РФ в Україні.
Як повідомлялося, російські мільярдери Геннадій Тимченко та Дмитро Пумпянський раніше програли "перший раунд" у спробі уникнути санкцій ЄC, запроваджених через їхні тісні зв’язки з президентом РФ Володимиром Путіним.