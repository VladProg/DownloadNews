Канцлер ФРН Олаф Шольц готовий поговорити з президентом Росії Володимиром Путіним, з яким не розмовляв уже рік, але за певних умов.

Про це він заявив у суботу на зустрічі з громадянами в містечку Нутетал у землі Бранденбург, передає Укрінформ.
«Я поговорю з ним», — сказав політик, назвавши умовою такої розмови готовність Путіна рухатися в напрямку досягнення результату.
«Він має вивести війська. Але наразі ознак цього взагалі немає», — заявив Шольц, відповідаючи на запитання про можливість мирних переговорів між Києвом і Москвою. Він не уточнив, коли може відбутися його діалог з Путіним.
Водночас канцлер підкреслив, що російський очільник не повинен досягти успіху у своїй меті анексувати частини сусідньої держави за допомогою сили. Отже, партнери повинні не припиняти на нього тиснути та продовжувати водночас підтримувати Україну.
Шольц не вперше заявляє про готовність говорити з Путіним. Кілька днів тому в одному з інтерв’ю він заяви про готовність продовжити діалог, але визнав, що Москва ще не готова к мирним переговорам. Глава уряду ФРН додав, що для початку переговорів між Україною і Росією потрібний «рішучий крок» з боку Росії, а саме виведення військ.
Востаннє телефонна розмова Шольца з Путіним відбулась 2 грудня 2022 року, загалом після нападу РФ на Україну вони спілкувалися понад 10 разів.
Німецький канцлер відвідав Москву востаннє за кілька днів до початку повномасштабної війни, коли отримав запевнення, що нічого подібного Кремль не планує.