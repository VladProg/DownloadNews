Генеральний секретар ООН Антоніу Гутерріш засудив удар по суданському Омдурману, в результаті якого загинуло щонайменше 22 людини, та заявив, що країна знаходиться "на порозі повномасштабної громадянської війни".

Як передає Укрінформ, про це пише The Guardian.
Заступник речника ООН Фархан Хак заявив, що голова організації "глибоко стурбований" через те, що війна між збройними силами країни поставила її "на межу повномасштабної громадянської війни, яка потенційно дестабілізує весь регіон".
«Існує повне ігнорування гуманітарного права та прав людини, що є небезпечним і тривожним», - додав Хак.
Також зазначається, що у неділю відбулися сутички між військовими та Силами швидкого реагування в інших місцях Судану, у тому числі у штатах Північний Кордофан, Південний Кордофан та Блакитний Ніл.
Як раніше повідомляло агентство, щонайменше 22 особи загинули в суботу внаслідок авіаційного удару по суданському місту Омдурман.
Бої між армією Судану та Силами швидкого реагування спалахнули в середині квітня через боротьбу за владу у військовому керівництві країни.
Унаслідок бойових зіткнень, за попередніми даними ООН, близько 2,2 млн осіб мусили залишити домівки, а понад півмільйона - виїхати з країни.