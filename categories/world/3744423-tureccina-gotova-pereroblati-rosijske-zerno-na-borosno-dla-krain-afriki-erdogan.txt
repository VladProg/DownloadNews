Туреччина готова переробляти російське зерно, яке надходитиме «зерновим коридором», на борошно, відправляти його в бідні країни Африки та слаборозвинені країни.

Про це Президент Туреччини Реджеп Тайїп Ердоган повідомив після п’ятничної молитви в мечеті Керем Айдинлар у Стамбулі, повідомляє власкор Укрінформу.
«Ви знаєте, ми в цьому питанні з Росією однодумці. Тобто зерно, яке буде надходити з Росії «чорноморським коридором», ми будемо переробляти на борошно і транспортувати його як борошно до бідних країн Африки, слаборозвинених країн», - сказав Ердоган.
Президент Туреччини зазначив, що «навіть зараз міністерство продовольства, сільського господарства та тваринництва продовжить робити ці кроки та підтримувати бідні країни».
Як повідомляв Укрінформ, дія угоди про продовження «Ініціативи з безпечного транспортування агропродукції через Чорне море», яку уклали Україна, Організація Об’єднаних Націй і Туреччина у липні 2022 року, завершилась 18 липня 2023 року. Аналогічну угоду уклали ООН, Туреччина та Росія.
Російська сторона 17 липня 2023 року направила Туреччині, Україні та ООН свої заперечення щодо продовження зернової угоди та де-факто припинила її дію.
Раніше Росія неодноразово скаржилася на те, що умови угоди, що стосуються вивезення продовольства з її території, нібито не виконуються. У травні МЗС РФ оприлюднив вимоги щодо продовження зернової угоди, зокрема зняття частини обмежень та санкцій, введених після початку Москвою широкомасштабного воєнного вторгнення в Україну. Серед них - приєднання Россельхозбанк до SWIFT, розблокування заходів російських суден в порти західних країн (які запровадили санкції) та їх страхування. У Росії заявили, що виконання цих вимог було передбачено, зокрема, Меморандумом про взаєморозуміння між Росією та ООН, підписаним у липні 2022 року.
Фото: GETTY IMAGES