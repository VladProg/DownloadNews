У США переконані, що росія всупереч Конвенції про біологічну зброю продовжує опрацьовувати програму зі створення цих видів зброї.

Про це заявив у вівторок речник Державного департаменту США Нед Прайс, передає кореспондент Укрінформу.
«Сполучені Штати вважають, що росія продовжує підтримувати програму наступальної біологічної зброї на порушення своїх зобов’язань за Конвенцією про біологічну зброю», - заявив представник американського зовнішньополітичного відомства.
Крім того, він підкреслив, що кремль упродовж багатьох років поширює дезінформацію, у тому числі про так звані «лабораторії біологічної зброї» в Україні, щоби виправдати свою агресію. З цією метою залучаються парламент рф, контрольовані кремлем ЗМІ, інформаційні вебсайти, пов’язані з російською розвідкою, й так звані експерти.
«Ці суб’єкти працюють разом, щоби постійно, по краплині наповнювати інформаційне середовище брехливими наративами з метою створення ілюзії великої кількості голосів, які повторюють один одного»,- зауважив представник Держдепартаменту США.
Як повідомляв Укрінформ, впродовж тривалого часу російський режим поширював фейк про начебто створення в Україні військових біолабораторій США. У листопаді делегація рф навіть внесла резолюцію з такими наративами на голосування Ради Безпеки ООН. Але москву тоді підтримав лише Китай.
Фото: Shutterstock