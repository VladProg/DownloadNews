Уряд Сполучених Штатів оголосив про надання постраждалим від масштабного землетрусу в Туреччині термінової гуманітарної допомоги на загальну суму понад $2,5 мільйони.

Про це йдеться в офіційному повідомленні USAID у п’ятницю, передає Укрінформ.
«США через агентство USAID доставлять повітрям предмети першої необхідності на суму понад $2,5 мільйона для населення Туреччини, постраждалого внаслідок руйнівних землетрусів 6 лютого», - зазначається в повідомленні.
Зазначається, що посол США в Туреччині вже зустрів першу партію цих поставок в аеропорту Адани.
Впродовж ближчих днів USAID планує здійснити десять авіарейсів, щоби доставити в постраждалі райони іншу допомогу, у тому числі, кухонні набори, гігієнічні засоби, міцне пластикове покриття для тимчасових притулків, а також термоковдри для сотень тисяч людей.
Загалом, Сполучені Штати виділили понад $85 мільйонів життєво необхідної гуманітарної допомоги постраждалим від землетрусів громадам у Туреччині й Сирії, зауважили в USAID.
«Ми прагнемо задовольнити нагальні потреби, щоб допомогти обом країнам відновитися після цієї катастрофи»,- зауважили в американському агентстві.
Як повідомляв Укрінформ, у Туреччині оголосили, що кількість загиблих в країні внаслідок землетрусів досягла понад 38 тисяч осіб, у Сирії дані не оновлювалися кілька днів поспіль і залишаються на рівні понад 5,8 тисячі осіб.
Разом у двох країнах – понад 43,8 тисячі загиблих від землетрусу. Більше півтори сотні тисяч людей потребують притулку, а понад мільйон перебувають у безпечних місцях.
Фото: АА