Російська агресія проти України лише підкреслила важливість тісного партнерства між ЄС і НАТО, яке дозволило дати консолідовану відповідь на вторгнення РФ та надати безпрецедентну допомогу для України.

Про це сьогодні у Брюсселі під час виступу на спільному засіданні Комітету із закордонних справ та Підкомітету з безпеки й оборони Європейського Парламенту заявив Генеральний секретар НАТО Єнс Столтенберг, повідомляє кореспондент Укрінформу.
«Співробітництво між ЄС і НАТО завжди було вважливим, але війна в Україні надала йому навіть більшого значення. Тому що це найбільш жорстока війна, яку ми бачили в Європі з часів Другої світової війни, і це робить ще більш важливим те, щоб ми стояли разом», - наголосив керівник Альянсу.
Він зауважив, що Путін, коли вдерся в Україну минулого року, припустився принаймні двох великих стратегічних помилок.
«Перше і найбільш важливе, він тотально недооцінив українців, їх силу та відданість, мужність українського народу, українського політичного керівництва та Збройних сил України. Інша його стратегічна помилка - він недооцінив нас. Нашу волю, наші зобов’язання у підтримці України, нашу готовність стояти поряд з Україною, з економічними санкціями, з політичною підтримкою, але також з військовою допомогою», - додав Столтенберг.
Генеральний секретар НАТО зауважив, що розвиток співробітництва між ЄС і НАТО завжди був його найвищим пріоритетом з моменту призначення на посаду у 2014 році. ЄС і НАТО, за його словами, - це дві різні організації, але вони поділяють одні й ті самі цінності та долають однакові виклики.
«Як ви знаєте, 600 мільйонів європейців живуть в країнах НАТО. Коли Швеція приєднається до НАТО, 97% громадян ЄС проживатимуть в країнах НАТО. За минулі роки сторони зміцнили співробітництво, зокрема в питаннях кібернетичної безпеки, у космосі, у захисті критичної інфраструктури, у військовій мобільності. ЄС і НАТО працюють разом на Західних Балканах, зокрема у Косовому, вирішують проблеми нелегальної міграції в Егейському морі та у багатьох інших регіонах» - зазначив Столтенберг.
Як повідомлялося, на початку цього року ЄС і НАТО підписали Спільну декларацію про подальший розвиток співробітництва, що передбачає широку взаємодію між двома організаціями у вирішенні проблем безпеки і стабільності в Європі та світі. Важливість такої двосторонньої співпраці відображена в доктринальних документах обох організацій, зокрема у Стратегічній концепції НАТО та у Стратегічному компасі ЄС.