В ефірі деяких радіостанцій, які ведуть мовлення на Ростовську, Бєлгородську, Воронезьку області Росії 5 червня передали «звернення Путіна», в якому йшлося про «вторгнення українських військ» і «оголошення воєнного стану».

Як передає Укрінформ, про це повідомляє Радіо Свобода з посиланням на російські Телеграм-канали.
«Росіяни, брати та сестри. Сьогодні о четвертій ранку українські війська, озброєні до зубів блоком НАТО, за згодою та за підтримки Вашингтона, вторглися на території Курської, Бєлгородської та Брянської областей», - сказав диктор, голос та інтонація якого схожі на ті, що у Путіна.
Далі у зверненні йшлося, що на території зазначених областей запроваджено воєнний стан, а мешканців закликають евакуюватись. Також "Путін" сказав, що підпише указ про загальну мобілізацію.
Місцева влада назвала звернення фейком і заявила, що ситуація знаходиться під контролем. Відповідальність за запис ролика та вихід його в ефір наразі ніхто на себе не взяв.

Про те, що Путін не виступав зі зверненням, заявив і речник Кремля Дмитро Пєсков.
Як повідомляв Укрінформ, 1 червня Легіон «Свобода Росії» та Російський добровольчий корпус заявили про початок нового рейду в Бєлгородську область РФ. 4 червня РДК і Легіон «Свобода Росії» заявили про входження до передмістя м.Шебекіна Бєлгородської області РФ.
Водночас, оголошуючи про початок повномасштабної війни проти України, Путін говорив, що у ній братимуть участь лише професійні військові. Однак у вересні 2022 року після низки невдач на фронті він оголосив так звану часткову мобілізацію, в ході якої, за офіційними даними, до армії було призвано близько 300 тисяч цивільних осіб.