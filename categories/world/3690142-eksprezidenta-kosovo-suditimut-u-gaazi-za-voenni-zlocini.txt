Колишній командувач повстанцями та експрезидент Косово Хашім Тачі у понеділок постане перед міжнародним судом за обвинуваченнями у вчиненні воєнних злочинів.

Як повідомляє кореспондент Укрінформу, про це пише Reuters.



Зазначається, що в 1998-1999 р.р. Тачі очолював заколот проти сербського правління, який врешті призвів до проголошення незалежності Косово. На батьківщині він вважається героєм війни.
“Спеціальний косівський суд, створений у Гаазі, у листопаді 2020-го року висунув проти Тачі 10 обвинувачень у вчиненні воєнних злочинів та злочинів проти людяності, серед яких: переслідування, вбивство, тортури та примусове зникнення людей”, - йдеться у матеріалі.

54-річний Тачі пішов у відставку незабаром після оприлюднення обвинувачень та був доправлений до центру утримання в Гаазі. Проти трьох його колишніх найближчих прибічників, в тому числі двох ексспікерів парламенту, висунуто ті само обвинувачення, оскільки вони входили до Армії звільнення Косово.
“Їх чотирьох обвинувачують в участі в “спільному кримінальному угрупованні <...>, що чинило широкі та систематичні напади” на сербських цивільних, які становили етнічну меншину на території Косово, а також опонентів із косівських албанців. Усі четверо відкидають обвинувачення”, - стверджує Reuters.

Агентство нагадує, що після вимушеного відступу із Косово сербських військ, по яким вели вогонь сили НАТО, Тачі “змінив зелену уніформу на синій костюм та краватку”.
“Коли Косово проголосило незалежність у 2008-му, він був прем’єр-міністром, а в 2016-му став президентом”, - зауважується у матеріалі.

Водночас косівські ветерани та інші націоналістичні групи оголосили про намір провести у неділю мітинг на підтримку колишніх членів Армії звільнення Косово.
“Багато косівських албанців переконані, що трибунал - упереджений проти Армії визволення Косово та зацікавлений в її очорненні”, - підсумовує Reuters.

Судитиме Тачі Спеціальна палата Косово, яка знаходиться у Нідерландах. Її створили у 2015-му році для розгляду справ за законодавством Косово проти колишніх членів Армії визволення Косово. Працюють у цій Палаті міжнародні судді та юристи.
Фото: АА