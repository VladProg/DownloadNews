Країни Євросоюзу мають намір продовжити санкції проти Ірану за розробку та будівництво балістичних ракет, термін дії яких закінчиться у жовтні 2023 року.

Про це передає Укрінформ із посиланням на Reuters.
Джерела назвали три причини, через які ЄС вирішив продовжити дію санкцій: використання Росією іранських безпілотників в Україні, можливість постачання іранських ракет до Росії, а також порушення умов ядерної угоди Іраном.
"Іранцям було сказано досить чітко, і тепер питання в тому, які кроки у відповідь іранці можуть зробити, якщо такі взагалі будуть, і передбачати це", - зазначив європейський дипломат, який побажав залишитися неназваним.
Як повідомлялося, Іран використовує прямий шлях для поставок зброї в Росію, з яким країни Заходу нічого не можуть зробити. Через Каспійське море з Тегерана до Москви йде дедалі більше можливих вантажів зі зброєю.
Експерти вважають, що цей маршрут використовується для перевезення безпілотників, куль і мінометних снарядів, які Росія закупила для війни в Україні.