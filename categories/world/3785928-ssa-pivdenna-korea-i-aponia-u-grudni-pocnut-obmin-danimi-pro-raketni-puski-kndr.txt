Сполучені Штати, Південна Корея та Японія домовилися наступного місяця запустити систему обміну в реальному часі даними про ракетні пуски КНДР, що дозволить своєчасно виявляти й оцінювати загрози від запущених Пхеньяном балістичних ракет.

Про це з посиланням на південнокорейське Міністерство оборони повідомляє Yonhap, передає Укрінформ.
Глави оборонних відомств трьох країн досягли домовленості під час візиту міністра оборони США Ллойда Остіна до Сеула для двосторонніх переговорів з його корейським колегою Шин Вон Сіком, до яких по відеозв’язку приєднався міністр оборони Японії Мінору Кіхара.

«Міністри трьох країн констатували, що підготовка механізму обміну в режимі реального часу даними про виявлення ракетних пусків Північної Кореї та оцінки їхніх загроз знаходиться на завершальній стадії, тому вони домовилися офіційно активувати механізм у грудні», - зазначили в Міноборони.
Міністри також обговорили плани тристоронніх військових навчань до кінця цього року і домовилися постійно розширювати тристоронню підготовку в різних сферах та проводити в майбутньому спільні тренування більш систематично й ефективно.
Під час зустрічі міністри також засудили розвиток Пхеньяном своєї ракетної і ядерної програм та наголосили на продовженні спільної співпраці заради спільної мети повної денуклеаризації Північної Кореї відповідно до резолюцій Ради безпеки ООН.
Угода про спільний механізм обміну даними з’явилась на тлі зусиль США та їх двох азіатських союзників зі зміцнення тристоронньої співпраці в галузі безпеки.
Минулого місяця три країни спільно провели свої перші за сім років повітряні навчання та тренування на морі поблизу Корейського півострова.
Раніше цього року Північна Корея провела два випробування твердопаливних міжконтинентальних балістичних ракет (МБР) Hwasong-18 і готується втретє спробувати запустити в космос свій військовий супутник-шпигун після невдалих спроб у травні та серпні, що союзники схильні вважати випробуванням МБР через ідентичність технологій із запуском космічних ракет-носіїв.
Як повідомляв Укрінформ, держсекретар США Ентоні Блінкен на пресконференції в Сеулі у четвер заявив, що Росія допомагає Північній Кореї розвивати військові програми і передає Пхеньяну сучасні ракетні та інші збройові технології.
Фото: Yonhap