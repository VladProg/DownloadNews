Північна Корея звинуватила американські літаки-розвідники у вторгненні в її повітряний простір і пригрозила відсутністю гарантій, що такі літаки не будуть збиті в разі повторення інциденту.

Як передає Укрінформ, про це з посиланням на заяву речника Міністерства оборони КНДР, опубліковану північнокорейським офіційним інформагентством KCNA, повідомляє Yonhap.
У Міноборони Північної Кореї заявили, що впродовж минулого тижня американські літаки-розвідники RC-135, U-2S і RQ-4B здійснювали «провокаційні» польоти над Японським і Жовтим морями.
При цьому, в Японському морі стратегічний розвідувальний літак ВПС США нібито «кілька разів порушував повітряний простір КНДР на десятки кілометрів».
«Немає жодних гарантій, що шокуючий інцидент, як-от збиття над Японським морем стратегічного розвідувального літака ВПС США, не станеться», - йдеться в заяві речника військового відомства Північної Кореї.
В ній також вчергове піддано критиці заплановане Сполученими Штатами розгортання ядерного підводного човна на Корейському півострові, про що Сеул домовився з Вашингтоном у рамках посилення стримування загроз з боку КНДР.
Як повідомляв Укрінформ, військові Південної Кореї знайшли в Жовтому морі уламки північнокорейського супутника-шпигуна, який КНДР намагалася запустити в космос наприкінці травня, та дійшли висновку, що він не має жодної військової користі.
Фото: northropgrumman.com