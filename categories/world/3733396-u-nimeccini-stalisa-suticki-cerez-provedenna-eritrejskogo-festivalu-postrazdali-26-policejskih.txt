Сотні німецьких поліцейських намагалися вгамувати натовп, який протестував проти проведення еритрейського культурного фестивалю у місті Гіссен.

Як передає Укрінформ, про це повідомляє BBC.
Протестувальники були обурені проведенням етнофестивалю в Гіссені, назвавши це пропагандою авторитарного еритрейського режиму.
У місцевій поліції заявили, що сутички тривали декілька годин у суботу, і що внаслідок зіткнень 26 поліцейських отримали поранення.
Поліція заарештувала близько 100 осіб та була змушена зупинити рух транспорту у центрі міста Гіссен, який розташований приблизно за 50 км на північ від Франкфурта-на-Майні.

У заяві поліції йдеться, що протестувальники кидали в поліцейських пляшки та каміння, пошкодили деякі транспортні засоби та зірвали огорожу навколо місця проведення фестивалю. Вони також закидали камінням автобуси, які везли учасників фестивалю.
Міська влада намагалася зупинити проведення фестивалю після подібних заворушень минулого року, але місцевий суд скасував заборону.
Фестиваль організувала Центральна рада еритрейців у Німеччині, яка вважається наближеною структурою до посольства Еритреї.
Останніми роками Німеччина надала притулок багатьом еритрейцям - вони утворюють одну з найбільших груп африканських мігрантів в країні.
Фото: Getty images