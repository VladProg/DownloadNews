Сполучені Штати напряму застерігатимуть компанії, зокрема з ОАЕ, Ірану й Туреччини, від порушення санкцій США, накладених на рф через війну в Україні.

Про це заявив у інтерв’ю Reuters заступник міністра фінансів Воллі Адейемо, передає Укрінформ.
«Ми звертатимося безпосередньо до їхніх компаній і чітко пояснюватимемо, що у них є вибір», - сказав Адейемо.
За його словами, вибір полягає в тому, що подальші дії на користь росії та забезпечення її матеріальною підтримкою створюють ризик для іноземних компаній втратити доступ до європейської економіки, а також економік США й Великої Британії. «Ми готові вжити цих заходів», - зазначив Адейемо.
Він також сказав, що при цьому зосереджуватиметься на промислових товарах, засобах будівництва й предметах подвійного використання, придатних як для комерційного, так і для військового застосування.
Як повідомляв Укрінформ, напередодні заступник державного секретаря США Вікторія Нуланд анонсувала новий пакет санкцій США та країн-партнерів по G7, який планується оголосити ближче до роковин жорстокого вторгнення рф в Україну.
Фото: Bloomberg