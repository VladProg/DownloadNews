Радіостанції в Сочі, Джубзі, Темрюку Краснодарського краю РФ та в обласному центрі Ростові-на-Дону зазнали хакерської атаки, в ході якої було запущено звернення від Російського добровольчого корпусу.

Про це повідомляє проєкт Радіо Свобода «Кавказ.Реалії».
Зокрема, злам підтвердили в оперативному штабі Кубані. Причетних до цього влада не назвала, але заявила, що метою атаки нібито було «залякування населення». За версією штабу «фейкове повідомлення швидко перервали». За даними оперативного штабу Ростовської області, близько 13:00 на неназваній радіостанції в Ростові-на-Дону "відбулася несанкціонована заміна трансляції". Повідомляється, ніби це тривало «кілька секунд».
Своє чергою, "Антивоєнний комітет Кубані" опублікував у Телеграм-каналі запис повідомлення, яке, ймовірно, потрапило в ефір. У ньому представник Російського добровольчого корпусу, який воює на боці України, закликає росіян допомогти очистити анексований Крим від "банд військового злочинця Путіна".
Як повідомляв Укрінформ, 5 червня в ефірі деяких радіостанцій, які ведуть мовлення на Ростовську, Білгородську, Воронезьку області Росії передали «звернення Путіна», в якому йшлося про «вторгнення українських військ» і «оголошення військового стану».