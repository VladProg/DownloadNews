Поліція Таллінна затримала блогера і волонтера Аркадія Бабченка, який 30 липня закидав яйцями будівлю посольства РФ.

Про це повідомляє Delfi, передає Укрінформ.
"Сьогодні по півночі чоловік 1977 року народження закидав яйцями стіну посольства Російської Федерації. Чоловік був затриманий на місці патрулем, проти нього порушено справу", - йдеться у повідомленні пресслужби поліції.
Ім'я затриманого не називається, однак журналістам стало відомо, що йдеться про блогера і волонтера Аркадія Бабченка.
Сам Бабченко опублікував у соцмережах фото, на якому він сидить у поліцейській машині. «Естонські чайки летять над нашою зоооноою... А у в'язниці зараз вечеря. Добраніч. Вечір у хату», - написав він.

У коментарях до допису Бабченко підтвердив, що справді кидав яйця в російське посольство.
Аркадій Бабченко - колишній воєнний кореспондент видань «Московский комсомолец» та «Новая газета». З 2017 року він живе за межами Росії та різко критикує владу РФ.
До 2019 року журналіст проживав в Україні. У червні 2018 року зʼявилися повідомлення про його загибель. Та за добу стало відомо, що вбивство було інсценоване. У СБУ заявили, що російські спецслужби готували замах на Бабченка, а інсценування знадобилося, щоб розкрити їхні плани.
З 2020 року Бабченко перебуває в списку терористів та екстремістів Росфінмоніторингу. У січні 2023 року МВС Росії оголосило його в розшук, а в квітні Міністерство юстиції РФ внесло журналіста до реєстру «іноземних агентів».
Фото: Delfi