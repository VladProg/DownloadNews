Президентка Грузії Саломе Зурабішвілі скасовує всі заплановані в ООН зустрічі та планує звернутися до населення.

Як передає Укрінформ, про це повідомляє сайт Interpressnews.ge з посиланням на адміністрацію президента.
«Президентка Грузії перебуває у США. Президентка скасовує всі заплановані сьогодні зустрічі в ООН і готується звернутися до населення», - заявили в адміністрації президента.
Це відбувається на тлі заворушень у Тбілісі, спричинених тим, що сьогодні грузинський парламент у першому читанні схвалив законопроєкт про «іноземних агентів». Після цього кілька тисяч людей намагалися оточити будівлю парламенту. Поліція розганяла їх водометами та сльозогінним газом.
Посольство США в Тбілісі назвало рішення про схвалення названого законопроєкту «чорним днем для демократії Грузії».
Законопроєкт до парламенту внесла група депутатів від проурядового руху «Сила народу». Ініціативу розкритикували багато ЗМІ та опозиція. Вони вважають, що влада намагається запозичити російський досвід боротьби з «іноагентами».