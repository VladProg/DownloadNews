Президент Володимир Зеленський наголосив на необхідності зробити все, щоб не дати спалахнути ще масштабнішій міжнародній пожежі на Близькому Сході.

Про це він сказав у своєму зверненні до учасників засідання Європейської ради на рівні лідерів держав ЄС, оприлюдненому на сайті ОП, передає Укрінформ.
Зокрема, Зеленський подякував усім, хто докладає максимум зусиль для збереження єдності - «єдності з Україною. Єдності всередині Європейського Союзу. Трансатлантичної єдності».

Відео: Офіс Президента
«Ми повинні зробити все, щоб не дати спалахнути ще масштабнішій міжнародній пожежі на Близькому Сході. Вороги свободи дуже зацікавлені в тому, щоб відвести вільний світ на другий фронт. Маємо чітко бачити цей розрахунок і протидіяти йому. Звісно, разом! Я дякую всім лідерам, чия активна дипломатія вже працює в напрямку утвердження безпеки. Що швидше буде домінувати безпека там, на Близькому Сході, то швидше ми відновимо безпеку й тут, у Європі», - наголосив Зеленський.
За його словами, яскравим доказом єдності є участь представників усіх країн у третій зустрічі радників, яка відбудеться в суботу на Мальті, разом із представниками всіх континентів - «обох Америк, Африки, Азії, Австралії».
«Обговорюватимуть українську Формулу миру – дієвий інструмент, щоб принести цивілізованість до Європи.
Саме з погляду утвердження безпеки варто розглядати й ключовий для Європи геополітичний прояв єдності – єдність щодо питання розширення Євросоюзу. Зрозуміло, що шлях кожної нації в ЄС – це робота, заснована на заслугах і на інституційному розвитку. Україна виконує таку роботу. Повністю. Навіть попри повномасштабну війну, ми не просимо винятків із загальних правил. Україна практично реалізувала сім рекомендацій Єврокомісії – і рішення, які були простішими, і рішення, які були складними для політиків. І ми розраховуємо на вашу єдність у відповідь – на рішення про початок переговорів щодо вступу України у Євросоюз», - зазначив глава Української держави.
Він наголосив, що це рішення «стане одним із найсильніших у цьому десятилітті, і багато в чому воно визначить увесь подальший шлях Євросоюзу».
«Або виграє вся наша з вами Європа разом з Україною, разом із Молдовою, а в перспективі – разом із Грузією та Білоруссю, або… виграє минуле. Я впевнений, ви всі – на боці сучасної Європи. Ми повинні перемогти», - наголосив Президент.
Як повідомлялося, перед початком Європейської ради президент Європейського парламенту Роберта Мецола заявила, що терористична атака на Ізраїль та важка гуманітарна ситуація в Газі не мають відвертати увагу ЄС від України та надання їй допомоги для боротьби проти російської агресії.
Фото: ОП