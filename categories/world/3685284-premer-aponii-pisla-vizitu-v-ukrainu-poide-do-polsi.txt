Прем'єр-міністр Японії Фуміо Кішіда на запрошення Президента України Володимира Зеленського відвідає 21 березня Україну, а потім вирушить до Республіки Польща.

Про це повідомляє Міністерство закордонних справ Японії, передає Укрінформ.
«Прем’єр-міністр Японії Фуміо Кішіда на запрошення Президента України Володимира Зеленського відвідає Україну 21 березня для проведення зустрічі на вищому рівні з Президентом Зеленським у Києві. Потім прем’єр-міністр Кішіда відвідає Республіку Польща 22 березня для зустрічі на вищому рівні та повернеться до Японії вранці 23 березня», - йдеться у заяві.
Як зазначає МЗС Японії, Кішіда висловить Президенту Зеленському свою повагу за мужність і стійкість українського народу, який став на захист своєї країни під керівництвом українського лідера.
«Прем'єр-міністр Кішіда, як Японія і G7, у якій головує Японія, передасть нашу солідарність і непохитну підтримку Україні», - наголошується у заяві.
На зустрічі на вищому рівні із Зеленським прем’єр-міністр Кішіда рішуче відкине агресію росії проти України та односторонню силову зміну статус-кво та підтвердить свою рішучість підтримувати міжнародний порядок, заснований на верховенстві права.
На зустрічах у Польщі лідери країн підтвердять свою прихильність зміцненню двостороннього співробітництва, а також співпраці на міжнародних форумах, зокрема у відповідь на агресію росії проти України, на основі стратегічного партнерства з Польщею.
Як повідомлялось, торік уряд Японії надав Україні різноманітної допомоги на близько $1,6 млрд.
Фото: Kyodo