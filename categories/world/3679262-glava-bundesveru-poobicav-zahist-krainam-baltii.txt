Міністр оборони ФРН Борис Пісторіус під час дводенного візиту до Литви пообіцяв повну солідарність і підтримку силам оборони країн Балтії.

Про це повідомляє Укрінформ.
«Наші партнери по НАТО можуть на нас розраховувати, тому що ми твердо підтримуємо наших союзників… Безпека Литви — це також наша безпека, тому ця взаємодія є такою важливою», - написав міністр у Твіттер Міноборони.
Пісторіус підкреслив важливість Бундесверу на східному фланзі НАТО. Під час візиту до Литви він відвідав двосторонні навчання Griffin Lightning та поспілкувався з солдатами бойової групи сил швидкого реагування – eFP в Руклі, провів військово-політичні переговори у столиці Вільнюсі тощо.
Наразі у Литві перебувають близько 1450 німецьких солдатів, включно з бригадою, яка бере участь у навчаннях.
Німеччина з осені минулого року має в Литві бойову бригаду, яка була розміщена як відповідь на загарбницьку війну рф проти України разом із представниками шести інших залучених партнерів по Альянсу. ФРН очолює бойову групу НАТО в Литві («рамкова держава»), а також надає танки, самохідні гаубиці та зенітні комплекси.
Вільнюс зі свого боку закликає Берлін посилити присутність у довгостроковій перспективі.
Литва стала першою країною Балтії, яку відвідав Пісторіус.

Фото: @BMVg_Bundeswehr