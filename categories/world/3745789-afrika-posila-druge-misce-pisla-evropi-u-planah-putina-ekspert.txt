Російський президент Володимир Путін намагається дестабілізувати ситуацію не лише на європейському континенті, на друге місце в його пріоритетах зараз вийшли країни Африки.

Таку думку в коментарі Укрінформу висловив експосол України у Франції Олег Шамшур.
«У Путіна є бажання поновити статус Росії, у тому числі як спадкоємиці Радянського Союзу, як такої ну майже супердержави. Тому Путін намагається грати не тільки на європейському просторі шахівниці, але також там, де він може це зробити. Мені здається, що якщо брати по пріоритетах, які має Росія, то Африка зараз висувається дійсно на друге місце», – зазначив він.
Водночас, за словами колишнього посла, також варто проаналізувати, як корелюються дії Росії в Африці з діями Китаю.
«Як відомо, Китай діє більше економічними засобами. І він дуже добре знаходить мову, порозуміння, з авторитарними режимами. Росія не може діяти такими методами, тому що в неї немає такої кількості ресурсів. Тому вона діє методами воєнно-політичними. Чи є тут протиріччя? Чи навпаки, одні засоби забезпечують інші. До цього треба дуже уважно придивитися, тому що у такому разі загроза для світової стабільності стає ще більшою», – зауважив Шамшур.
Як повідомлялося, 26 липня в Нігері стався військовий переворот, законного президента Базума було ув’язнено в його резиденції. Регіональна організація західноафриканських країн ЕКОВАС висунула ультиматум путчистам повернути законну владу, інакше вони розпочнуть «військову інтервенцію». Путчисти, яких вже підтримали сусідні Малі та Буркіна-Фасо, закрили повітряний простір над Нігером та відмовились вести переговори. Водночас США не втрачають надії вирішити питання шляхом переговорів.