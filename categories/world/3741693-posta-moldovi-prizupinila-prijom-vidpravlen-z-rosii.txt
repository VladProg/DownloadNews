«Пошта Молдови» оголосила про тимчасову перерву у прийомі всіх поштових відправлень з РФ через неможливість здійснення міжнародних відправок у цьому напрямку.

Як передає Укрінформ, про це повідомляє Point із посиланням на actuality.md.
Офіційне повідомлення свідчить, що зміни набудуть чинності з п’ятниці, 28 липня.
Клієнти, яким вже відправили посилки з Росії до Молдови, зможуть їх отримати згідно з погодженими термінами.
«Пошта Молдови» забезпечить безперечне виконання усіх здійснених раніше поштових відправок з Росії, гарантуючи їх доставку отримувачам у Молдові», – йдеться у повідомленні.
Водночас «Пошта Молдови» пообіцяла знайти рішення для «відновлення міжнародних відправок у РФ у найкоротші терміни».
Як повідомляв Укрінформ, Молдова заявила, що видворить 45 російських дипломатів та інших співробітників посольства через їхні «недружні дії».
Міністерство закордонних справ Молдови заявило у середу, що рішення про видворення викликано «триваючою напруженістю та недружніми діями», через які росіяни мають покинути країну до 15 серпня.