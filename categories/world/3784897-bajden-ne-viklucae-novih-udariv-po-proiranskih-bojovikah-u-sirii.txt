Глава Білого дому Джо Байден заявив, що авіаудари, яких завдали американські сили по проіранських терористах на сході Сирії, зроблені у відповідь на атаки по базах США, і в разі необхідності терористи зазнають нових ударів.

Про це він сказав журналістам у четвер перед відльотом до штату Іллінойс, передає власний кореспондент Укрінформу.
У відповідь на запитання репортерів, чому США завдали удару по базах іранського Корпусу вартових ісламської революції в Сирії, президент відповів: «Тому що вони вдарили по нас».
Коли журналісти спитали його, чи можуть США знову вдарити по бойовиках, Байден зауважив: «Якщо вони завдадуть удару по нас».
Як повідомляв Укрінформ, у середу міністр оборони США поінформував про удари по військових базах проіранських терористів та їхніх проксі у східній частині Сирії. Раніше вони були причетні до нападів на американські військові бази, які запобігають поновленню активності ІДІЛ та інших терористичних угруповань.