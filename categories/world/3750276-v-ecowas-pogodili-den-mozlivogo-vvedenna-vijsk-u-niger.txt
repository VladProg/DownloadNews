В Економічному співтоваристві країн Західної Африки (ECOWAS) визначилися щодо «Дня Д» (день початку військової операції) для можливого військового втручання в Нігер з метою відновлення демократії.

Про це повідомляє Reuters, передає Укрінформ.
Як зазначається, заява пролунала за підсумками дводенної зустрічі керівників армії Західної Африки у столиці Гани Аккрі, впродовж якої вони обговорювали логістику та стратегію можливого застосування сили в Нігері.
«Ми готові вирушити у будь-який момент, коли буде віддано наказ. "День Д" також визначений, але ми не збираємося його розголошувати», – заявив комісар ECOWAS з політичних питань, миру та безпеки Абдель-Фатау Муса.
В ECOWAS наголосили, що військове втручання у Нігер буде «крайнім заходом». Водночас мирне врегулювання залишається найкращим варіантом, проте блок не має наміру вести «нескінченний діалог», сказав Муса.
Як повідомлялося, у Нігері група військових заявила про усунення від влади демократично обраного президента Мохамеда Базума та його уряду.
11 серпня в ECOWAS ухвалили рішення розгорнути свої війська з метою "відновлення конституційного порядку" в Нігері, заявивши водночас про відданість мирному врегулюванню.
Фото ілюстративне