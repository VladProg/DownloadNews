Внаслідок лісових пожеж в Алжирі, Італії та Греції загинули вже понад 40 людей.

Про це повідомляє Укрінформ з посиланням на ВВС.
"Понад 40 людей загинули в Алжирі, Італії та Греції через лісові пожежі в Середземномор'ї, що загрожують селам і курортам, а тисячі людей були евакуйовані", - йдеться у повідомленні.
Зазначається, що через пожежі на всьому грецькому острові Родос оголошено надзвичайний стан, вогонь лютує також на островах Корфу та Евія.
При цьому нинішня спека в Греції ближчим часом не спаде – за прогнозами, у деяких частинах країни температура підніметься вище 44 градусів за Цельсієм. У міністерстві цивільного захисту Греції попередили в середу про "надзвичайну небезпеку" пожеж у шести з 13 регіонів країни.
В Італії пожежі на Сицилії та Апулії змусили тисячі людей рятуватися втечею. При цьому країна страждає від контрастних екстремальних погодних явищ – смертоносних штормів на півночі та лісових пожеж на Сицилії, а також у кількох інших південних регіонах.
"Найбільша кількість загиблих наразі в Алжирі, де серед 34 жертв – 10 солдатів, які були оточені полум'ям під час евакуації в прибережній провінції Беджая, на схід від Алжиру. За повідомленнями місцевих ЗМІ, Беджая є найбільш постраждалим районом, на який припадає 23 загиблих", - зазначається у повідомленні.
Алжирська влада стверджує, що з неділі близько 80% пожеж вдалося загасити, але боротьба з вогнем триває, в ній беруть участь близько 8 тис. осіб, сотні пожежних машин і кілька літаків.
Пожежі також вирують у сусідньому Тунісі, де з прибережного села Меллула довелося евакуювати 300 осіб.
Як повідомляв Укрінформ, в Італії кількість загиблих унаслідок екстремальних погодних умов зросла до п'яти.
Фото: pixabay.com