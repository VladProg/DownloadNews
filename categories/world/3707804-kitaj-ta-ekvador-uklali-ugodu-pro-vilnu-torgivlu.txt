Китай і Еквадор підписали угоду про зону вільної торгівлі (ЗВТ) для посилення двостороннього товарообігу та ділових зв’язків.

Про це з посиланням на Міністерство торгівлі КНР повідомляє Xinhua, передає Укрінформ.
Угода підписана міністром торгівлі Китаю Ван Вентао та міністром виробництва, зовнішньої торгівлі, інвестицій та рибальства Еквадору Хуліо Прадо в режимі відео конференції. Переговори стосовно умов вільної торгівлі між двома країнами тривали близько року.
Як ідеться в повідомленні, угода про ЗВТ «допоможе двом країнам досягти високого рівня взаємної відкритості, створити сприятливіше бізнес-середовище, продовжити використання потенціалу торговельної та інвестиційної співпраці, а також сприяти сталому, стабільному та диверсифікованому розвитку двосторонньої торгівлі».
Відповідно до угоди, відразу після її підписання 60% товарів, якими торгують між Китаєм і Еквадором, отримають нульові мита, а після завершення усіх процедур ратифікації й набуття нею чинності відсоток звільнених від мит товарів сягне 90%.
В Мінторгівлі заявили, що Китай і Еквадор намагатимуться здійснити передбачені внутрішні процедури для впровадження положень угоди якомога швидше.
Китай є другим за величиною торговим партнером Еквадору. Минулого року товарообіг між країнами зріс на 19,7% в порівнянні з 2021 роком і досяг $13,1 мільярда.
Як повідомляв Укрінформ, президент Болівії Луїс Арсе заявив про готовність його країни до використання китайського юаня для міжнародної торгівлі, посилаючись на рішення сусідніх Аргентини та Бразилії розраховуватись юанями за угодами з Китаєм.
Фото: VCG