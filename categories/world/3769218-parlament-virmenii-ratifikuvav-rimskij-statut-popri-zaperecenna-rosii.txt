Національні збори (парламент) Вірменії у вівторок, 3 жовтня, ратифікували Римський статут Міжнародного кримінального суду.

Як передає Укрінформ, про це повідомляє сайт Новини-Вірменія.
«За» ратифікацію проголосували 60 депутатів правлячої фракції «Громадянський договір». Опозиційні фракції «Вірменія» та «Честь маю» проголосували «проти».
Раніше в МЗС РФ заявили, що ратифікація Римського статуту Міжнародного кримінального суду (МКС) Вірменією матиме негативні наслідки для двосторонніх відносин, додавши, що Єреван не врахував відповідні пропозиції Москви щодо статуту.
Зазначається, що Вірменія підписала Римський статут 17 липня 1998 року, але не ратифікувала його, оскільки Конституційний суд у 2004 році визнав зобов'язання договору такими, що суперечать низці положень Конституції, що діяла на той момент.
Наприкінці 2022 року уряд Вірменії звернувся до КС щодо перевірки конституційності Римського статуту. У Єревані зазначали, що ратифікація цього документа дозволить ініціювати в МКС судовий розгляд справи проти Азербайджану за воєнні злочини.
24 березня 2023 року Конституційний суд визнав зобов'язання Вірменії щодо Римського статуту МКС такими, що відповідають Основному закону країни.
Як повідомляв Укрінформ, 17 березня стало відомо, що судді Міжнародного кримінального суду видали ордер на арешт президента Росії Путіна та російської дитячої омбудсменки Марії Львової-Бєлової.
Палата досудового провадження МКС має докази вчинення ними воєнного злочину, а саме незаконної депортації та переміщення дітей з окупованих територій України до РФ.