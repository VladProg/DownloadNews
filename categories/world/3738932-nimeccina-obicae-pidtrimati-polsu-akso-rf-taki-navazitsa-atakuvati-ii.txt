Німеччина висловила готовність підтримати Польщу, щоб захистити східний рубіж альянсу НАТО, в разі потенційної атаки бойовиків ПВК «Вагнер» у сусідній Білорусі.

З відповідною заявою виступив у п’ятницю в Празі міністр оборони ФРН Борис Пісторіус, передає Укрінформ із посиланням на CNN.
«Ми перебуваємо разом, завжди в найтіснішій координації – не лише коли ми зустрічаємося фізично на рівні міністрів оборони, але і в інших випадках. Там, де нашим польським друзям потрібна підтримка, якщо станеться найгірший сценарій, вони її отримають», – відповів Пісторіус на запитання про те, чи занепокоєна Німеччина присутністю «Вагнера» неподалік від польського кордону.
Польське національне інформагентство PAP у п’ятницю поінформувало, що РП перемістить свої військові формування із заходу на схід країни у зв’язку «потенційними загрозами, пов’язаними з присутністю групи Вагнера в Білорусі».
Як повідомлялося, бойовики ПВК «Вагнер» прибули до Білорусі після заколоту в Росії минулого місяця. У середу керівник ПВК Євген Пригожин з’явився на відео, знятому на білоруській території.
Міноборони Білорусі повідомило в четвер, що збройні сили країни проведуть спільні військові навчання з бойовиками «Вагнера» поблизу кордону з Польщею.