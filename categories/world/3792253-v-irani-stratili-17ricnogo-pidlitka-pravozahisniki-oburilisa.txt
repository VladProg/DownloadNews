В Ірані стратили через повішання 17-річного підлітка Хамідрезу Азарі, визнаного режимом винним у вбивстві. Це викликало критику з боку правозахисних організацій.

Про це повідомляє Arab News, передає Укрінформ.
Зазначається, що підліток був страчений у в'язниці міста Сабсевар у східній іранській провінції Расаві-Хорасан. Правозахисні організації Hengaw і Iran Human Rights (IHR), що базуються в Норвегії, з посиланням на побачені ними документи стверджують, що на момент скоєння злочину підлітку було 16 років, а на момент страти — 17. У матеріалах справи нібито йдеться про те, що Асарі «вбив людину в бійці» у травні.
Правозахисники вкотре наголосили, що цим Іран порушує Конвенцію ООН про права дитини, відповідно до якої «дитиною» вважається будь-яка людина, яка не досягла 18-стрічного віку.
«Іран є однією з небагатьох країн, де повнолітніх засуджують до смертної кари і страчує більше неповнолітніх, ніж усі інші країни», — сказали в IHR.
За даними IHR, з 2010 року в Ірані було страчено щонайменше 68 неповнолітніх.
В правозахисній організації зазначили, що останній кримінальний кодекс Ірану чітко визначає 15 років як вік кримінальної відповідальності для хлопчиків.
Як повідомляв Укрінформ, генеральний секретар ООН Антоніу Гутерреш заявив, що Іран збільшує кількість страт «із загрозливою швидкістю». Принаймні 419 людей були страчені за перші сім місяців року – це на 30% більше в порівнянні з аналогічним періодом 2022 року.