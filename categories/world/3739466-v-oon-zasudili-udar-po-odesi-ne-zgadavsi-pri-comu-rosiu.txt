В Управлінні ООН з координації гуманітарних справ в Україні засудили ракетний удар по центру Одеси, але не згадали, що відповідальність за нього лежить на Росії.

Пост був оприлюднений у Твіттері, передає Укрінформ.
"Сьогодні одесити знову прокинулися від звуків вибухів. Удари були завдані по історичному центру, пошкодивши будинки, собор і спричинивши загибель і поранення мирних жителів. Міжнародне гуманітарне право чітко вказує: цивільні особи та цивільна інфраструктура не є ціллю», — йдеться у твіті.
Як повідомляв Укрінформ, у ніч на 23 липня російські війська здійснили масовану атаку по території Одеси та області. Загарбники випустили 19 ракет різного типу.
Удар припав на історичний центр Одеси, внесений до Списку Всесвітньої спадщини ЮНЕСКО. Унаслідок нічної атаки пошкоджено 25 пам’яток архітектури, зокрема Спасо-Преображенський кафедральний собор.
Унаслідок обстрілу одна людина загинула і 22 особи дістали поранення, серед них четверо дітей.