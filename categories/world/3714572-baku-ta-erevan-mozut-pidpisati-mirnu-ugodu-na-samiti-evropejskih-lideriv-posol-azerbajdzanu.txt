Азербайджан та Вірменія можуть підписати мирну угоду щодо врегулювання конфлікту навколо Нагірного Карабаху, коли лідери обох країн зустрінуться на саміті Європейської політичної спільноти у Молдові наступного тижня.

Про це заявила журналістам у Парижі посол Азербайджану у Франції Лейла Абдуллаєва, передає Укрінформ із посиланням на Reuters.
«Ми сподіваємося, що 1 червня в Кишиневі нарешті буде підписано мирний договір. Це історичний момент і імпульс, який не можна упустити», - заявила Абдуллаєва.
За інформацією дипломатичних джерел Reuters, планується, що на полях саміту Європейської політичної спільноти президент Азербайджану Ільхам Алієв та прем'єр-міністр Вірменії Нікол Пашинян проведуть переговори на найвищому рівні за участю президента Франції Еммануеля Макрона та канцлера Німеччини Олафа Шольца.
Як повідомляв Укрінформ, у четвер прем'єр-міністр Вірменії Нікол Пашинян на засіданні ради ЄАЕС заявив, що Вірменія й Азербайджан домовилися про взаємне визнання територіальної цілісності одне одного.
Саміт Європейської політичної спільноти пройде 1-2 червня у Молдові в замку Mimi за 35 кілометрів від Кишинева. У ньому мають взяти участь 47 президентів та прем'єр-міністрів, а також глави європейських структур.
Фото: media.az