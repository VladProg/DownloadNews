Зловмисники викрали чотири ящики з боєприпасами калібру 25 мм із спецпотяга, який їхав до Польщі з Німеччини і який обслуговували американські військові, ящики з боєприпасами були знайдені поліцією в озері у населеному пункті Стари Венглінєц.

Про це повідомляє у Твіттері польська поліція, передає Укрінформ.
“Поліцейські з Пєнська (повітове управління поліції в м. Згожелєц) виявили у населеному пункті Стари Венглінєц біля міста Згожелєц чотири ящики з боєприпасами, викраденими зі спецпотяга. Нестачі боєприпасів наразі не виявлено”,- йдеться в заяві польської поліції.
За повідомленням Polsat News, чотири ящики з боєприпасами, де було 120 снарядів калібру 25 мм, викрадено у неділю на залізничній станції Венглінєц в Нижньосілезькому воєводстві (південний захід Польщі). Поліція виявила викрадені ящики з боєприпасами у середу вранці в населеному пункті Стари Венглінєц. Три з чотирьох ящиків були запломбованими, а четвертий був відкритий, однак у ньому не виявлено нестачу снарядів.
Поліція затримала вже трьох осіб, які можуть бути причетними до викрадення ящиків з боєприпасами із потяга. Окружна прокуратура у місті Єленя Гура веде слідство у цій справі за статтею щодо крадіжки з товарного потягу.