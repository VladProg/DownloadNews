У польській Лодзі розпочалася зустріч глав МЗС “Бухарестської дев’ятки”, на якій, зокрема, обговорюватиметься подальша допомога Україні.

Про це повідомляє кореспондент Укрінформу.
Раніше речник МЗС Польщі Лукаш Ясіна зазначив, що міністри мають ухвалити рекомендації щодо Вільнюського саміту, який відбудеться у липні, обговорять питання зміцнення східного флангу НАТО, постачання зброї, підтримки України.
Після завершення зустрічі міністрів відбудеться пресконференція глав МЗС Польщі та Румунії Збігнєва Рау і Богдана Ауреску.
Як повідомляв Укрінформ, наприкінці лютого у Варшаві відбулася зустріч глав держав та урядів країн B9. За її результатами було ухвалено резолюцію, в якій підкреслено, що росія є найбільшою загрозою для безпеки країн “Бухарестської дев’ятки”.
Формат В9, або «Бухарестська дев’ятка», створений з ініціативи президентів Румунії та Польщі в листопаді 2015 року, охоплює країни східного флангу НАТО. До В9 також належать Болгарія, Угорщина, Словаччина, Чехія, Литва, Латвія, Естонія.