У центрі новозеландського міста Окленд сталася смертельна стрілянина всього за кілька годин до відкриття Чемпіонату світу з футболу серед жінок.

Як передає Укрінформ, про це повідомляє CNN.
Прем’єр-міністр Нової Зеландії Кріс Гіпкінс підтвердив загибель трьох осіб, включно зі стрільцем, і що ще декілька людей зазнали поранень.
За його словами, служби екстреної допомоги прибули до центрального ділового району міста відразу після 7-ї ранку за місцевим часом після повідомлення про те, що чоловік, озброєний помповою рушницею, відкрив вогонь на будівельному майданчику.
Глава поліції Нової Зеландії Ендрю Костер заявив, що одного офіцера застрелили, коли він намагався нейтралізувати нападника, а четверо цивільних осіб зазнали «середніх та важких поранень».
Поліція Нової Зеландії також заявила, що стрілянина не становить загрози національній безпеці, оскільки офіційні особи підтвердили, що церемонія відкриття Чемпіонату світу з футболу серед жінок і перша гра відбудуться за планом.
У своїй заяві ФІФА висловила «найглибші співчуття родинам і друзям жертв».
У Новій Зеландії стрілянина трапляється відносно рідко, особливо після введення суворих законів про володіння зброєю в 2019 році після того, як масова стрілянина в Крайстчерчі призвела до загибелі 50 людей.
Як повідомляв Укрінформ, двоє людей загинули і ще п'ятеро зазнали поранень у результаті стрілянини на вечірці 9 липня рано-вранці в місті Амарілло, що в американському штаті Техас.