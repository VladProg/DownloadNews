Російським силовикам наказали стріляти при будь-якій спробі агресії в їх бік.

Як передає Укрінформ, про це повідомляють пропагандистські ЗМІ та Телеграм-канали в Росії, зокрема ватажка ПВК «Вагнер» Євгена Пригожина.
У Москві силовиків привели в підвищену готовність, а в Ростовській області озброюють військовослужбовців строкової служби.
Московське управління ФСБ підняли по тривозі. На під'їздах до Москви облаштовують блокпости, під посилену охорону взято всі найважливіші об'єкти, органи державної влади та об'єкти транспортної інфраструктури.

Російські сили спецпризначення вилетіли в Ростов-на-Дону, де оголошено план "Фортеця". На вулицях міста – військова техніка.
Пригожин запевняє, що його армія перетнула держкордон РФ "у всіх місцях" і входить до міста Ростов-на-Дону, а Генштаб РФ наказав відкрити по його підрозділах вогонь.

Своєю чергою він пообіцяв знищувати «все, що вставатиме на шляху». «Ми простягаємо руку кожному – не потрібно плювати в цю руку. Ми йдемо далі. Йдемо до кінця», – заявив він.
За його словами, проти «вагнерівців» застосують артилерію та авіацію.
Бійцям на блокпостах віддали наказ відкривати вогонь "у разі виникнення загрози".

Сам Пригожин заявив, що його бойовики збили вертоліт, який відкрив по них вогонь.

Як повідомляв Укрінформ, ФСБ Росії відкрило кримінальну справу проти керівника ПВК «Вагнер» Пригожина через заклик до збройного заколоту.
Напередодні Пригожин заявив, що регулярні війська російської армії, підпорядковані Міноборони РФ, вдарили по місцю дислокації «вагнерівців». У Міноборони це заперечили.
Згодом у Кремлі заявили, що Путін в курсі ситуації, вживаються "всі необхідні заходи".