Північноатлантичний альянс не має жодних підтверджень, які могли б свідчити про те, що Росія здійснила навмисний напад на Румунію.

Про це заявив у середу речник Альянсу Ділан Уайт у коментарі щодо знайдених нових уламків ударних дронів РФ на румунській території, передає Укрінформ із посиланням на Sky News.
«У НАТО немає інформації, яка вказувала б на будь-який навмисний напад Росії на територію союзників. НАТО солідарна з нашим союзником Румунією», - заявив у цьому зв’язку офіційний представник Альянсу.
Він додав, що влада Румунії залишається проводить повне розслідування, а Альянс продовжує перебувати в тісному контакті з Бухарестом.
Як повідомляв Укрінформ, російські війська в ніч на 13 вересня запустили по Україні 44 ударних безпілотники типу Shahed-136/131 із трьох напрямків – Приморсько-Ахтарськ, мис Чауда і Курськ.
Того ж дня в районі повіту Тулча, Румунія, були знайдені уламки, які можуть належати російському дрону. На місце був направлений гелікоптер румунських ВПС для збору доказів.