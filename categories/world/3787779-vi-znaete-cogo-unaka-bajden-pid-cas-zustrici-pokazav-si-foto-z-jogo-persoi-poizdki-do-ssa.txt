Президент США Джо Байден під час зустрічі з головою КНР Сі Цзіньпіном у Сан-Франциско показав тому фото майже сорокарічної давності, на якому майбутній лідер Китаю сфотографований у цьому місті під час своєї першої подорожі до США.

Про це повідомляє Xinhua, передає Укрінформ.
Як ідеться в повідомленні, після завершення переговорів їх учасники вирушили до бенкетної зали. На вході до зали Байден раптом зупинився і почав щось шукати в своєму мобільному телефоні.
Потім він повернув телефон до Сі і запитав: «Ви знаєте цього юнака?».


Фото: Xinhua/Li Xueren

«Так, це був я 38 років тому», - відповів китайський колега.
Зображення на телефоні Байдена було фотографією, яку Сі зробив у 1985 році в Сан-Франциско, коли вперше приїхав до Сполучених Штатів.

Сан-Франциско став тоді першою зупинкою в поїздці Сі, який, як і будь-який інший відвідувач міста, сфотографувався на фоні його візитівки – мосту Золоті Ворота.
У той час Сі, якому було близько тридцяти років, працював керівником округу Чжендін у північній китайській провінції Хебей.
«Ти анітрохи не змінився!», - сказав Байден засміявшись та викликавши вибух веселого сміху в присутніх.
Як фото Сі потрапило до телефону президента Сполучених Штатів у повідомленні не розповідається.
Як повідомлялося, лідер Китаю Сі Цзіньпін із 14 по 17 листопада перебуває з візитом у Сан-Франциско, де вже провів саміт із президентом США Джо Байденом та візьме участь у 30-й зустрічі країн Азійсько-Тихоокеанського економічного співробітництва (АТЕС).
Перше фото: The Hill