У п’ятницю у чотирьох фінських містах пройшли антиізраїльські демонстрації, а вулиця, на якій розташоване посольство Ізраїлю у Фінляндії, була перекрита поліцією із міркувань безпеки.

Як передає Укрінформ, про це повідомляє Yle.
У містах Оулу, Турку, Гельсінкі і Тампере у п’ятницю, 13 жовтня, відбулися антиізраїльські акції протесту.
Поліція Гельсінкі перекрила вулицю, на якій розташоване посольство Ізраїлю, оскільки у столиці проводилася демонстрація на підтримку населення сектору Гази.
«Демонстрантам виділено безпечне місце для висловлення своєї позиції», – заявили у поліції столиці Фінляндії.
Також зазначається, що у четвер у Гельсінкі єврейська громада вирішила закрити синагогу для відвідувачів через збільшення рівня загрози безпеці унаслідок подій в Ізраїлі.
Глава єврейської громади Ярон Надборнік заявив, що угруповання ХАМАС оголосило усіх євреїв у західних країнах своєю ціллю. За його словами, у Фінляндії активізувалися крайні праві, а впродовж останніх днів громада отримала більше погроз, ніж отримувала раніше.
Члени громади, як і раніше, можуть відвідувати столичну синагогу без обмежень, додав Надборнік.
Як повідомлялося, у центрі Амстердама 12 жовтня відбулася акція на підтримку Ізраїлю. Учасники акції висловили підтримку ізраїльському народу та співчуття.
Фото: Tiina Karppi / Yle