Президент Росії Володимир Путін підписав закон, який збільшує для деяких категорій громадян граничний вік перебування у запасі Збройних сил РФ.

Про це повідомляє Укрінформ із посиланням на офіційний портал правової інформації РФ.
Згідно з документом, підвищення граничного віку стосується громадян, які мають звання солдатів, матросів, сержантів, старшин, прапорщиків та мічманів. Граничний вік тих, хто належить до першого розряду, збільшується з 35 до 40 років, до другого розряду - з 45 до 50 років, до третього розряду - з 50 до 55 років. Крім того, підвищується граничний вік перебування запасників у мобілізаційному резерві.

Норми набудуть чинності з 1 січня 2024 року. Проте до 1 січня 2028 року передбачається перехідний період, протягом якого громадяни, які перебувають у запасі, будуть переводитись у відставку поетапно.
Закон також передбачає можливість укладання контракту з громадянином, який має громадянство (підданство) іншої держави, віком до 52 років. Це також стосується тих, хто має посвідку на проживання або інший документ, що підтверджує право на постійне проживання громадянина на території іноземної держави.
Закон закріплює випадки призупинення перебування громадянина у резерві - призов громадянина на військову службу з мобілізації, укладання ним договору на період проходження військової служби чи контракту про добровільне сприяння у виконанні завдань, покладених на збройні сили.
Закон вносить зміни федерального закону "Про військовий обов'язок та військову службу".
Як повідомляв Укрінформ, станом на ранок 24 липня ЗСУ ліквідували 242 620 особового складу російських окупантів.