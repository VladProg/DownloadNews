Гуманітарний офіс ООН заявив у п'ятницю, що на задоволення потреб 2,7 мільйона людей в секторі Гази і 500 000 людей на Західному березі річки Йордан до кінця року знадобиться приблизно 1,2 мільярда доларів США.

Про це пише Reuters, передає Укрінформ.
У своєму переглянутому заклику про фінансування, який буде опублікований у понеділок, Управління ООН з координації гуманітарних питань (УКГП) заявило, що в ньому буде окреслена потреба у продуктах харчування, воді, медичній допомозі, житлі, засобах гігієни та інших нагальних пріоритетах.
"Наша здатність полегшити страждання палестинського населення залежатиме від адекватного фінансування, безпечного і постійного доступу до всіх, хто потребує, де б вони не знаходилися, достатнього потоку гуманітарних вантажів і, що важливо, палива. Ми закликаємо донорів негайно надати ресурси для реагування ", - заявив речник УКГП ООН Єнс Лаерке.
12 жовтня УКГП ООН спочатку звернулося із закликом про виділення 294 мільйонів доларів для підтримки майже 1,3 мільйона людей.
"З того часу ситуація стає все більш відчайдушною", - заявив Лаерке.
Поставки гуманітарної допомоги до Гази припинилися після того, як 7 жовтня у відповідь на атаки бойовиків ХАМАС на півдні Ізраїлю, Ізраїль почав бомбардування густонаселеного анклаву, і гуманітарні організації заявляють, що ця допомога навіть близько не відповідає потребам його мешканців. Крім того масовані обстріли з боку ізраїльських сил перешкоджають гуманітарним організаціям доставляти допомогу, наголошує Гуманітарний офіс ООН.
"Повідомляється про велику кількість жертв, а також про використання вибухової зброї з широкою зоною ураження в деяких з найбільш густонаселених районів Гази. Ми серйозно стурбовані тим, що обидві сторони не дотримуються принципів розрізнення і пропорційності ", - заявила Ліз Тросселл, прес-секретар Управління Верховного комісара ООН з прав людини (УВКПЛ).
Як повідомляв Укрінформ, унаслідок другого впродовж двох днів авіаудару Ізраїлю по табору біженців Джабалія у секторі Гази у середу загинули щонайменше 80 людей.