У понеділок, 2 вересня, у водах Філіппін розпочалися спільні двотижневі військово-морські навчання за участі сил із Маніли, Великої Британії, Канади, Японії та США.

Як передає Укрінформ, про це повідомляє Reuters.
«Завдяки цій демонстрації сили та активній участі наших союзників і партнерів, «Sama Sama» виходять за межі звичайних військових навчань. Це символ нашого міцного партнерства та нашої спільної відданості безпеці та стабільності в Азіатсько-Тихоокеанському регіоні», – сказав командувач ВМС Філіппін Торібіо Адачі.
Цьогорічні навчання «Sama Sama» проходитимуть у південній частині острова Лусон і включатимуть військово-морські навчання у таких сферах як протичовнова боротьба, протиповітряна оборона та пошуково-рятувальні роботи, повідомили у ВМС Філіппін.
Зазначається, що у тренуваннях візьмуть участь понад 1800 учасників.
П’ять суден: два із США та по одному із Великої Британії, Канади та Японії, приєдналися до навчань на Філіппінах, які триватимуть до 13 жовтня.
ВМС Австралії, Франції, Індонезії та Нової Зеландії також долучилися, відправивши спостерігачів та експертів.
Військові навчання у водах Філіппін відбуваються на тлі напруження в Азіатсько-Тихоокеанському регіоні після того, як Китай встановив плавучий бар’єр у Південно-Китайському морі, до якого входить Західно-Філіппінське море.
Як повідомлялося, 25 серпня берегова охорона Китаю встановила плавучий бар’єр у південно-східній частині мілини Скарборо в Південно-Китайському морі, перегородивши філіппінським рибальським суднам доступ до багатого рибою району.
Наступного дня берегова охорона Філіппін заявила, що зняла плавучий бар’єр, встановлений військовими Китаю.
Фото: Flickr