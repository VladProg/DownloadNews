Південна Європа готується до літа жорстокої посухи: деякі регіони вже потерпають від нестачі води, а фермери очікують на найгірші врожаї за останні десятиліття.

Як передає Укрінформ, про це повідомляє Reuters.
Вчені попереджають, що зі зростанням температури влітку Європу чекає ще одне посушливе літо. Минулоріч, після найспекотнішого сезону за всю історію спостережень, дослідники Європейського Союзу назвали ситуацію в регіоні найгіршою за останні 500 років.
"Ситуація з посухою погіршиться цього літа", - заявив професор географічного аналізу в Університеті Аліканте Хорхе Олсіна
Ґрунти в Іспанії та на півдні Франції стали абсолютно сухими, оскільки багаторічна посуха виснажила запаси підземних вод. Зокрема, низький рівень води в річках і водосховищах цього літа також ставить під загрозу виробництво гідроенергії.
Наразі мало шансів на те, що дощі вирішать проблему посухи.
"У цю пору року єдине, на що ми можемо розраховувати, - це на локальні шторми, які не вирішать проблему дефіциту опадів", - сказав Олсіна.
Звертаючись за екстреною допомогою до ЄС, міністр сільського господарства Іспанії Луїс Планас попередив, що "ситуація, спричинена цією посухою, має такі масштаби, що її наслідки не можуть бути подолані лише за рахунок національних коштів".
Як повідомляв Укрінформ, у В’єтнамі зафіксовано найвищу температуру за всю історію країни, трохи вище 44 градусів Цельсія, у той час як експерти прогнозують, що і вона незабаром буде перевищена через зміну клімату.
Фото: Pexels