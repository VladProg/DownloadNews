Генерал Сергій Суровікін, головнокомандувач Повітряно-космічних сил Росії й заступник командувача ЗС РФ в Україні, не з’являвся на публіці після спроби заколоту ватажка ПВК «Вагнер» Євгена Пригожина 1,5 тижня тому.

Як передає Укрінформ, про це у Твіттері повідомляє Міноборони Британії з посиланням на дані розвідки.
«Генерал Сергій Суровікін, Головнокомандувач Повітряно-космічними силами Росії та заступник командувача російськими військами в Україні, не з’являвся на публіці після спроби заколоту групи «Вагнера» 23-24 червня 2023 року. Тим часом заступник міністра оборони генерал-полковник Юнус-бек Євкуров був відсутній на телевізійному виступі керівництва Міноборони РФ 3 липня», - заявили у відомстві.
У Міноборони Британії додали, що поки немає підтверджень про арешт Суровікіна, але російська влада, ймовірно, підозрюватиме його через тривалий зв’язок із групою «Вагнера», починаючи з його служби в Сирії з 2017 року.
«При цьому Євкуров був знятий на камеру під час розмови з ватажком групи «Вагнера» Євгеном Пригожиним під час захоплення без супротиву групою міста Ростов-на-Дону», - додали у відомстві.
Зазначається, що хоча Суровікін широко відомий на Заході своєю жорстокою репутацією, він є одним із найбільш поважних старших офіцерів російської армії, і будь-які офіційні санкції проти нього можуть викликати суперечку.
«Підозра, яка впала на старших офіцерів, підкреслює, як невдалий заколот Пригожина лише погіршив розкол у спільноті національної безпеки Росії», - заявили у Міноборони Британії.
Як повідомлялося, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
Олександр Лукашенко провів переговори з Пригожиним, після чого той заявив, що бійці угруповання повертаються до польових таборів.
Згодом Лукашенко підтвердив прибуття Пригожина у Білорусь.
Путін своєю чергою заявив, що «вагнерівці» можуть підписати контракт із російським Міноборони або їхати у Білорусь.
Речник Держприкордонслужби України Андрій Демченко заявив, що Білорусь може розмістити на своїй території близько 8 тисяч найманців ПВК «Вагнер», розвиток ситуації перебуває на постійному контролі України.