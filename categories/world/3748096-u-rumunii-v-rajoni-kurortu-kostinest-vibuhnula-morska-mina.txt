У Румунії в районі чорноморського курорту Костінешть вибухнула морська міна.

Про це повідомляє NewsMaker із посиланням на румунські ЗМІ, передає Укрінформ.
Інцидент стався сьогодні близько 9:00. За інформацією місцевих рятувальників, ніхто не постраждав.
Як повідомляють румунські ЗМІ, міна вибухнула, вдарившись об пірс перед готелем Forum у Костінешті. Рятувальники виявили другу міну, яка дрейфувала у воді неподалік. На місце також відправили групу водолазів-саперів, які оцінять ситуацію та знешкодять усі знайдені міни.
Digi24.ro зазначає, що після вибуху за медичною допомогою звернулася лише одна людина, яка поскаржилася, що в неї постраждав слух. Від госпіталізації вона відмовилася.
Як повідомляв Укрінформ, начальниця пресцентру Сил охорони та оборони Півдня Наталя Гуменюк заявила, що у морі поблизу Одеського узбережжя спостерігається багато випадків детонування вибухонебезпечних предметів.