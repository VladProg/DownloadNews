Представники Китаю не братимуть участі у зустрічі радників з питань національної безпеки із понад півсотні держав, які цими вихідними обговорюватимуть українську Формулу миру.

Як повідомляє Укрінформ, про це пише Bloomberg.

“Очікується, що Китай не відвідає зустріч радників з питань національної безпеки на Мальті цими вихідними, на якій представники понад 55 держав обговорюватимуть намагання України знайти підтримки для її так званої Формули миру”, - йдеться у матеріалі.

Зазначається, що на Мальту прилетять представники держав із "Групи семи", Катару, ПАР, Індій, Туреччини й інших держав, а Бразилія, Чилі й ряд інших країн долучаться у онлайн режимі. “Відсутність Пекіну розчарує президента України Володимира Зеленського, який намагається розбудувати міжнародну підтримку його моделі тривалого й справедливого миру”, - стверджує Bloomberg.

Агентство зауважує, що Україна вбачає участь Китаю у мирному саміті, запланованому на кінець цього року, критично важливою, адже КНР - одна із лічених держав, що має вплив на Володимира Путіна. “Зустрічі на Мальті передувала такі ж збори у Данії в червні та Саудівській Аравії в серпні. Китай надіслав представника на зустріч у Джедді”, - нагадує Bloomberg.

Агентство додає, що на думку союзників України, основна мета таких зустрічей - зробити безпосередній запит на підтримку України до держав, які залишаються нейтральними, особливо з Глобального півдня. “Згода цих держав - ключова умова для проведення саміту”, - підсумовується у матеріалі.