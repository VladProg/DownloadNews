Президент Бразилії Луїс Інасіо Лула да Сілва запропонує створити «клуб миру» з Китаєм для посередництва у припиненні розв`язаної росією війни в Україні під час свого візиту до Пекіна цього тижня, де він зустрінеться з китайським лідером Сі Цзіньпіном.

Про це повідомляє Financial Times, передає Укрінформ.
Як пише видання, Лула прагне відновити дипломатичний вплив Бразилії після відносної ізоляції попереднього уряду колишнього президента Жаїра Болсонару, однак виступає проти приєднання до західних країн, які надсилають зброю в Україну, щоб відбити російське вторгнення.
«Ми дуже зацікавлені в тому, щоб сприяти або допомогти організувати якусь зустріч, яка б призвела до мирного процесу. Президент стільки разів казав, що він багато чує про війну, але дуже мало слів про мир. Його цікавлять розмови про мир», - сказав міністр закордонних справ Бразилії Мауро Вієйра в інтерв`ю виданню.
Раніше цього року Лула заявив, що просуватиме ідею створення групи країн-посередників, зокрема, заявляючи, що настав час для Китаю діяти.
«Я пропоную створити групу країн, які спробують сісти за стіл переговорів з Україною і росією, щоб спробувати знайти мир», - додав він.
Водночас деякі аналітики налаштовані скептично щодо цього.
«Бразилія - амбітна держава. Вона хоче бачити себе у світі як таку, що сприяє розв'язанню проблем і відповідає на глобальні виклики. Проблема полягає в тому, що Бразилія не має можливості вплинути на результат цієї війни, і багато хто не вважає її нейтральною, враховуючи її членство в БРІКС (група, до якої входять рф, КНР, Індія і Південна Африка)», - сказав старший науковий співробітник Центру стратегічних і міжнародних досліджень Райан Берг.
Вієйра зазначив, що поїздка до Китаю - найбільшого торгового партнера Бразилії, продемонструє повернення його країни до більш активної зовнішньої політики. За часів Болсонару Бразилія здебільшого уникала багатосторонніх ініціатив на користь тісних відносин з ідеологічними союзниками, такими як США за часів експрезидента Дональда Трампа.
Лула вирушить до Китаю в неділю, 26 березня, після того, як його поїздка була відкладена на день через хворобу. Він зустрінеться з главою країни Сі Цзіньпінем в Пекіні на початку наступного тижня.
Його візит відбудеться через декілька днів після того, як Сі зустрівся з главою кремля володимиром путіним у москві. путін підтримав китайський мирний план, який був розкритикований Вашингтоном за те, що він пропонує росії спосіб легітимізації її територіальних завоювань.
Лула є одним з багатьох лідерів країн Латинської Америки та країн, що розвиваються, які намагаються зберігати нейтралітет щодо війни та висловлюють занепокоєння зусиллями Заходу з надання зброї Україні.
Як повідомляв Укрінформ, міністр закордонних справ Бразилії Мауро Вієйра заявив, що президент рф володимир путін у разі приїзду до Бразилії ризикував би потрапити під арешт з огляду на ордер, виданий Міжнародним кримінальним судом.
Фото: AA