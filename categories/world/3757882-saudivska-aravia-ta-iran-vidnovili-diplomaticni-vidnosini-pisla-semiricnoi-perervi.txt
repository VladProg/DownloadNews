Саудівська Аравія та Іран обмінялися послами, таким чином офіційно відновивши дипломатичні відносини після семирічної перерви.

Як передає Укрінформ, про це повідомляє Bloomberg.
"Саудівська Аравія та Іран обмінялися послами, офіційно поклавши край семирічному дипломатичному розриву між двома державами Перської затоки", - йдеться у повідомленні.
Новий посол Саудівської Аравії Абдулла Аль-Енезі заявив після свого прибуття до Тегерана у вівторок, що прагнутиме "зміцнити відносини та інтенсифікувати контакти і зустрічі між королівством та Іраном, щоб перейти до гостиннішого простору"
Прибуття Аль-Енезі було синхронізовано з відправкою Іраном свого нового посла до Ер-Ріяду Алірези Енаяті.
Між двома країнами виникли розбіжності з того часу, як шиїтські ісламісти захопили владу в Ірані у 1979 році, їхнє суперництво за лідерство в регіоні та мусульманському світі переросло у проксі-війни в Іраку, Лівані, Сирії й зовсім нещодавно в Ємені.
Як повідомлялося, у березні Іран та Саудівська Аравія домовилися за посередництва Китаю покласти край багаторічній дипломатичній ворожнечі та відновити відносини.
Королівство розірвало відносини з Іраном у 2016 році після того, як протестувальники в Тегерані напали на посольство Саудівської Аравії у відповідь на страту Ер-Ріядом відомого шиїтського священнослужителя.
Останнім часом Іран намагається налагодити відносини з кількома арабськими країнами Перської затоки.
Фото: SPA