Вчені Європейського центру з питань зміни клімату Copernicus Climate Change Service (C3S) очікують, що 2023 рік «практично напевно» буде найтеплішим за 125 тисяч років.

Як передає Укрінформ, про це повідомляє Reuters.
За даними кліматологів, цьогорічний жовтень побив попередній температурний рекорд 2019 року із величезним відривом.
«Рекорд було побито на 0,4 градуса за Цельсієм, що є величезним відривом», – сказала заступниця директора Центру Саманта Берджесс.
Вона назвала жовтневу температурну аномалію «дуже екстремальною».
Рекордний за температурами жовтень означає, що тепер 2023 рік «практично напевно» стане найтеплішим за усю історію спостережень, йдеться у заяві Центру. Попередній рекорд був у 2016 році, коли, як і цьогоріч, спостерігалося кліматичне явище Ель-Ніньйо.
«Коли ми об’єднуємо наші дані із Міжурядовою групою експертів зі зміни клімату (IPCC), то можемо сказати, що це найтепліший рік за останні 125 000 років», – запевнила Берджесс.
Як повідомлялося, раніше дані C3S засвідчили, що вересень 2023 року став найспекотнішим для всього світу, побивши свій попередній рекорд, встановлений у 2020 році.
Фото: Getty Images