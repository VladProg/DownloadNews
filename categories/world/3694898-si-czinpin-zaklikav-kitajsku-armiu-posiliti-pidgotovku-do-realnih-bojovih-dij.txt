Лідер КНР Сі Цзіньпін закликав збройні сили країни «посилити військову підготовку, орієнтовану на реальні бойові дії», після того, як Пекін провів військові навчання неподалік Тайваню.

Як передає Укрінформ, про це повідомляє AFP
Сі Цзіньпін зробив таку заяву під час інспекції військово-морських сил КНР у вівторок, на тлі підвищеної напруги у регіоні після демонстрації сили Пекіном, який вважає острів Тайвань своєю територією.
Китай у понеділок завершив триденні військові навчання, розпочаті у відповідь на нещодавній візит президентки Тайваню Цай Інвень минулого тижня до Сполучених Штатів, де вона зустрілася з групою законодавців.
У вівторок Сі Цзіньпін сказав командуванню військово-морських сил південного театру дій Народно-визвольної армії КНР, що "військові повинні рішуче захищати територіальний суверенітет та морські інтереси Китаю", а також прагнути захистити загальну стабільність.
Сі Цзіньпін також зазначив, що Китай повинен бути «інноваційним у своїх концепціях та методах ведення бою».
Пекін також обурений планом американських військ щодо використання все більшої кількості баз на Філіппінах, зокрема біля Тайваню.
Цього тижня США та Філіппіни проводять найбільші в історії спільні військові навчання, а державний секретар США Ентоні Блінкен висловив зобов’язання «підтримати Філіппіни проти будь-якого залякування чи примусу, включно з Південно-Китайським морем».
Як повідомляв Укрінформ, Китай 8-10 квітня проводив триденні військові навчання довкола Тайваню, під час яких сили Східного військового округу Народно-визвольної армії Китаю відпрацьовували завдання ракетних ударів по цілях на острові та блокування його морського і повітряного простору.