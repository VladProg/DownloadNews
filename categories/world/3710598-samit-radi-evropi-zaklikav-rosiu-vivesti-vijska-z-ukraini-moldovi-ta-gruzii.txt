Глави держав та урядів 46 країн-учасниць Ради Європи закликали Росію негайно та безумовно вивести усі свої війська з України, Грузії та Молдови.

Як передає Укрінформ, про це йдеться у підсумковому документі саміту Ради Європи в Ісландії "Рейк'явікська декларація – Об'єднані навколо наших цінностей".
У документі зазначається, що глави держав та урядів країн-членів Ради Європи зібралися у Рейк'явіку 16-17 травня 2023 року, "щоб об'єднатися проти агресивної війни Росії проти України та визначити подальші пріоритети та напрямки роботи Ради Європи".
Було вказано на те, що своєю війною проти України Росія повністю порушила обіцянку "Ніколи знову", на якій було побудований мирний проєкт в Європі після Другої світової війни. На цьому тлі лідери країн-членів Європи наголосили на своїй "рішучості об'єднатися навколо наших цінностей і протистояти агресивній війні Росії проти України, яка є кричущим порушенням міжнародного права і всього, що ми відстоюємо".

Фото: Facebook/Council of Europe
"Ми солідарні з тими, хто постраждав від агресивної війни Росії проти України та агресії Росії проти Грузії, яку ми засуджуємо найрішучішим чином. Ми колективно закликаємо Російську Федерацію виконати свої міжнародні зобов'язання і негайно вивести свої війська з України, Грузії та Республіки Молдова, повністю і без жодних умов. Ми підтверджуємо нашу непохитну підтримку їхнього суверенітету, незалежності та територіальної цілісності в межах їхніх міжнародно визнаних кордонів", - йдеться у документі.
Глави держав та урядів 46 країн також наголосили, що агресивна війна Росії проти України – "це не просто порушення міжнародного права, а напад на наші демократії".
Як повідомляв Укрінформ, у столиці Ісландії 16-17 травня проходив дводенний саміт глав держав і урядів 46 країн-членів Ради Європи. Одним із основних питань порядку денного саміту було створення Міжнародного реєстру збитків, завданих агресією Росії проти України.