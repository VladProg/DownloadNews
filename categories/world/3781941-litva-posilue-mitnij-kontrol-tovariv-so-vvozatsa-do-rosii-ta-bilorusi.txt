Литовська митниця з листопада для запобігання можливому обходу санкцій посилює контроль за ввезенням товарів через Литву до Росії та Білорусі. Це може призвести до більш тривалих процедур на кордоні.

Як передає Укрінформ, про це повідомляє литовський мовник LRT.
Особливу увагу буде приділено класифікації товарів, що експортуються. За даними митниці, траплялися випадки, коли задля обходу санкцій експортовані товари класифікувалися за немаркованими товарними позиціями.
«В надії на розуміння повідомляємо представникам бізнесу, що у зв'язку з посиленням контролю за товарами, що вивозяться, терміни митного оформлення експортних процедур можуть збільшитися», - зазначають у митниці.
Литовська митниця також пропонує описувати декларовані товари максимально докладно, щоб можна було за описом виявити їх характеристики, що впливають на класифікацію товарів, та подавати документи, які це підтверджують.
Як повідомлялося, 23 червня Рада ЄС затвердила 11-й пакет санкцій проти Росії. Значною мірою він спрямований на боротьбу з обходом існуючих санкцій.