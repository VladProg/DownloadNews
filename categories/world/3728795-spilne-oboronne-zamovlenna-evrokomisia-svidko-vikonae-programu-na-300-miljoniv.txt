Рада ЄС і Європарламент досягли домовленості щодо підтримки запропонованих Єврокомісією регуляторних правил та Інструменту посилення оборонної промисловості шляхом спільного замовлення (EDIRPA) з бюджетом 300 мільйонів євро.

Про це повідомляється на сайті ЄК, передає Укрінформ.
«Єврокомісія вітає політичну домовленість, досягнуту вчора між Європейським парламентом та Радою ЄС… EDIRPA надасть країнам-членам стимул для спільного замовлення критично важливих та терміново необхідних оборонних товарів з огляду на невиправдане вторгнення Росії в Україну. Це зміцнить взаємосумісність між країнами-членами за рахунок використання однакового обладнання, сприятиме заощадженню коштів, посилить конкуренцію та ефективність європейської технологічної та промислової бази», - йдеться у повідомленні.
Зазначається, що EDIRPA також буде значним кроком до більш інтегрованого європейського оборонного ринку, що забезпечить більшу передбачуваність для європейської оборонної промисловості, дасть змогу здійснювати інвестиції у нарощування виробничих спроможностей й адаптуватися до сучасних умов на ринку.
«EDIRPA сприятиме країнам-членам у прагненні спрямувати принаймні 35 відсотків бюджету на обладнання на європейські програми співпраці. Це протидіятиме фрагментації європейського запиту, що шкодить конкурентоспроможності європейської технологічної та промислової бази», - наголошується у заяві.
Одночасно законотворчі структури ЄС працюватимуть над завершенням переговорів навколо Акта сприяння виробництву боєприпасів (ASAP), який має сприяти розвитку промислових спроможностей для виробництва боєприпасів в інтересах України та країн-членів ЄС.
Політична згода між Єврорадою, Європпарламентом та Єврокомісією відкриває шлях для формального ухвалення EDIRPA на рівні ЄП та Ради ЄС.
Єврокомісія має намір швидко імплементувати EDIRPA після завершення законодавчого процесу та вже опрацьовує робочу програму з реалізації можливостей цього інструменту, сказано у заяві.
Як повідомлялося, за дорученням лідерів ЄС 19 липня 2022 року Єврокомісія представила пропозиції щодо утворення Інструменту для посилення європейської оборонної промисловості через спільне замовлення (EDIRPA) з метою вирішення найбільш нагальних питань щодо забезпечення оборонних та безпекових потреб країн-членів.
Фото: eumetsat.int