Канцлер ФРН Олаф Шольц, ймовірно, відвідає Ізраїль у вівторок, втім його відомство візит не анонсує.

Це питання порушувалось на урядовому брифінгу в понеділок, повідомляє кореспондент Укрінформу.
«Ми всі бачили повідомлення про візит у різних ЗМІ. Я, на жаль, не можу поки нічого сказати з цього приводу», - сказав заступник речника федерального уряду Вольфганг Бюхнер, додавши, що відомство канцлера повідомляє про візити тоді, коли про це «можна повідомити».
Про те, що візит може відбутися у вівторок, свідчить також термінове перенесення часу зустрічі Шольца з королем Йорданії Абдаллою II у Берліні 17 жовтня на ранній ранок.
Про те, що канцлер планує візит солідарності до країни, повідомили німецькі ЗМІ. Очікується також, що після Ізраїлю Шольц відвідає Єгипет.
Як повідомлялося, глава уряду ФРН Олаф Шольц виступив минулого тижня в Бундестазі з промовою щодо ситуації. Він чітко став на бік Ізраїлю, підкресливши право держави на самооборону та водночас застеріг від поширення конфлікту.
У п'ятницю Тель-Авів відвідала міністр закордонних справ Анналена Бербок. На вихідних вона також побувала в Каїрі, щоб обговорити подальшу допомогу та гуманітарний доступ до сектора Газа, а також деескалацію ситуації. Серед викрадених терористами ХАМАС також є німці, до яких наразі немає доступу.