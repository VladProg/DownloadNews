У новій редакції підручника «Навколишній світ» для 4 класу та підручника по історії для 6 класу, випущених видавництвом «Просвєщєніє», прибрали кілька згадок Києва у розділах історії Київської Русі.

Як передає Укрінформ, про це повідомляє «Медіазона», яка ознайомилася з кількома сторінками нової версії підручника та порівняла їх зі старими версіями.

У виданні «Навколишнього світу» за 2021 рік говорилося, що літопис «Повість временних літ» написав чернець Києво-Печерського монастиря Нестор. У новій версії Нестор став просто ченцем без уточнення місця роботи.

Також у версії підручника 2021 року йшлося про те, що князь Володимир хрестив увесь народ у Києві, а в новій версії — «у столиці». Крім того, змінилася фраза «Після смерті Олега в Києві став правити князь Ігор». Тепер вона виглядає так: «Після смерті Олега Руссю став правити князь Ігор».

У підручнику з історії росії за шостий клас (версія 2016 року) йдеться: «882 рік, коли Олег об'єднав Новгород та Київ, багато істориків називають умовною датою утворення Давньоруської держави». У редакції 2023 написано інакше: «Поступово найбільшого значення набула династія князів, які вели свій рід від Рюрика. З його покликанням 862 року у Новгород пов'язують утворення держави Русь».
Журналістам також стало відомо про підготовку методичних матеріалів, де уточнюється «роль Києва в історії росії». За словами джерела у видавництві «Просвєщєніє», методички надійдуть до шкіл до кінця весни.
Раніше, у квітні 2022 повідомлялося що керівництво «Просвєщєніє» виступило з негласним розпорядженням звести до мінімуму згадки України та Києва у російських шкільних підручниках. За словами редакторів, «вичищати» Україну з підручників почали ще після 2014 року, намагаючись згадувати якнайменше. Після 24 лютого редакторам довелося почеркати близько 15% текстів.