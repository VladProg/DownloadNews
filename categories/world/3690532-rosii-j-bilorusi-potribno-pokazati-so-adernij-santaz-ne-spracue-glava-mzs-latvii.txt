Західному світу треба запровадити нові санкцій проти білорусі й росії, аби показати, що ядерний шантаж не спрацює.

Як передає Укрінформ, про це в інтерв’ю VOA сказав міністр закордонних справ Латвії Едгарс Рінкевичс.
«Я вважаю, що це лише продовження ядерного шантажу, який ми спостерігали минулого року. На мою думку, таке оголошення чітко свідчить про те, що білорусь не є суверенною державою. Це фактично частина російського військового округу. І нам потрібно накласти більше санкцій як на росію, так і на білорусь, просто щоб дати зрозуміти, що цей шантаж, ці кроки не спрацюють», - сказав він.
Рінкевичс вважає: попри те, що росія зазнала поразки в політичному, військовому плані і навіть у своєму шантажі, вона не збирається сідати за стіл переговорів.
«Припускати, що якщо ми не допоможемо Україні, росія зупиниться і не піде на ескалацію, абсолютно неправильно. росія йде на ескалацію ... Мета путіна — не сісти за стіл переговорів, а захопити Україну, етнічно очистити її, вчинити всі ті звірства, виявлені на територіях, звільнених Україною», - додав міністр.
Як повідомлялося, президент рф володимир путін заявив, що росія розмістить тактичну ядерну зброю у білорусі. Раніше, у лютому, путін оголосив про «призупинення» участі москви у Договорі про скорочення стратегічних наступальних озброєнь зі США (Новий START), хоча положення цього документа не передбачають можливість його «призупинення».
Самопроголошений президент білорусі олександр лукашенко заявив, що розміщення ядерної зброї в білорусі робиться з його ініціативи, що це не залякування, не шантаж, а можливість «убезпечити білоруську державу».
У Міністерстві закордонних справ України заявили, що намір росії розмістити в білорусі тактичну ядерну зброю є порушенням Договору про нерозповсюдження ядерної зброї.