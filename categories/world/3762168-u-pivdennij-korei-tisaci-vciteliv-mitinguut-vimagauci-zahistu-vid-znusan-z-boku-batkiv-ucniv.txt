У столиці Південній Кореї Сеулі тисячі вчителів та працівників шкіл вийшли на мітинг, вимагаючи посилити правовий захист від знущань з боку батьків учнів.

Про це повідомляє AP, передає Укрінформ.
Вчителі заявляють, що чинні закони ускладнюють контроль над учнями у класах, натомість батьки легко можуть звинуватити педагогів у емоційному насильстві над дітьми. За словами протестувальників, протягом останніх восьми років батьки заявили про жорстоке поводження з дітьми на понад 9 тисяч вчителів.
За оцінкою поліції, на суботній мітинг вийшло близько 20 тисяч людей.

У липні в одній зі шкіл початкових класів Сеула перед початком занять знайшли у класній шафі тіло молодої вчительки. Експерти дійшли висновку, що вона наклала на себе руки. Раніше вона скаржилася на емоційне навантаження через жорстоке поводження з боку батьків.
Після цього впродовж кількох тижнів корейські вчителі страйкують, вимагаючи покращення захисту на роботі. Вони кажуть, що батьки учнів часто доводять їх до нервового зриву, телефонуючи на особисті номери щогодини, а також у вихідні, безперервно й несправедливо скаржачись.
При цьому вчителі настільки бояться звинувачень у жорстокості, що не можуть покарати своїх учнів або втрутитися, коли вони нападають одне на одного.
У Південній Кореї зараз обговорюються законопроєкти, які задовольнять деякі вимоги вчителів щодо захисту від неправомірних нападок з боку батьків.