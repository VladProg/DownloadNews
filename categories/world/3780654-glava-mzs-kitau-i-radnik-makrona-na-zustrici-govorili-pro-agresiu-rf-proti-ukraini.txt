Міністр закордонних справ Китаю Ван Ї та зовнішньополітичний радник президента Франції Еммануель Бонн час стратегічного діалогу в Пекіні обговорили російську агресію проти України.

Про це йдеться в повідомленні МЗС КНР, передає Укрінформ.
Як зазначили в дипвідомстві, сторони обмінялися думками щодо «кризи в Україні» (так у Китаї називають розв’язану Росією повномасштабну загарбницьку війну проти нашої країни), а також стосовно палестино-ізраїльського конфлікту, зміни клімату та штучного інтелекту. Деталей щодо цього блоку питань МЗС Китаю наразі не наводить.
У ході зустрічі топдипломати також обговорили відносини між КНР і Євросоюзом, зауваживши, що їх стабільному та стійкому зростанню сприятиме позитивна й динамічна китайсько-французька співпраця.
«Китай і Європа є партнерами, а не суперниками, і їхні спільні інтереси значно переважають розбіжності», - сказав Ван.
За його словами, Пекін розглядає ЄС як незалежний і важливий полюс у багатополярному світі, відносини з яким мають прагматичну логіку та значні перспективи та очікує від Євросоюзу більше прагматичної і раціональної співпраці.
Своєю чергою Бонн запевнив у прагненні Франції сприяти розширенню співпраці між ЄС і Китаєм, зокрема, в питаннях глобальної безпеки та врегулювання конфліктів.
«Європа і Китай можуть посилити координацію в питаннях врегулювання «гарячих точок» на планеті й показати світові, що обидві сторони можуть об’єднати зусилля і разом відігравати важливу роль у міжнародних справах», - наводить слова французького представника МЗС КНР.
Як повідомляв Укрінформ, хоча китайський представник не брав участі в третьому мирному саміті щодо України на Мальті, речник МЗС КНР Ван Веньбін заявив, що його країна продовжить по-своєму сприяти мирним переговорам і працювати над політичним урегулюванням «української кризи».
Фото: fmprc.gov.cn