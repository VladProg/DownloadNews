Генеральний секретар Ради Європи Марія Пейчинович-Бурич висловила стурбованість з приводу дедалі жорстокіших репресій у РФ та закликала звільнити опозиційних політиків Володимира Кара-Мурзу й Олексія Навального.

Відповідна заява оприлюднена на сайті Ради Європи, передає Укрінформ.
«Я серйозно стурбована дедалі більш репресивними спробами змусити замовкнути законну критику з боку опонентів, активістів і простих громадян у той час, як Росія продовжує свою жорстоку агресію проти України», – заявила Пейчинович-Бурич.
Вона також повторила заклики Ради Європи щодо негайного звільнення Навального та Кара-Мурзи.
«Я вражена тим, наскільки грубо російська влада продовжує порушувати право на справедливий суд та гарантії належного судового процесу, а також інші права двох опозиційних політиків», – наголосила голова РЄ.
Як повідомлялося, 17 квітня Московський міський суд засудив опозиційного політика Володимира Кара-Мурзу до 25 років позбавлення волі. 31 липня апеляцію опозиціонера було відхилено.
4 серпня цей же суд на виїзному засіданні засудив Олексія Навального до 19 років колонії особливого режиму у справі про «екстремізм».
Фото: coe.int