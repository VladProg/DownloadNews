Будівлю парламенту Грузії було пошкоджено під час протестів проти закону про «іноагентів», через що пленарні засідання цього тижня не проводитимуться.

Про це повідомляє Перший канал Грузії, передає Укрінформ.
Також введено режим обмеженого доступу на всіх відвідувачів будівлі.
«7-8 березня внаслідок насильницьких дій деяких громадян, які зібралися біля палацу парламенту Грузії, було пошкоджено будівлю парламенту та інфраструктуру. З метою опису збитків, усунення збитків, захисту здоров'я членів та персоналу парламенту, 9-10 березня поточного року, відповідно до правил, встановлених розпорядженням голови парламенту Грузії від 30 грудня 2016 року N259/3, режим обмеженого доступу застосовуватиметься до всіх відвідувачів, акредитованих ЗМІ та депутатів парламенту», - йдеться у заяві апарату парламенту Грузії.
У будівлю буде допущено лише співробітників Апарату парламенту Грузії, які мають брати участь в описі та відновлення пошкоджень.
«Пленарні засідання цього тижня не проводитимуться, щоб уникнути шкоди інфраструктурі та ризиків для здоров'я людей, які проживають у будівлі», — наголошується у заяві.
Як повідомляв Укрінформ, десятки тисяч людей у вівторок зібралися на акцію під будівлею грузинського парламенту. Вони протестували проти законодавчих ініціатив, які копіюють російський підхід таврувати «іноагентами» тих, хто виступає проти влади.
Протестувальників підтримала президентка Грузії Саломе Зурабішвілі, яка закликала владну партію «Грузинська мрія» відмовитися від ухвалення законопроєкту.
Законопроєкт до парламенту внесла група депутатів від проурядового руху «Сила народу». Ініціативу розкритикували багато ЗМІ та опозиція. Вони вважають, що влада намагається запозичити російський досвід боротьби з «іноагентами».
У четвер правляча партія «Грузинська мрія» та рух «Сила народу» вирішили відкликати з парламенту Грузії законопроєкт про «іноагентів», ухвалений у першому читанні.