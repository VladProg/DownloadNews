Експрезидент США Дональд Трамп втрачає підтримку лідерів місцевих осередків Республіканської партії, які дедалі більше віддають перевагу губернатору Флориди Рону ДеСантісу.

Як передає Укрінформ, про це йдеться у статті для видання Politico директора Центру американської політики Денверського університету Сета Маскета, який провів відповідне дослідження.
Перегони тільки-но розпочинаються, і багато голів місцевих осередків Республіканської партії ще не визначилися з кандидатурою, але результати опитування «є потенційно зловісним знаком для Трампа, який намагається прокласти собі шлях до Білого дому в умовах опору з боку ключових партійних гравців», зазначає автор статті.


Дослідник провів опитування серед голів окружних осередків Республіканської партії, поцікавившись про їхні вподобання щодо кандидатів «кількома різними способами».
Близько половини відповіли, що не визначилися з кандидатурою. Серед тих, хто визначився, 19% віддали перевагу ДеСантісу й 17% – Трампу.


Маскет також запитав у місцевих лідерів, кого з потенційних кандидатів вони підтримали б на цей момент. Серед усіх названих претендентів ДеСантіса розглядають найчастіше – його згадали 73% голів осередків. Трамп посів «досить далеке друге місце» – його назвали 43%. Колишню губернаторку Південної Кароліни Ніккі Гейлі згадали 36%, сенатора від Південної Кароліни Тіма Скотта – 28%.


Кандидатом, якого категорично відкинула більшість партійних лідерів, виявився колишній губернатор Нью-Джерсі Кріс Крісті, проти нього висловилося 55% опитаних. Далі йдуть Дональд Трамп-молодший (51%), колишній віцепрезидент Майк Пенс (43%) і нарешті сам Трамп, якого в цьому контексті згадали 39% голів осередків.
«Тобто четверо з десяти голів окружних організацій не хочуть, аби Трамп був наступним кандидатом від партії», – зазначив соціолог. При цьому лише 9% виступають проти ДеСантіса, «що є найкращим показником серед усіх претендентів», додав він.


Як зазначається, цифри показують, що ДеСантіс посідає сильну позицію на старті перегонів ще до того, як офіційно оголосив про свою участь у кампанії. «У боротьбі за те, щоб стати альтернативою Трампу, принаймні за цим показником, він є безперечним лідером», – підсумовує директор Центру американської політики Денверського університету.