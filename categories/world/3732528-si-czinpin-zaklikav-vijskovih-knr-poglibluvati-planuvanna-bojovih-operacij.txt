Лідер Китаю Сі Цзіньпін закликав військових поглиблювати планування бойових дій та проводити навчання в умовах, наближених до реальних, аби підвищити шанси на перемогу в майбутніх воєнних операціях.

Про це китайський лідер заявив під час інспекційної поїздки до штабу Східного оперативного командування НВАК у провінції Цзянсу, повідомляє Укрінформ із посиланням на Xinhua.
«Оскільки світ увійшов у новий період потрясінь і змін, ситуація з безпекою Китаю стала більш нестабільною та невизначеною», - сказав Сі.
За його словами, в цих умовах військові повинні бути пильними щодо потенційних небезпек і докладати всіх зусиль для виконання покладених на них бойових обов’язків.
Очільник Китаю закликав вдосконалювати планування війни та бойових дій, зміцнювати систему командування й активізувати навчання в умовах, максимально наближених до реальних, аби підвищити здатність сил вести боротьбу та перемагати.
«Ми повинні наполегливо мислити та вирішувати військові питання з політичної точки зору, сміливо воювати, бути вправними у бою та рішуче захищати наш національний суверенітет, безпеку й інтереси розвитку», - зазначив Сі.
Східне оперативне командування відповідає за безпеку в регіоні, який включає Східнокитайське море і Тайванську протоку. Військові кораблі й бойові літаки цього командування майже щодня проводять маневри навколо Тайваню. При цьому вони часто наближаються до нього на небезпечну відстань, що може спровокувати збройну сутичку з тайванськими силами оборони.
Пекін ніколи не відмовлявся від застосування армії для встановлення контролю над Тайбеєм, а 2005 року в КНР було прийнято закон, який дає правові підстави для воєнних дій проти Тайваню, якщо він спробує проголосити незалежність.
Як повідомляв Укрінформ, збройні сили Тайваню провели навчання, імітуючи відсіч військам вторгнення з пусками ракет і знищенням цілей поблизу берега.
Фото: Getty Images