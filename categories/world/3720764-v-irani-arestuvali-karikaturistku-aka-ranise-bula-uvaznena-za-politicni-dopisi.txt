В Ірані заарештували карикатуристку Атену Фаргадані, яка раніше була ув’язнена за політичні дописи, опубліковані в Інстаграмі.

Як передає Укрінформ, про це повідомляє Associated Press.
Мохаммад Могімі, адвокат заарештованої художниці, повідомив у п’ятницю, що карикатуристку та колишню політичну ув'язнену викликали до будівлі суду Евін у Тегерані та заарештували. Причин її затримання Могімі не уточнив.
У середу Фаргадані опублікувала одну зі своїх карикатур, на якій були зображені люди з обличчям сатани та мордами тварин.
У 2016 році Фаргадані була звільнена після 18 місяців ув’язнення за зображення законодавців у вигляді тварин, а також за критику проєкту закону про обмеження контрацепції та запровадження кримінальної відповідальності за добровільну стерилізацію.
Нью-Йоркський комітет захисту журналістів заявив у четвер, що влада Ірану повинна звільнити Фаргадані та припинити спроби перешкоджанню діяльності представників ЗМІ.
Як повідомляв Укрінформ, в Ірані через карикатури Charlie Hebdo закрили Французький дослідницький інститут.