Унаслідок сутички у в’язниці в Еквадорі загинуло щонайменше п’ятеро в’язнів, ще 11 осіб зазнали поранень.

Як повідомляє Укрінформ, про це пише Сіньхуа.

Зазначається, що сутичка відбулася між членами двох злочинних угруповань у в’язниці портового міста Гуаякіль, яке має сумну репутацію через вкрай високий рівень насильства.

За даними Національної адміністрації в’язниць Еквадору, усі поранені у сутичці “були швидко евакуйовані до лікувальних закладів”.
“Після сутички охорона та елітні правоохоронні підрозділи обшукують в’язницю й в усіх в’язницях країни були активовані безпекові протоколи”, - йдеться у матеріалі.

У чотирьох інших в’язницях Еквадору зараз в’язні утримують в заручниках охоронців, яких адміністрація закладів намагається звільнити. “Наразі заручники перебувають у хороших умовах”, - розповіли у Національній службі в’язниць.