Блок НАТО, який допомагає Україні, є сильнішим за Росію, але перемогти РФ неможливо, тож треба домовлятися.

З такими заявами в інтерв’ю німецькому телеканалу Welt виступив прем'єр-міністр Угорщини Віктор Орбан, передає Укрінформ.
Орбан вважає неможливою військову перемогу країни над Росією.
Україну глава уряду сусідньої держави не вважає більше суверенною державою, адже, каже, в Києва немає власних грошей і зброї.
Угорський політик наполягає на тому, що американці мають «почати переговори з росіянами і укласти угоду про архітектуру безпеки, знайти в цій архітектурі безпеки місце для України». США та Росія повинні домовитися, щоб врятувати Україну, інакше країна втратить «величезні багатства та багато життів», заявив прем’єр Угорщини.


Він стверджує, що стурбований збереженням України. Мир, на думку Орбана, означає на даному етапі припинення вогню. Санкції Євросоюзу глава уряду однієї з держав-членів вважає провальними.
Говорячи про безпекові гарантії України, глава уряду Угорщини дуже скептично оцінив наміри НАТО надати такі на липневому саміті у Вільнюсі.
«Перший крок – припинення вогню, потім переговори. Тоді результатом можуть бути гарантії миру або військові, чи гарантії безпеки для України… Тож це (гарантії) не перший крок, а третій чи четвертий», - заявив він.
Відповіді на запитання про перспективи членства України в НАТО політик не дав.
Коментуючи невдалу спробу путчу, Орбан не погодився з думкою багатьох про те, що це ослабило позиції Путіна. Навпаки, Путін показав свою силу, адже спроба була припинена протягом 24 годин, переконаний глава угорського уряду.
«Ті, хто розмірковує, що можна замінити Путіна на посаді президента Росії, той не розуміє російський народ та структуру влади в Росії. Це Росія. Росія функціонує по-іншому, ніж ми. Структури в Росії дуже стабільні», - заявив "великий друг Кремля".
Як повідомляв Укрінформ, під час спільної пресконференції глав урядів Вишеградської групи у понеділок у словацькій Братиславі прем’єр-міністр Угорщини Віктор Орбан висловив думку, що країни Західних Балкан заслуговують на членство в ЄС не менше, ніж Україна.
Фото: BBC.com