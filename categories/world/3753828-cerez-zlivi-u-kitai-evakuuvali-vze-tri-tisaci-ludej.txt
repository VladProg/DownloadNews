Понад три тисячі осіб були евакуйовані через зливи у провінції Хунань в центральному Китаї.

Як повідомляє Укрінформ, про це пише Сіньхуа.

Зазначається, що проливні дощі заливають провінцію Хунань від суботи й плани надзвичайного реагування на паводки були запущені у її чотирьох регіонах.

На станції Сангжі на ріці Лішу рівень води піднявся на понад 10 метрів.
“Зливи призвели до підтоплення у міських регіонах в низько розташованому регіоні Сангжі й занурили під воду деякі сільські помешкання”, - йдеться у матеріалі.

Непрохідними через зливи й викликані ними зсуви ґрунту стали й кілька доріг вздовж ріки Лішу.
Як раніше повідомляло агентство, на початку серпня на півночі Китаю внаслідок принесених тайфуном «Доксурі» екстремальних злив, загинули щонайменше 20 людей, понад 30 зникли безвісти та майже мільйон евакуйовані у безпечні місця.