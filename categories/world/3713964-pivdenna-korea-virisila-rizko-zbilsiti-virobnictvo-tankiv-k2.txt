Комітет з управління оборонними проєктами Південної Кореї схвалив план виробництва додаткових основних бойових танків K2 вартістю $1,46 мільярда, який планується реалізувати протягом наступних п’яти років.

Як передає Укрінформ, про це з посиланням на південнокорейське Державне агентство з оборонних закупівель (DAPA) повідомляє Yonhap.
«Ми очікуємо, що придбані в рамках цього проєкту додаткові танки K2 зроблять значний внесок у підвищення можливостей сухопутних військ вести наступальну маневрову війну», – заявили в DAPA, не уточнюючи кількість танків, які планується випустити.
Танки К2 перебувають на озброєнні ЗС Кореї з 2014 року.
Крім того, Комітетом схвалено план на суму понад $2,2 мільярда щодо придбання додаткових літаків раннього попередження та контролю для посилення можливостей військових у сфері повітряного спостереження. Цей проєкт триватиме до 2031 року, кількість літаків не розголошується.
Наразі ВПС Кореї експлуатують чотири літаки раннього попередження та управління.
Як повідомлялося, торік Польща підписала з Південною Кореєю угоди на закупівлю близько тисячі танків K2, понад 600 самохідних артилерійських установок K9 і близько 300 САУ K239, а також 48 винищувачів FA-50.
Першу партію південнокорейського озброєння – 10 танків K2 і 24 CАУ K9 Варшава отримала від Сеула на початку грудня минулого року. Наступна партія із п'яти танків і 12 CАУ надійшла до Польщі в березні.
Фото: defence-blog.com