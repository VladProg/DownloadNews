Щонайменше 150 осіб загинули у Лівії внаслідок масштабних повеней, спричинених штормом «Даніель».

Як передає Укрінформ, про це повідомляє Al Arabia із посиланням на AFP.
«Щонайменше 150 людей загинули у результаті повеней і проливних дощів, викликаних штормом «Даніель» у Дерні, регіоні Джабаль-ель-Ахдар і передмісті Аль-Мардж», – речник адміністрації міста Бенгазі Мохамед Масуд.
Матеріальні збитки державній та приватній власності, завдані стихією, Масуд назвав «величезними». Високопосадовці вже вирушили до Дерни для оцінки масштабів збитків. Речник також зазначив, що влада Східної Лівії втратила зв’язок із дев’ятьма солдатами, які були залучені до рятувальних операцій у Дерні.
Шторм «Даніель» насунувся на Лівію у неділю, зокрема на прибережне місто Джабаль-ель-Ахдар, а також на Бенгазі, де через негоду було оголошено комендантську годину і закрито школи.
Рятувальні групи також були розгорнуті у Дерні, що лежить за 900 кілометрів від столиці Тріполі.
Як повідомляв Укрінформ, шторм «Даніель» обрушився на західну та центральну Грецію 4 вересня, спричинивши зсуви ґрунту та руйнування. Наразі відомо про 15 загиблих та близько 3500 евакуйованих осіб.