Вранці 30 травня у Москві відбулася атака безпілотників.

Про це повідомив мер російської столиці Сергій Собянін, передає Укрінформ із посиланням на "Медузу".
За його словами, у кількох будинках «відбулися незначні пошкодження». Собянін також повідомив, що з метою безпеки на час роботи екстрених служб евакуйовано мешканців кількох під'їздів у двох будинках, які постраждали від потрапляння безпілотників. Де саме дрони пошкодили будинки, мер Москви не повідомив.
РИА Новости з посиланням на джерело в екстрених службах пише, що один безпілотник влучив у верхні поверхи житлового будинку на вулиці Профсоюзній, 98. В результаті зруйновано фасад та скління будинку.
Другий дрон потрапив в 24-поверховий житловий будинок на вулиці Атласова в Новій Москві.
Губернатор Підмосков'я Андрій Воробйов повідомив, що на підльоті до Москви збито кілька безпілотників. Він зазначив, що вранці мешканці деяких районів області могли чути звуки вибухів, це працювала система ППО.
Телеграм-канал Mash пише, що у квартиру на 14-му поверсі висотки на Ленінському проспекті залетів безпілотник із трьома вибуховими пристроями. Він не здетонував, стверджує канал. Офіційного підтвердження цієї інформації немає. РИА Новости публікує відео з Ленінського проспекту та повідомляє, що там працюють екстрені служби.


За інформацією Baza, у Підмосков'ї вранці 30 травня збили понад десять безпілотників, більшість із яких — в Істринському, Красногірському та Одинцовському районах.