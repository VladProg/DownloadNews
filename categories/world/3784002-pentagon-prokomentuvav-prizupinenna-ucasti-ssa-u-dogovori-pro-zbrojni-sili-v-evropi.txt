Після призупинення участі в Договорі про звичайні збройні сили в Європі (ДЗЗСЄ) США продовжать взаємодію з учасниками Договору, однак поки не розкриватимуть, як змінюватиметься конфігурація американських сил у Європі.

Такий коментар озвучила у вівторок заступниця речника Пентагону Сабріна Сінгх, передає власний кореспондент Укрінформу.
«З точки зору будь-яких змін у позиціонуванні наших сил, я не маю офіційних оголошень станом на сьогодні»,- зазначила представниця Міноборони у відповідь на пряме запитання журналістів.
Вона зауважила, що Сполучені Штати продовжують контактувати у цьому зв’язку з союзниками й партнерами по НАТО, багато хто з яких є сторонами ДЗЗСЄ.
Представниця Пентагону також нагадала, що рішення США призупинити участь у Договорі було прийняте саме через те, що Росія припинила виконувати свої зобов’язання по ньому.
Як повідомляв Укрінформ, Сполучені Штати у вівторок оголосили, що призупиняють виконання своїх зобов’язань за ДЗЗСЄ від 7 грудня. Водночас у Білому домі заявили, що продовжать вживати заходів задля зміцнення стабільності та безпеки в Європі «шляхом зменшення ризиків, запобігання непорозумінь, уникнення конфліктів і зміцнення довіри».
Фото: flickr