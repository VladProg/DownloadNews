Туреччина прагне якомога швидше відновити Чорноморську зернову ініціативу, у зв’язку з чим у Стамбулі можуть відбутися технічні переговори щодо активації “зернового коридору”.

Як повідомляє Укрінформ, про це йдеться у статті видання “Сабах”.
“Технічні переговори між Москвою та Києвом щодо активації коридору можуть відбутися в Стамбулі”, - йдеться в матеріалі.
Також зазначається, що Туреччина разом з Організацією Об’єднаних Націй працює над проєктними пропозиціями, щоб зробити коридор функціональним та запобігти таким чином глобальним проблемам, міграції та внутрішній нестабільності в слаборозвинених країнах.
“Бажаючи миру в регіоні, Анкара прагне якомога швидше відродити Чорноморську ініціативу замість альтернативних маршрутів”, - йдеться у повідомленні.
Як повідомляв Укрінформ, Чорноморська зернова угода була укладена у липні 2022 року. Задля цього були підписані два документи: за участю ООН, Туреччини та України й окремо – ООН, Туреччини та РФ.
Дія угоди декілька разів продовжувалась. 17 липня Москва заявила про свій вихід із зернової угоди.