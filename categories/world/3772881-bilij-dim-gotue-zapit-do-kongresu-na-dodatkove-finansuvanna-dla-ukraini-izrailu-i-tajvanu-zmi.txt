Адміністрація США готує додатковий запит до Конгресу з метою забезпечити фінансову допомогу Україні, Ізраїлю, а також Тайваню.

Як передає Укрінформ, про це повідомляє NBC.
За даними власних джерел видання, запит стосуватиметься також виробництва більшої кількості озброєнь.
У вівторок радник президента США з питань національної безпеки Джейк Салліван заявив, що адміністративно-бюджетне управління готує проєкт додаткового запиту. «Якої саме форми це все набуде, ми ще будемо вирішувати», - сказав він.
Своєю чергою координатор Ради безпеки Білого дому Джон Кірбі повідомив журналістам на брифінгу в середу, що параметри запиту адміністрації на додаткове фінансування ще не визначені остаточно.
Раніше Байден заявив, що «коли Конгрес повернеться», адміністрація попросить його «вжити термінових заходів для фінансування потреб національної безпеки критично важливих партнерів».
Як повідомляв Укрінформ, за підсумками сьогоднішнього засідання у форматі «Рамштайн» США нададуть Україні новий пакет допомоги на 200 млн доларів, який включатиме боєприпаси для ППО, артилерійські боєприпаси та ракети, посилення авіаційного озброєння, протитанкову зброю.