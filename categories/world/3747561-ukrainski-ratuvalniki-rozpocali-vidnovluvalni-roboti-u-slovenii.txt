Зведений загін Державної служби України з надзвичайних ситуацій розпочав відновлювальні роботи у постраждалій від повені Республіці Словенія.

Про це ДСНС повідомила у Фейсбуці, передає Укрінформ.
Як зазначається, у складі зведеного загону 51 український рятувальник і 19 одиниць техніки. Роботи вони виконують у районі селища Речиця.


At the moment, the combined unit of the State Emergency Service of Ukraine is carrying out restoration and rescue work in the area of the village of Rechytsia #Slovenia. pic.twitter.com/vYejcCnKFh
— Сергій Крук (@Serhiy_Kruk) August 12, 2023

Фахівці ДСНС уже розгорнули пересувний пункт управління, медичний пункт й організували зв’язок, також визначили порядок залучення людей та техніки для ліквідації наслідків повені.
Також на сьогодні проведена робоча нарада з представником RDC – органу управління Європейського механізму цивільного захисту, що координує роботу рятувальних служб з усіх країн, які працюють у цьому районі та з місцевими органами влади.
Для українських рятувальників визначені дві основні локації для роботи в руслі річки Дрета.

Головними завданнями є облаштування греблі для берегоукріплення, розширення та зміна русла річки, водовідведення, очистка русла від дерев і сміття, які принесла велика вода.
"Робота надскладна, адже рятувальникам доводиться постійно працювати в стрімкій течії. Для її виконання фахівці ДСНС мають та застосовують важку інженерну техніку, зокрема 5 гусеневих екскаваторів", – зазначили у службі.
Згідно з планом, роботи триватимуть протягом декількох днів. Після цього будуть визначені нові локації.
Як повідомляв Укрінформ, від початку серпня Словенія потерпає від сильних дощів. Негода спричинила в країні зсуви ґрунту та прорив дамби.
Унаслідок руйнівних повеней у Словенії загинули щонайменше шестеро людей.
Україна для подолання наслідків повеней запропонувала Словенії гелікоптер.
11 серпня Президент України підписав указ про надання Словенії гуманітарної допомоги для подолання наслідків повені. Того ж дня українські рятувальники вирушили на допомогу словенським колегам.
Фото: @Serhiy_Kruk