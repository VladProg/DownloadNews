Уряди США, Південної Кореї та Японії засудили надання Північною Кореєю військового обладнання та боєприпасів Росії.

Про це йдеться у спільній заяві глав МЗС трьох країн, опублікованій на сайті Держдепартаменту США, передає Укрінформ.
«Сполучені Штати, Японія та Південна Корея рішуче засуджують надання військового обладнання та боєприпасів Корейською Народно-Демократичною Республікою Російській Федерації для використання проти влади та народу України», - йдеться у заяві.
Глави МЗС наголосили, що такі поставки призведуть до значного збільшення людських жертв у агресивній війні Росії.
«Ми продовжуватимемо співпрацювати з міжнародним співтовариством, щоб викрити спроби Росії отримати військову техніку з КНДР. З огляду на спробу Росії продовжити війну за допомогою КНДР ми сповнені рішучості і надалі підтримувати суверенітет України та її зусилля з протидії наслідкам агресивної війни Росії», - йдеться у заяві.
Глави МЗС трьох країн закликали КНДР і Росію дотримуватися відповідних резолюцій Ради Безпеки ООН і негайно припинити всі дії, що їх порушують.
Як повідомляв Укрінформ, в Інституті вивчення війни (ISW) заявили, що внутрішнє виробництво артснарядів в Росії та імпорт боєприпасів з Північної Кореї, ймовірно, дозволять російським військам підтримувати достатню інтенсивність артилерійського вогню в Україні у 2024 році, хоч і значно нижчу, ніж торік.