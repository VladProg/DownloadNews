Події в Нігері показують, що Росія має глобальний сценарій провокування нестабільності у світі з метою підриву світового порядку безпеки.

Про це написав у Твіттері радник керівника Офісу Президента України Михайло Подоляк, передає Укрінформ.
"Тепер абсолютно ясно, що Росія стоїть за так званим «військовим переворотом» в Нігері. Це стандартна російська тактика: відвернути увагу, скористатися моментом і розширити конфлікт. Підтримка, висловлена ​​повстанцям з боку проросійських Малі та Буркіна-Фасо (де ПВК "Вагнера" відіграє активну роль) лише додає віри в те, що Росія має глобальний сценарій для провокування нестабільності з метою підриву глобального порядку безпеки", - заявив Подоляк.
На його переконання, зараз настав час зробити правильний висновок: "тільки усунення клану Путіна і відправка Росії на політичне переродження може гарантувати світові непорушність правил і стабільність".
Як повідомлялося, тисячі прихильників військової хунти, яка прийшла до влади в Нігері на початку цього тижня, 30 липня пройшли маршем у столиці країни Ніамеї, багато хто з них розмахував російськими прапорами і вигукував ім’я президента Росії Володимира Путіна.
До перевороту Нігер вважався найнадійнішим партнером Заходу в боротьбі з джихадистами в регіоні Сахель.
Україна засудила державний переворот в Республіці Нігер. У МЗС категорично відкинули будь-які спроби насильницької, нелегітимної зміни конституційного ладу.