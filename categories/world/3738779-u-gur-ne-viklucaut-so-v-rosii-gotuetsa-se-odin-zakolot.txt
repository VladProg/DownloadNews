У Росії йде підготовка до ще одного заколоту, схожого на той, який влаштували "вагнерівці".

Про це повідомив в ефірі телемарафону представник Головного управління розвідки Міноборони Андрій Юсов, передає Укрінформ.
Зокрема, відповідаючи на запитання, чи є в української розвідки дані стосовно підготовки нового заколоту, схожого на той, який влаштували "вагнерівці", Юсов сказав: "Є такі дані. Ми не будемо ними ділитися, розуміючи, що нас тут і ФСБ може дивитися, і вони із задоволенням занотують. Давайте не полегшувати їм роботу".
За словами представника ГУР, російська воєнно-політична еліта розуміє, що рішення про анексію Криму, про напад на український схід і повномасштабне вторгнення були помилковими і безглуздими для інтересів Росії.
"Головна причина — саме в цьому, власне, у режимі і фігурі Путіна. Все інше — це похідне. І те, що у Росії намагаються зробити цапами-відбувайлами кадрових військових, — питання, наскільки довго вони будуть терпіти це", — додав Юсов.
Як повідомлялося, ватажок ПВК "Вагнер" Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
Невизнаний президент Білорусі Олександр Лукашенко провів переговори з Пригожиним, після чого той заявив, що бійці угруповання повертаються до польових таборів.
Російський диктатор Путін заявив, що "вагнерівці" можуть підписати контракт із Міноборони РФ або їхати у Білорусь.