Румунія відреагувала на зернову кризу інакше, ніж Польща, аби не подавати демократичному світу хибний сигнал про те, що Бухарест не хоче допомагати Україні.

Як передає Укрінформ, про це заявив у середу прем'єр-міністр Румунії Марчел Чолаку в інтерв'ю Digi24.

Він зазначив, що натомість Румунія запровадила погоджену з українським урядом систему ліцензування експорту-імпорту, щоб захистити румунських фермерів.
За словами прем’єра, Україні потрібно допомагати до кінця війни, і саме тому він знайшов, після консультацій з президентом Клаусом Йоганнісом, варіант ліцензування експорту-імпорту українського зерна.
«Але ми не пішли на заборону, тому що це був би сигнал, який би ми подали демократичному світу, що ми не хочемо допомагати Україні. А це неправда і дуже неправильно. Це не війна між Російською Федерацією та Україною. Це не війна між Путіним і Зеленським. Це війна між диктатором і демократичним світом», – наголосив Чолаку.
Як раніше повідомляло агентство, Румунія наступного місяця хоче збільшити транзит українського зерна до 4 мільйонів тонн.