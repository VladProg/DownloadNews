Лідери Японії, США та Південної Кореї зустрінуться найближчим часом для обговорення кроків у відповідь на численні запуски ракет Північною Кореєю.

Про це повідомив прем'єр-міністр Японії Фуміо Кішіда на зустрічі керівників очолюваної ним правлячої Ліберально-демократичної партії, передає Укрінформ із посиланням на NHK.
За словами Кішіди, домовленість про зустріч у США найближчим часом для більш глибоких обговорень досягнута у травні, коли лідери трьох країн зустрілися ненадовго у Хіросімі на полях саміту G7.
Кішіда нагадав, що дві балістичні ракети, запущені Північною Кореєю у четвер, впали в межах виключної економічної зони Японії, і назвав це "абсолютно неприпустимим".
Очільник японського уряду зазначив, що двосторонні зв'язки між Японією та Південною Кореєю швидко поліпшуються, та висловив готовність дати більш рішучу відповідь на складну безпекову ситуацію в регіоні шляхом обміну інформацією "відповідно до норм, що склалися всередині тісного союзу Японії, США та Південної Кореї".
Як повідомляв Укрінформ, міністри оборони США і Японії Ллойд Остін та Ясукадзу Хамада під час зустрічі в Токіо домовилися, що Сполучені Штати на тлі зростання загроз із боку КНДР продовжуватимуть посилення обороноздатності Японії, включаючи здобуття нею можливостей вражати цілі на території противника.