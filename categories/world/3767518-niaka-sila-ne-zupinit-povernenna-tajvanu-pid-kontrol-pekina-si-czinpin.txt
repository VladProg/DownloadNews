Лідер Китаю Сі Цзіньпін заявив, що ніяка сила не зможе перешкодити возз’єднанню Китаю і зупинити повернення Тайваню під контроль Пекіна.

Про це він сказав на святковому прийнятті в Пекіні з нагоди 74-ї річниці утворення Китайської Народної Республіки, передає Укрінформ із посиланням на МЗС КНР.
У своїй промові Сі наголосив на необхідності твердо дотримуватись принципу одного Китаю та «Консенсусу 1992 року» (політичний термін, що з’явився 1992 року після зустрічі урядовців КНР і Тайваню, на якій вони визнали єдність Китаю, та підтвердили, що Китай і Тайвань не є окремими державами – ред.).
«Досягнення повного возз’єднання Батьківщини є прагненням народу, вимогою часу та історичною необхідністю і не може бути зупинене ніякою силою», - заявив Сі.
Він закликав захищати фундаментальні інтереси китайської нації, сприяти мирному розвитку відносин між материком та островом і поглиблювати інтеграцію з Тайванем.
Китайський лідер також вказав на важливість дотримання ще одного принципу Нового Китаю «одна країна, дві системи» (діє від початку 1980-х і дозволяє співіснування соціалістичної системи КНР із капіталістичними системами Гонконгу, Макао і Тайваню – ред.).
Він пообіцяв підтримку «патріотам», які керують Гонконгом і Макао, та запевнив, що Пекін допомагатиме цим двом автономним районам розвивати економіку й зберігати стабільність.
Сі також закликав націю зміцнити впевненість і прагнути єдності в побудові сильного Китаю та досягненні національного відродження.
«Наша сила походить від єдності і впевненість є ціннішою за золото. Китайський народ повинен продовжувати долати труднощі і йти вперед», - сказав він.
Як відомо, головне державне свято сучасного Китаю, День проголошення Китайської Народної Республіки, відзначається 1 жовтня. Цього дня в 1949 році тодішній лідер Комуністичної партії, яка прийшла до влади в країні, Мао Цзедун на мітингу на центральній площі Пекіна Тяньаньмень оголосив про створення нової держави.
З цього дня в Китаї починається один із двох «Золотих тижнів», коли святкові дні (1 – 3 жовтня) об’єднуються з вихідними й утворюють разом неробочий тиждень. Вулиці міст прикрашаються величезними композиціями з живих квітів, прапорами й іншою державною і народною символікою.