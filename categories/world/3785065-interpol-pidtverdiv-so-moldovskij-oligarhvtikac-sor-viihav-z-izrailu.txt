Голова Національного центрального бюро Інтерполу в Молдові Віорел Центіу підтвердив інформацію про те, що проросійський олігарх-втікач Ілан Шор залишив Ізраїль, однак його місцеперебування невідоме.

Про це повідомляє NewsMaker, передає Укрінформ.
Центіу заявив, що влада Ізраїлю офіційно підтвердила, що Шор залишив країну 6 листопада.
«Казали, що він поїхав до Туреччини. Увечері ми отримали офіційне повідомлення з Туреччини, що Шор востаннє був там у 2015 році. Сьогодні вранці влада Ізраїлю офіційно підтвердила нам, що він дійсно залишив Ізраїль після обіду 6 листопада, але рейс і напрямок польоту ізраїльській владі невідомі», — сказав він.
Молдовська влада також не має підтвердження того, що Шор знаходиться в Москві.
«Росія співпрацює з Інтерполом. У разі потреби Молдова попросить втрутитися Генеральний секретаріат у Ліоні. Відповідно до запиту Молдови, 6 листопада попросили всі країни, які мають членство в Інтерполі, затримати та заарештувати Шора, якщо він перебуває на їхній території», — додав Центіу.
Раніше ЗМІ повідомили, що олігарх-утікач Ілан Шор 8 листопада приземлився в Стамбулі, куди прибув на літаку російського мільярдера Романа Абрамовича, а звідти вони вилетіли до Москви. Сам Шор не прокоментував цієї інформації.
Як повідомляв Укрінформ, судді Конституційного суду Молдови 19 червня винесли рішення на запит уряду країни про перевірку конституційності проросійської партії «Шор» та визнали її неконституційною.
Президент Мая Санду заявила, що «суспільство чекало на це рішення».
У «Шор» назвали рішення КС «свавіллям» та заявили про намір звернутися до Європейського суду з прав людини.
13 квітня Апеляційна палата Кишинева засудила депутата-втікача, лідера партії «Шор» Ілана Шора до 15 років в’язниці з конфіскацією майна на 5 мільярдів леїв (понад 270 мільйонів доларів). Також суд заборонив Шору обіймати посади в банківській системі впродовж п'яти років та конфіскував його активи на користь держави.
У 2015 році Ілана Шора засудили у справі про «крадіжку мільярда» до 7,5 року ув'язнення за шахрайство та відмивання грошей. Справа перебувала на розгляді в Апеляційній палаті Кишинева. Слухання багаторазово відтерміновували.
У 2019 році Ілан Шор виїхав з Молдови.
Фото: EPA