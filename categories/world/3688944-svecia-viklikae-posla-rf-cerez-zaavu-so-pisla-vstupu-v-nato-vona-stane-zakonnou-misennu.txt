Міністерство закордонних справ Швеції викликало посла росії в Стокгольмі, щоб поскаржитися на «спробу втручання» у процес подання заявки Швеції на вступ до НАТО.

Як передає Укрінформ, про це повідомляє агенція Reuters.
Як зазначається, Швеція та Фінляндія у 2022 році оголосили про прагнення вступити до НАТО незабаром після повномаштабного вторгнення росії в Україну, і сподіваються завершити цей процес цього року.
Російський посол у заяві на веб-сайті посольства зазначив, що приєднання до НАТО зробить обидві північні країни «законною мішенню для російських заходів у відповідь, зокрема, військового характеру».
«Міністерство закордонних справ викликає російського посла, щоб висловити протест проти цієї очевидної спроби втручання у внутрішні справи», — заявив міністр закордонних справ Швеції Тобіас Більстром.
Як повідомлялося, Парламент Швеції схвалив приєднання країни до НАТО та затвердив необхідні для вступу до Північноатлантичного Альянсу законодавчі зміни.
Після початку повномасштабного російського вторгнення в Україну нейтральні Швеція та Фінляндія подали заявку на входження до НАТО. Під час Мадридського саміту в червні 2022 року країни отримали запрошення приєднатися до Альянсу від усіх 30 членів. Водночас у Мадриді був підписаний Тристоронній меморандум, що відобразив занепокоєння Туреччини станом боротьби з тероризмом у Фінляндії та Швеції.
Наразі протоколи про входження до НАТО Фінляндії та Швеції ратифікували 28 країн. Туреччина та Угорщина перебувають на стадії завершення ратифікації.