Європейські політики привітали участь президента Республіки Сербія Александара Вучича і прем’єр-міністра Республіки Косово Альбіна Курті у дискусіях у Брюсселі щодо Європейського статуту про створення Асоціації муніципалітетів із сербською більшістю в Косові.

Про це йдеться в спільній заяві, яка розміщена на сайті канцлера ФРН, передає Укрінформ.
«Проєкт статуту, який ми... повністю підтримуємо, охоплює сучасний європейський спосіб вирішення чутливого питання захисту меншин відповідно до найкращих європейських практик і стандартів, у межах параметрів, визначених сторонами», - йдеться у заяві.
Її підписанти підкреслили своє сподівання, що Косово та Сербія виконають свої зобов’язання щодо виконання Угоди на шляху до нормалізації. Вони зазначили, що етап імплементації має просуватися, коли обидві сторони паралельно виконують свої відповідні зобов’язання, крок за кроком, на основі принципу, що «обидві сторони мають щось зробити, щоб щось отримати». Тепер у центрі уваги має бути просування до повного виконання Угоди без попередніх умов або затримок, підкреслюється у заяві.
Для досягнення швидкого прогресу в імплементації лідери закликали Косово розпочати процедуру створення Асоціації муніципалітетів із сербською більшістю в Косові, як це передбачено проєктом Статуту, а Сербію закликали визнати її де-факто.
Очільники трьох держави ЄС і представники його керівних структур очікують, що Косово та Сербія швидко домовляться про деталі.
«За відсутності прогресу у нормалізації відносин обидві сторони ризикують втратити важливі можливості», - застерегли вони.
Президент Франції Еммануель Макрон, канцлер ФРН Олаф Шольц і голова Ради міністрів Італії Джорджія Мелоні, а також президент Європейської Ради Шарль Мішель, верховний представник із закордонних справ і політики безпеки Жозеп Боррель та спецпредставник ЄС з питань діалогу між Белградом і Приштиною та інших регіональних питань Західних Балкан Мірослав Лайчак зустрілися з президентом Республіки Сербія Александаром Вучичем і прем’єр-міністром Республіки Косово Альбіном Курті на полях Європейської Ради 26 жовтня.
Як повідомляв Укрінформ, посли Євросоюзу і та Сполучених Штатів закликали Косово та Сербію відновити діалог про нормалізацію відносин, аби напруженість між сторонами не призвела до подальшого насильства.