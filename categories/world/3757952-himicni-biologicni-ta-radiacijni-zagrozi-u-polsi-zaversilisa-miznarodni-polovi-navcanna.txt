У Польщі завершилися міжнародні польові навчання з реагування на хімічні, біологічні, радіаційні загрози.

Про це у Телеграмі повідомила пресслужба Державної служби з надзвичайних ситуацій, передає Укрінформ.
“У Польщі завершилися міжнародні польові навчання. Навчання з реагування на хімічні, біологічні, радіаційні загрози відбувалися у м. Острув-Мазовецька”, - йдеться в повідомленні.
Зазначається, що серед учасників були представники рятувальних команд із шести країн: України, Польщі, Литви, Естонії, Молдови, Румунії. Загалом 370 рятувальників та 113 одиниць техніки.

36 годин поспіль команди відпрацьовували дії, пов’язані з ліквідацією витоку небезпечних речовин.
Під час церемонії закриття навчань очільник Державної пожежної охорони Республіки Польща Анджей Бартковяк подякував усім учасникам за злагоджену роботу і вручив командам сертифікати про успішне проходження тренувань.
Як повідомляв Укрінформ, у Києві пройшли штабні тренування з органами управління і силами цивільного захисту територіальної підсистеми міста, пов'язані з можливим забрудненням території радіоактивними матеріалами.