В Ірані у понеділок стратили двох чоловіків, визнаних винними у богохульстві.

Як передає Укрінформ, про це повідомляє Associated Press.
Відповідно до даних організації Iran Human Rights, яка базується у норвезькому місті Осло, Іран залишається одним із провідних виконавців страт у світі – лише з початку цього року в країні було страчено щонайменше 203 ув’язнених.
Проте виконання смертних вироків за богохульство залишається рідкістю, оскільки у попередніх випадках влада скасовувала подібні страти.
Двоє страчених, Юсеф Мехрад і Садроллах Фазелі Заре, померли у в’язниці Арак у центральному Ірані.
Їх заарештували у травні 2020 року за звинуваченням у причетності до Телеграм-каналу під назвою «Критика забобонів і релігії», повідомили у Комісії США з міжнародної релігійної свободи. У Комісії додали, що обидва чоловіки перебували в одиночному ув’язненні впродовж місяців і не мали змоги зв’язатися зі своїми родинами.
Інформаційне агентство Mizan із судової системи Ірану підтвердило факт страти, описавши чоловіків як тих, хто образив ісламського пророка Мухаммеда та пропагував атеїзм. Агентство також звинуватило засуджених у спаленні Корану, священної книги ісламу, проте чітких доказів цього наведено не було.
За даними Iran Human Rights, у 2022 році у країні стратили щонайменше 582 людини, порівняно із 333 особами у 2021 році.
Як повідомляв Укрінформ, в Ірані стратили іранця зі шведським громадянством - Хабіба Чааба, якого звинуватили в причетності до смертельного нападу на військовий парад у 2018 році.