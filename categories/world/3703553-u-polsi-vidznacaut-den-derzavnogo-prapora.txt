У Польщі 2 травня відзначається День державного прапора, а також день польської діаспори.

Цього дня у Варшаві відбудуться урочисті заходи за участю керівництва країни, зокрема президента Анджея Дуди, повідомляє власний кореспондент Укрінформу.
“Нехай цей особливий день нагадає нам про важливість наших національних символів і про те, що разом ми зможемо пережити найважчі моменти”, - написав з цього приводу у Фейсбуці глава польського уряду Матеуш Моравецький.
Він закликав поляків у цей день вивісити на своїх будинках біло-червоні прапори.
Президент Польщі Анджей Дуда взяв участь у піднятті державного прапора на годинниковій вежі на Замковій площі у центрі польської столиці. Згодом він разом із дружиною Агатою Корнхаузер-Дудою роздавав на площі пересічним полякам біло-червоні прапорці.
Планується, що пізніше президент Польщі вручить державні нагороди діячам польської діаспори та польські прапори організаціям, які активно задіяні до соціально-культурної та економічної діяльності в Польщі та за кордоном.
Святкування Дня прапора запроваджено у Польщі в 2004 році. Це свято передує Дню Конституції (3 травня). Цього дня біло-червоні прапори вивішуються на вулицях, приватних будинках, громадському транспорті тощо.
Як оцінюється, за межами Польщі проживає 20 млн представників польської діаспори.
Фото: Фейсбук Mateusz Morawiecki