Президент Польщі Анджей Дуда у вівторок і середу, 24-25 жовтня, проведе консультації з усіма політичними силами, які в результаті парламентських виборів потрапили до Сейму Польщі.

Про це повідомляє канцелярія президента РП, передає Укрінформ.
“Наступного вівторка та середи (24-25 жовтня) на запрошення президента Польщі Анджея Дуди відбудуться консультації з представниками окремих виборчих комітетів, які будуть представлені в Сеймі Польщі 10-го скликання”, - йдеться в повідомленні.
Як зазначається, консультації відбудуться в президентському палаці. Вони проводитимуться окремо з кожною з політичних сил у порядку, відповідно до результатів, досягнутих на виборах.
У вівторок плануються переговори з представниками правлячої партії “Право і Справедливість” (PiS), згодом - з Громадянською коаліцією і Зеленими. Натомість у середу заплановані зустрічі з представниками коаліції “Третій шлях”, “Нової Лівиці” та націоналістичної “Конфедерації”.
Як повідомлялося, правляча "Об’єднана правиця" Ярослава Качинського перемогла на виборах до Сейму Польщі. Утім, партія має проблеми з формування правлячої коаліції. Більше шансів на формування коаліції мають три опозиційні партії - Громадянська платформа, "Третій шлях" і “Нова Лівиця”, які вже задекларували, що спільно формуватимуть коаліцію.