Щонайменше 18 людей загинули внаслідок стрілянини в американському місті Люїстон, штат Мен.

Про це заявила в четвер під час спеціальної пресконференції губернаторка штату Джанет Міллс, передає власний кореспондент Укрінформу.
«З глибоким сумом я вийшла до вас, щоби повідомити, що під час атак минулої ночі загинули 18 людей, ще 13 осіб отримали поранення», - зауважила Міллс.
За її словами, підозрюваний Роберт Кард досі перебуває на волі. Він вважається озброєним і небезпечним. Правоохоронці роблять все можливе, щоби знайти та затримати його.
Крім того, Міллс зазначила, що після інциденту всі державні прапори будуть приспущені на знак поваги до загиблих невинних громадян.
Як повідомляв Укрінформ, у ніч проти четверга в американському штаті Мен сталася стрілянина. На початку повідомлялося про 16 загиблих. Правоохоронці встановили особу зловмисника, яким виявився 40-річний інструктор з вогнепальної зброї, який перебував у військовому резерві.



Фото: CNN