Папа Римський Франциск буде виписаний з римської лікарні Джемеллі в п’ятницю, 16 червня, після операції на черевній порожнині минулого тижня.

Як передає Укрінформ, про це повідомляє ANSA.

«Команда медиків, яка стежить за Папою Франциском, підтвердила його виписку з лікарні ім. Джемеллі вранці завтра, у п’ятницю, 16 червня», – сказав речник Ватикану Маттео Бруні.
У середу прес-служба Ватикану зазначила, що клінічний курс понтифіка протікає нормально після його операції минулої середи, і що медичний персонал «планує його виписку впродовж наступних кількох днів».
Раніше в четвер Папа Римський відвідав дітей у відділенні дитячої онкології лікарні.
Як повідомлялося, 86-річному Папі Римському Франциску минулої середи провели операцію на черевній порожнині у римській лікарні імені Джемеллі. Він пережив втручання, яке тривало три години, без ускладнень і має залишитися у лікарні на кілька днів.
На початку липня минулого року Папа Римський Франциск переніс планову операцію з приводу симптоматичного дивертикулярного стенозу товстої кишки. Операцію проводила медична група з 10 осіб.