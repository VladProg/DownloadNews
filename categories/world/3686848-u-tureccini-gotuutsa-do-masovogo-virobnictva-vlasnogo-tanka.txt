Перший турецький танк Altay наприкінці квітня передадуть на тестування до збройних сил країни, після якого запустять масове виробництво танків та поставлять їх на озброєння.

Про це повідомляє Укрінформ з посиланням на CNN Türk.
“Національний танк Altay буде передано збройним силам Туреччини 23 квітня. Після завершення процесу тестування розпочнеться масове виробництво. Метою є практичне застосування першого танка Altay у бойовій обстановці у 2025 році”, - йдеться в повідомленні з посиланням на компанію-виробника BMC Defence.
Очікується, що процес випробувань танка Altay, який розпочнеться 23 квітня, завершиться в 2024 році, а в 2025 році він буде поставлений на озброєння в збройних силах Туреччини. Нині танки оснащують двигунами, закупленими в Південній Кореї. Планується, що у 2026 році почнеться оснащення танка двигунами турецького виробництва.
Як повідомляв Укрінформ, днями перший винищувач та легкий штурмовик турецької розробки здійснили свою першу “пробіжку” злітною смугою.