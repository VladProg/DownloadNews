Уряд Японії надасть військове обладнання країнам-партнерам у регіоні, які поділяють спільні цінності, такі як верховенство права, для посилення їхнього оборонного потенціалу на фоні нарощування військової активності Китаю.

Як передає Укрінформ, метою такого кроку Токіо визначено «створення сприятливого для Японії безпекового середовища», повідомляє Kyodo.
Першими одержувачами нової грантової допомоги будуть Малайзія, Філіппіни, Бангладеш і Фіджі.
В японському уряді очікують, що такі заходи допоможуть стримати «односторонні спроби силою змінити статус-кво в Індо-Тихоокеанському регіоні», що вказує на Китай і його агресивну активність у регіональних водах.
«На додаток до посилення обороноздатності Японії важливо посилити можливості стримування країн-однодумців, щоб забезпечити міжнародний мир і стабільність», - сказав речник японського уряду Хірокадзу Мацуно.
Нову структуру під назвою «Офіційна безпекова допомога» (OSA) створено на основі цілей, викладених в Стратегії національної безпеки, оновленій урядом прем’єр-міністра Фуміо Кішіди в грудні минулого року.
Згідно з OSA, Японія підтримуватиме країни, що розвиваються, у сферах, які не охоплюються нинішніми офіційними програмами допомоги.
Параметри програми допомоги чотирьом азійським країнам планується узгодити за кілька місяців.
В японському уряді також зауважили, що не виключають можливості поширення OSA й на Україну та надання Києву допомоги для протидії російській агресії.
Загалом, OSA має на меті посилити спроможності держав із ведення морського й повітряного спостереження, реагування на стихійні лиха та інші форми гуманітарної допомоги, а також діяльність, пов’язану з миротворчими операціями ООН.
Уряд Кішіди передбачив $15 мільйонів у бюджеті на 2023 фінансовий рік для фінансування OSA.
Як повідомляв Укрінформ, Японія виділила $400 мільйонів на закупівлю обладнання та послуг, необхідних для відбудови української критичної інфраструктури.
Фото: Getty Images