Федеральна поліція Німеччини зафіксувала, що нелегальна міграція до країни зменшилася вдвічі після розширення стаціонарного прикордонного контролю.

Про це повідомляє Deutsche Welle, передає Укрінформ.
За даними поліції, нині виявляється менш як 300 несанкціонованих в’їздів до ФРН щодня. До розширення контролю на кордонах з Чехією, Швейцарією і Польщею в жовтні цей показник був на рівні 700 на день.
Особливо різке падіння показників на кордоні з Польщею: з 6411 до 2795 випадків. За 30 днів до 16 жовтня на кордонах з цими країнами та Австрією загалом було зареєстровано 18 492 нелегальних в’їздів до Німеччини, а після запровадження режиму – 11 029.
Міністр внутрішніх справ Саксонії Армін Шустер заявив, що запровадження прикордонного контролю «перевершило навіть наші очікування».
Як повідомляв Укрінформ, канцлер Німеччини Олаф Шольц наприкінці вересня заявив, що кількість шукачів притулку в країні є надто великою і пообіцяв незабаром обмежити нелегальну міграцію.
Заходи із запровадження тимчасового контролю на кордонах з Польщею, Чехією та Швейцарією було оголошено 16 жовтня.
Фото: О. Танасійчук