Прем'єр-міністр Польщі Матеуш Моравецький переконаний, що росія продовжуватиме вчиняти провокації, випробовуючи єдність країн НАТО.

Так він прокоментував у вівторок інформацію про перехоплення нідерландськими винищувачами F-35 трьох російських військових літаків поблизу повітряного простору Польщі, передає кореспондент Укрінформу.
“Це свідчить про те, що путін і кремль продовжуватимуть здійснювати чергові провокації. Вони перевірятимуть пильність, узгодженість дій та єдність Північноатлантичного альянсу”, - заявив Моравецький, зауваживши, що потрібно зберігати спокій, але реагувати блискавично й узгоджено.
За словами очільника польського уряду, у цьому випадку всі процедури було задіяно правильно.
На переконання Моравецького, кожен має усвідомити, що російські провокації здійснюватимуться доти, доки розв'язана росією війна “не завершиться перемогою України”.
Як повідомлялося, два нідерландські винищувачі F-35 ідентифікували та супроводжували три російські військові - Іл-20М та Су-27, які наближалися до польської зони відповідальності НАТО з боку Калінінграда.
У Польщі у лютому і березні дислокуються вісім нідерландських F-35.