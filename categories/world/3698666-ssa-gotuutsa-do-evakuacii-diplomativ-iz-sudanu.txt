Пентагон задіює додаткові сили в Судані на випадок, якщо буде необхідна евакуація з країни американських дипломатів.

Про це повідомляється на сайті Міністерства оборони США, передає Укрінформ.
«Ми розгортаємо додаткові сили поблизу в регіоні на випадок непередбачених обставин, за яких потрібно буде гарантувати безпеку і, можливо, сприяти від'їзду працівників посольства США з Судану», - йдеться у повідомленні.
Також зазначається, що ЗС США стежать за ситуацією в Судані та здійснюють "ретельне планування на випадок різноманітних позаштатних ситуацій".
Як повідомляв Укрінформ, за даними ВООЗ, унаслідок громадянського конфлікту, який спалахнув у Судані, загинули 270 людей, 2600 дістали поранення.
15 квітня після кількох днів напруженості між армією Судану та «Силами швидкого реагування» в Хартумі пролунали вибухи й стрілянина. Конфлікт точиться навколо переходу країни до цивільного правління.
Обидві сторони застосовують танки, артилерію, бойову авіацію та іншу важку зброю.
Фото: GettyImages