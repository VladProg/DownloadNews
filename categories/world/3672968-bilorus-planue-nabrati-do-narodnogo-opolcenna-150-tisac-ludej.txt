Міністр оборони білорусі віктор хренін заявив, що чисельність «народного ополчення», яке планується розгорнути в країні, становитиме 100-150 тисяч, проте у міністерстві не виключають, що добровольців може бути й більше, зокрема за рахунок жінок.

Як передає Укрінформ, про це повідомляє державне інформагентство БелТА.
«У нас достатньо мобілізаційного ресурсу, який перебуває на обліку у наших військових комісаріатах. Ми провели перевірку та бачимо, що вони не всі будуть задіяні за мобілізаційним планом. Це насамперед ті люди, які вже навчені та вміють володіти зброєю. Але ми не виключаємо, що добровольцями можуть стати й ті люди, які не пройшли військової підготовки, у тому числі й жінки», — сказав хренін.
За його словами, для добровольців передбачені курси підготовки.
На засіданні білоруського радбезу 20 лютого було розглянуто проєкт закону "Про народне ополчення". Документ розроблено міністерством оборони спільно з міністерством внутрішніх справ.
Як повідомлялося, у білорусі готують закон для ополчення. Зокрема планується врегулювати склад і кількість, а завдання для "народного ополчення" визначатиме місцева влада. Документ передбачає, що люди, які вступили до лав "народного ополчення", розміщуватимуться за місцем проживання та виконуватимуть свої трудові функції.