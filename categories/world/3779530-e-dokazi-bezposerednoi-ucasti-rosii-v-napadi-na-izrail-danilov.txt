В України є технічне підтвердження того, що Росія брала безпосередню участь у нападі на Ізраїль.

Про це в інтерв'ю 24 каналу розповів секретар Ради національної безпеки і оборони України Олексій Данілов, передає Укрінформ.
“У нас є навіть технічне підтвердження того, що Росія брала у цьому (нападі на Ізраїль - ред.) безпосередню величезну участь. Я можу сказати, що центр, який займається кібербезпекою при апараті Ради нацбезпеки і оборони, відстежує всі атаки, які є на нашу країну”, - сказав Данілов.
Він повідомив, що за останні три дні до 7 жовтня (день нападу ХАМАС на Ізраїль) спостерігалося зниження на 70% атак на український кіберпростір.
“Ми проаналізували, куди переметнулися російські, скажімо, військові частини, які були причетні до атак. Вони перекинулись саме на Ізраїль. Тому росіяни в цьому беруть безпосередню участь, вони є зацікавленою стороною. Але ще раз наголошую, їм радіти від цього немає жодного сенсу”, - підкреслив секретар РНБО.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, зокрема дітей. Внаслідок цієї атаки загинули понад 1400 ізраїльтян, сотні людей бойовики захопили у заручники.
Ізраїль офіційно оголосив стан війни та мобілізував 300 тисяч резервістів для відповіді на терористичну атаку та вторгнення ХАМАС, а також почав знищувати військові об’єкти цього руху.
Ізраїльські військові в ніч проти 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні мешкають близько 1,1 мільйона людей.
США, ЄС, Україна та низка інших держав засудили атаки по Ізраїлю.
Фото: РНБО