Євросоюз відклав до наступного року дату початку дії системи інформування ETIAS для туристів, які відвідують країни ЄС, що мала набути чинності наприкінці 2023-го.

Про це передає Укрінформ з посиланням на Independent.
ETIAS (Європейська система інформації та авторизації подорожей) передбачає, що всі відвідувачі країн ЄС з-поза Євросоюзу заздалегідь реєструються онлайн, сплачуючи 7 євро на три роки.
Система мала набути чинності в листопаді, але Генеральний директорат з питань міграції і внутрішніх справ Єврокомісії переніс цю дату на 2024 рік.
Водночас запровадження іншої системи Євросоюзу – EES (Система в’їзду/виїзду), яка передбачає суворіші біометричні перевірки на кордоні для мандрівників, відкладено з травня до кінця 2023 року.
Обидві системи спочатку мали бути запроваджені у 2021 році, але були відкладені через пандемію. Потім планувалося, що вони набудуть чинності у травні (для EES) та в листопаді (для ETIAS) 2023 року.
Однак країни ЄС заявили, що не готові до цього, а також висловили серйозні побоювання щодо наслідків посилених перевірок на кордоні між Великобританією та Францією, де вже спостерігаються довгі черги в пікові години.