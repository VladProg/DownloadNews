Загибель ватажка ПВК «Вагнер» Євгена Пригожина, ймовірно, стала для самопроголошеного президента Білорусі Олександра Лукашенка сигналом про різке скорочення можливостей для переговорів із Кремлем та про приховану загрозу його намаганням чинити опір інтеграції у союзну державу.

Про це у звіті повідомляє Інститут вивчення війни (ISW), передає Укрінформ.
«Угода від 24 червня між Путіним, Пригожиним і білоруським президентом Олександром Лукашенком, ймовірно, була визнана недійсною через знищення літака Пригожина, і Лукашенко, ймовірно, зберігатиме мовчання з цього приводу, щоб уникнути провокацій Путіна та подальшого ризику для свого і без того вразливого становища», – вважають експерти.
Безпека та виживання Пригожина, ймовірно, були вирішальними для угоди від 24 червня, у якій Путін нібито пообіцяв невизначені «гарантії безпеки» Пригожину та ПВК "Вагнер" у Білорусі, йдеться у звіті.
За твердженням аналітиків ISW, смерть Пригожина, ймовірно, скасувала ключову основу цієї угоди, водночас зробивши спірною її решту.
Лукашенко, скоріше за все, мовчатиме з цього приводу, щоб не провокувати Путіна, особливо тому, що вчинок Лукашенка щодо прямих переговорів із Пригожиним у червні, а згодом хизування своєю роллю значно збентежили російського президента, зазначають в Інституті.
«Вбивство ватажка ПВК «Вагнер» Євгена Пригожина, ймовірно, стало для президента Білорусі Олександра Лукашенка сигналом як про різке скорочення його простору для переговорів із Кремлем, так і про приховану загрозу його спробам чинити опір інтеграції у Союзну державу», – підсумували аналітики.
Як повідомлялося, 23 серпня у Тверській області (РФ) розбився приватний літак, на борту якого, за попередньою інформацією, перебував ватажок ПВК "Вагнер" Євген Пригожин.