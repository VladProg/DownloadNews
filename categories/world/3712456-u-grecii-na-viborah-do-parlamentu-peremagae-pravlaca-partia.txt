Правляча консервативна партія «Нова демократія» чинного прем'єр-міністра Кіріакоса Міцотакіса набирає на парламентських виборах у Греції понад 40% голосів, що вдвічі більше за найближчого конкурента.

Як передає Укрінформ, про це повідомляє GreekReporter.
Згідно з підрахунком майже всіх голосів, партія «Нова демократія» набирає 40,78% (145 з 300 місць).
Друге місце посідає ліва «СІРІЗА» 20,07% (72 місця). Першу трійку замикає партія «ПАСОК» із 11,53% (41 місце).
Явка виборців склала 60,73%.
Ekathimerini зазначає, що попри впевнену перемогу, в правлячій партії не має можливості самостійно сформувати уряд.
Нині кожна з партій із першої трійки отримає по три дні, аби сформувати новий уряд. Якщо їм цього не вдасться зробити, то наприкінці червня або на початку липня відбудуться нові парламентські вибори, в результаті яких переможець отримає «монобільшість».
Прем’єр-міністр Греції Кіріакос Міцотакіс вже дав зрозуміти, що він домагатиметься повторних виборів, аби мати змогу сформувати уряд без створення коаліції.
Як повідомляв Укрінформ, у неділю, 21 травня, у Греції відбулися парламентські вибори.