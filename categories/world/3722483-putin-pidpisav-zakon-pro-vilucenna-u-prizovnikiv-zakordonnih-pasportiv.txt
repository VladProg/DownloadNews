Президент РФ Володимир Путін підписав закон, який передбачає вилучення закордонних паспортів у призовників.

Про це повідомляє Укрінформ з посиланням офіційний портал правової інформації РФ
Згідно з документом, призвані до армії або на альтернативну цивільну службу особи муситимуть здавати закордонні паспорти на зберігання до міграційного відділу МВС чи Центру надання державних та муніципальних послуг. Здати паспорт потрібно протягом п'яти днів від моменту призову. Його повернуть після завершення служби.
Якщо росіянин, право якого на виїзд із країни обмежене, не здасть без поважної причини паспорта на зберігання, документ визнають недійсним.
Закон про здачу закордонних паспортів набуде чинності через 180 днів.
Відповідні поправки було внесено до Держдуми РФ у серпні 2021 року. Проте депутати ухвалили документ у другому та третьому читанні лише у травні 2023-го. 7 червня його схвалила Рада Федерації.
Як повідомлялося, у квітні 2023 року в Росії ухвалили пакет поправок до закону «Про військовий обов'язок та військову службу». Серед іншого вони передбачають створення реєстру військовозобов'язаних та запроваджують електронні повістки, які вважаються отриманими з моменту розміщення в особистому кабінеті на «Держпослугах». З дня вручення такої повістки забороняється виїзд за кордон.