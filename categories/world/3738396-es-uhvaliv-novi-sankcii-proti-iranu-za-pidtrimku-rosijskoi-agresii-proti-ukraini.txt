Рада ЄС ухвалила нові санкції проти Ірану через військову підтримку режиму в Сирії та агресивної війни Росії проти України.

Про це повідомляється на сайті Європейської ради, передає Укрінформ.
«Рада ЄС сьогодні встановила нові рамкові умови для застосування обмежувальних заходів з огляду на військову підтримку Іраном агресивної війни Росії проти України. Новий режим забороняє експорт із Європейського Союзу до Ірану компонентів, що використовуються у збиранні та виробництві безпілотних літальних апаратів (БпЛА). Він також передбачає обмеження на подорожі та заходи із заморожування активів, що можуть застосовуватися проти осіб, які є відповідальними, підтримують або залучені до програм Ірану з виробництва БПЛА», – йдеться у повідомленні.
Зазначається, що це доповнює три раніше ухвалені попередні пакети санкцій проти осіб та установ, пов’язаних із виробництвом дронів, останній з яких був ухвалений у лютому.
Рада ЄС вирішила внести до переліку шістьох осіб з Ірану в межах двох наявних санкційних режимів за військову підтримку Іраном російської агресивної війни проти України (виробництво дронів) та сирійського режиму (системи протиповітряної оборони). Щодо них застосовуватиметься заморожування активів, громадянам і компаніям ЄС заборонено надавати їм будь-які фінансові ресурси. На цих осіб також поширюється обмеження на пересування, вони не зможуть в’їжджати або транзитом перетинати територію ЄС.
У пресрелізі наголошується, що сьогоднішнє рішення свідчить про рішучість ЄС у наданні швидкої та рішучої відповіді на дії Ірану. ЄС засуджує постачання іранських дронів в Росію та їх використання у загарбницькій війні проти України.
Відповідний правовий акт з іменами осіб та назвами установ, що потрапили до санкційного переліку, оприлюднений в Офіційному журналі ЄС.
Як повідомлялося, Рада ЄС уперше розглянула доповідь про використання іранських дронів у війні Росії проти України у грудні 2022 року. Своїми рішеннями від 20 жовтня та 12 грудня 2022 року ЄС запровадив санкції проти 7 осіб та 5 установ Ірану за причетність до поставок БпЛА у Росію.