Генеральний директор Всесвітньої організації охорони здоров'я (ВООЗ) Тедрос Аданом Гебреїсус не буде претендувати на посаду генерального секретаря ООН.

Як передає Укрінформ, про це він заявив в інтерв’ю Bloomberg.
«Абсолютно ні — насправді соромно, що у нас немає жінки-генерального секретаря. Поки що у нас було дев’ять генеральних секретарів і жодної жінки. Чому?», — відповів Тедрос на питання, чи хоче він стати новим генсеком ООН.
Глава ВООЗ додав, що є ще одна причина, чому він не балотуватиметься на топпосаду ООН: відтоді, як він став міністром охорони здоров’я Ефіопії у 2005 році, постійно працював у вихідні дні і майже не брав відпустки.
Через навантаження на ВООЗ через пандемію COVID-19 Тедрос взяв лише 24 дні відпустки за шість років, і хоче проводити більше часу з родиною.
За словами співрозмовників, останнім часом Тедрос отримує все більше пропозицій замінити нинішнього генерального секретаря ООН Антоніу Гутерреша, який має залишити свій пост в грудні 2026 року.
Як повідомляв Укрінформ, у травні минулого року Всесвітня асамблея охорони здоров'я переобрала Тедроса Аданома Гебреєсуса генеральним директором ВООЗ на другий п’ятирічний термін.