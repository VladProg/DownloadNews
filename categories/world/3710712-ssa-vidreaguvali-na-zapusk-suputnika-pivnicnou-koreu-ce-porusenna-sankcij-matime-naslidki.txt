Запуск Північною Кореєю супутника на навколоземну орбіту порушить численні міжнародні санкції, які забороняють Пхеньяну використання технологій балістичних ракет, і матиме наслідком посилення міжнародного тиску на Пхеньян.

Про це, як повідомляє Yonhap, заявив заступник речника Державного департаменту речник Ведант Патель, передає Укрінформ.
«Будь-який запуск КНДР, при якому використовуються технології балістичних ракет, що також включає і космічні ракети-носії для виведення супутників на навколоземну орбіту, порушуватиме численні резолюції Ради Безпеки ООН», - сказав Патель.
За його словами, Сполучені Штати «дуже чітко заявили, що закликають КНДР утриматися від подальшої загрозливої діяльності» та повернутись до дипломатії для вирішення проблемних питань.
«Ми також дуже чітко заявили про нашу непохитну відданість денуклеаризації Корейського півострова і прагнення до діалогу з Пхеньяном без попередніх умов», - додав дипломат.
Представник Держдепу заявив, що в разі порушення Пхеньяном санкцій Сполучені Штати працюватимуть над притягненням Північної Кореї до відповідальності, для чого США мають ряд інструментів.
«З точки зору дій, ми, звичайно, маємо в своєму розпорядженні ряд інструментів, щоб притягнути КНДР до відповідальності… ми робили ці кроки і продовжуватимемо це робити», - зазначив Патель.
Як повідомляв Укрінформ, лідер КНДР Кім Чен Ин перевірив готовність першого північнокорейського військового розвідувального супутника і наказав продовжити підготовку до його виведення на навколоземну орбіту.