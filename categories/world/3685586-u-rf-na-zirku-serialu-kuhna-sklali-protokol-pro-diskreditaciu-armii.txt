Тверський районний суд москви зареєстрував адміністративну справу щодо "дискредитації" армії стосовно зірки серіалу "Кухня" актора Дмитра Назарова, який виступає проти війни.

Про це повідомляє «Медіазона», передає Укрінформ.
Засідання у цій справі ще не призначене.
У січні народного артиста росії Дмитра Назарова та його дружину, заслужену артистку росії Ольгу Васильєву, звільнили з московського художнього театру імені Чехова, яким керує Костянтин Хабенський.
Згодом Назаров і Васильєва розповіли в інтерв'ю, що спочатку Хабенський пропонував їм піти у творчу відпустку, але пізніше сказав, що їм доведеться звільнитися, «або у нього заберуть броню на 29 осіб».
Від початку повномасштабної війни рф проти України Дмитро Назаров публікує на своєму Ютуб-каналі антивоєнні вірші та пісні.
Українському глядачу він відомий передусім за серіалами "Кухня", де зіграв роль шеф-кухаря Баринова, "Вокзал", "Штрафбат", фільмом "Шпигун" та багатьма іншими роботами. Назаров також був ведучим кількох кулінарних шоу на ТБ. Лауреат театральних премій "Кришталева Турандот" і "Чайка".