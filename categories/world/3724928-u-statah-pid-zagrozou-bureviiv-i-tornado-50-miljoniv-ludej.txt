На південному сході США щонайменше 50 мільйонів людей опинилися під загрозою торнадо й буревіїв, які вже вбили принаймні одну людину та призвели до поранення ще близько двох десятків громадян у штаті Міссісіпі.

Про це повідомляє CNN, передає Укрінформ.
«Понад 50 мільйонів людей на південному сході сьогодні опинилися під загрозою потужних штормів, водночас збої в електропостачанні залишили майже пів мільйона людей на півдні без світла в умовах спеки та рекордно високих температур»,- зазначається в повідомленні.
Лише в ніч проти понеділка торнадо у штаті Міссісіпі призвело до жертв та руйнування будівель поблизу міст Бей-Спрінгс і Луїн в окрузі Джаспер.
За попередніми оцінками, майже пів мільйона людей опинилися відрізаними від електропостачання в центральній і південній частині США. Несприятливі погодні умови, зокрема торнадо й крупний град, зберігаються в регіоні узбережжя Мексиканської затоки та південного сходу, включно зі штатом Флорида.
За даними Центру прогнозування штормів, у понеділок надійшло понад 70 повідомлень про шторм на південному сході, в тому числі вісім повідомлень про торнадо, переважно в центральній частині Міссісіпі.
Як повідомляв Укрінформ, минулого тижня внаслідок торнадо у штаті Техас загинуло щонайменше троє людей, десятки були госпіталізовані.
Фото ілюстративне