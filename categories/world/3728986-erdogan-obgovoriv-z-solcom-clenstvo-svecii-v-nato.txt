В Анкарі позитивно оцінюють кроки Швеції щодо внесення поправок до антитерористичного законодавства, але прихильники курдських організацій продовжують збирати демонстрації, пропагувати та фінансувати тероризм, вербувати людей, що є неприйнятним.

Про це йшлося в ході телефонної розмови Президента Туреччини Реджепа Таїпа Ердогана з канцлером Німеччини Олафом Шольцом, повідомляє Укрінформ з посиланням на Директорат з комунікацій адміністрації Президента Туреччини.
“У ході розмови обговорювалися двосторонні відносини, а також регіональні та глобальні проблеми й наголошувалося на необхідності розширення співпраці в цих сферах. Під час розмови, де обговорювалися останні події в Росії, на порядку денному також стояло питання членства Швеції в НАТО”, - йдеться в повідомленні.
Вказується, що президент Ердоган сказав, що хоча Швеція робить кроки в правильному напрямку, особливо з поправками до антитерористичного законодавства, прихильники PKK/PYD/YPG у Швеції продовжують вільно організовувати демонстрації, вихваляючи тероризм, вербуючи людей і надаючи фінансові ресурси терористичним організаціям , і ця ситуація для Туреччини є неприйнятною.
Як повідомляв Укрінформ, шведська влада дала дозвіл провести демонстрацію, під час якої планують спалити копію Корану біля мечеті в Стокгольмі 28 червня – в день початку мусульманського свята Курбан-байрам.
Туреччина зажадала від Швеції дотримання домовленостей Тристороннього меморандуму щодо вступу країн у НАТО, зокрема стосовно боротьби з тероризмом та закликала до розслідування.
Офіційні особи НАТО намагаються досягти заявленої мети прийняти Швецію до Альянсу до 11 липня – дати початку наступного офіційного саміту в столиці Литви Вільнюсі. Для цього Швеція має отримати згоду Анкари.
Фото з сайту anews.com.tr