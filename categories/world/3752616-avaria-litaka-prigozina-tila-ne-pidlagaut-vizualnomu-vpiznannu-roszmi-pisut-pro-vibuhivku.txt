У Росії розглядають версію щодо ймовірного закладення вибухового пристрою в літаку, на борту якого перебував засновник ПВК «Вагнер» Євген Пригожин.

Про це повідомляє Телеграм-канал Shot із посиланням на джерело, передає Укрінформ.
Зазначається, що пристрій міг бути закладений у відсіку шасі.
«За попередніми даними, саме в районі шасі і стався вибух у небі — в результаті відірвало крило, яке вдарило в стабілізатор, через це бізнес-джет різко набирав висоту, а потім пішов у штопор», - йдеться у повідомленні.

За інформацією видання, внаслідок вибухової розгерметизації всі, хто були у літаку, знепритомніли, тому пілоти не змогли доповісти про НП. Утім, без крила та стабілізатора врятувати судно не було можливим. Також зазначається, що підрив у небі міг спричинити те, що хвостова частина літака впала за п'ять кілометрів від фюзеляжа. Версія з вибуховим пристроєм зараз перевіряється.
У московському аеропорту "Шереметьєво", звідки вилітав бізнес-джет, усіх співробітників служби безпеки виведено на роботу, людей відкликали навіть із відпусток.
Видання "Фонтанка" з посиланням на джерело повідомляє, що тіла загиблих унаслідок авіакатастрофи сильно постраждали і не підлягають візуальному впізнанню. За непрямими ознаками, як кажуть фахівці, Пригожин є серед загиблих.
Водночас Телеграм-канал «ВЧК ОГПУ» стверджує, що у справі про аварію літака з'явився перший підозрюваний - Артем Степанов, особистий пілот Пригожина і колишній засновник компанії-власника літака, що розбився, «МНТ Аеро». За даними каналу, він мав доступ до літака. Зараз Степанова розшукують правоохоронці. За наявною інформацією, він перед катастрофою літака нібито виїхав на Камчатку, його брат стверджує, що Степанов третій день перебуває у поході та без зв'язку. Крім того, номінальна власниця "МНТ Аеро" Ольга Губарєва та бізнес-партнер Степанова Кирило Щербаков не виходять на зв'язок, йдеться у публікації.
Як повідомлялося, ввечері 23 серпня приватний літак, на якому перебував Євген Пригожин, розбився у Тверській області. Засновник ПВК "Вагнер" був у списку пасажирів, який публікувала Росавіація. На місці аварії знайшли десять тіл, скільки ж було зареєстровано на рейс.
Офіційно загибель Пригожина не підтверджена.
Слідчий комітет порушив кримінальну справу щодо порушення правил безпеки та експлуатації транспортного засобу (стаття 263 КК РФ).