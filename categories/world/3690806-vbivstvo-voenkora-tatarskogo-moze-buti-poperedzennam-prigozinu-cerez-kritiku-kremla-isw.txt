Вбивство російського пропагандиста владлена татарського могло бути задумано як попередження євгену пригожину, який дедалі більше критикує кремль та навіть демонструє зацікавленість йти у президенти рф.

Про це у звіті повідомляє Інститут вивчення війни (ISW), передає Укрінформ.
Вбивство владлена татарського, справжнє ім’я якого - максим фомін, у кафе пригожина у санкт-петербурзі може виявити подальші розломи у кремлі та його найближчому оточенні, вважають експерти Інституту.
фомін був різким критиком російського військового командування та міноборони (мо) рф. Смерть фоміна знаменує собою перше резонансне вбивство ультра націоналістичного «воєнкора» у росії з початку її вторгнення в Україну.
У мвс росії повідомили, що російські спецслужби давно знали про плани вбивства татарського. російські чиновники та пропагандисти звинуватили Україну в організації «теракту» з метою ліквідації фоміна. Самі ж російські «воєнкори» звинуватили у нападі український спецназ і заявили про провали російської служби безпеки.
Водночас 2 квітня пригожин зазначив, що він не буде «звинувачувати київський режим» у смерті фоміна, припустивши, що українські «агенти» насправді непричетні. Він зазначив, що відповідальність за такі напади може нести група непов’язаних з українською владою радикалів.
Окремі російські «воєнкори» є важливою групою для військових зусиль путіна, оскільки вони також беруть участь у фінансуванні, вербуванні та просуванні російських військових зусиль. Вбивство фоміна могло бути свідченням слабшання толерантності путіна до цих блогерів, але воно також могло бути результатом близькості фоміна до пригожина, вважають у ISW.
Як повідомлялося, увечері 2 квітня у Василеострівському районі санкт-петербурга у кафе «Стрітбар», яке належить євгену пригожину, стався вибух під час зустрічі з Z-війсккором владленом татарським.