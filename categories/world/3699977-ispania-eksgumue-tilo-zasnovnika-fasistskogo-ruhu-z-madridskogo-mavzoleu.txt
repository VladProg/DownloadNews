В Іспанії ексгумують тіло Хосе Антоніо Прімо де Рівериє, засновника фашистського руху "Іспанська фаланга" і винесуть його з мавзолею у "Долині полеглих", що поблизу Мадрида.

Як передає Укрінформ, про це повідомляє Reuters.
Ексгумація Хосе Антоніо Прімо де Рівериє, який підтримував франкістський режим, є частиною плану перетворення так званого комплексу "Долина полеглих", побудованого Франко, на меморіал пам’яті пів мільйона людей, вбитих під час громадянської війни в Іспанії 1936-1939 років.
Видання не вказує, де саме буде перепохований засновник фашистського руху.
Минулого року "Долині полеглих" повернули первісну назву цього місця - "Долина Куельгамурос" – відповідно до нового іспанського закону про демократичну пам'ять.
"Це ще один крок на шляху до відродження долини. Жодна людина чи ідеологія, яка нагадує про диктатуру, не повинна там вшановуватися чи звеличуватися", - заявив у п'ятницю журналістам у Барселоні міністр з питань президентства Фелікс Боланос.
Як відомо, син диктатора Мігеля Прімо де Рівери, який керував Іспанією у 1923-1930 роках, Хосе Антоніо був розстріляний у листопаді 1936 року лівими республіканськими силами в Аліканте.
У 2019 році із "Долини полеглих" було перенесено останки диктатора Франсіско Франко. Нині його поховано на цвинтарі Мінгоррубіо в Ель-Пардо, де 1988 року була похована дружина диктатора, Кармен Поло. Процедура перепоховання відбулася 24 жовтня 2019 року у присутності міністра юстиції Іспанії, судмедекспертів, священника та 22 нащадків Франко.
Як повідомлялося, в Іспанії було віднайдено могилу першого голови осередку Спілки української молоді Михайла Гички.
Фото: Dani Duch