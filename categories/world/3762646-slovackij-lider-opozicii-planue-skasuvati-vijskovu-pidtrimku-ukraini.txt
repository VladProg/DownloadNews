Колишній словацький прем’єр-міністр, лідер опозиції Роберт Фіцо, чия партія претендує на перемогу на позачергових парламентських виборах у Словаччині цього місяця, планує скасувати військову підтримку України.

Як передає Укрінформ, про це повідомляє AP.
Зазначається, що Фіцо, який керував Словаччиною з 2006 по 2010 рік і з 2012 по 2018 рік, є головним претендентом на посаду прем'єр-міністра. Він та його ліва партія Smer проводять виборчу кампанію з проросійськими та антиамериканськими гаслами.
"Якщо Smer увійде до складу уряду, ми більше не будемо відправляти зброю та боєприпаси до України", – заявив Фіцо.
За його словами, жодна кількість західного озброєння, що надходить в Україну, не змінить хід війни.
Фіцо зазначив, що ЄС та США мають використати свій вплив, щоб змусити Москву та Україну укласти "компромісну мирну угоду".
Як повідомляв Укрінформ, у травні президентка Словаччини Зузана Чапутова заявила, що має намір подати до суду на лідера опозиції та колишнього прем'єр-міністра Роберта Фіцо за коментарі на свою адресу. Він називав її «американським агентом».
Фіцо раніше виступав проти військової допомоги Україні та закликав до дипломатичного вирішення війни, яку веде Москва з кінця лютого 2022 року.