У Перу дев'ятеро людей загинули і 15 зазнали поранень під час нападу групи озброєних людей на шахту з видобутку золота у провінції Патас.

Про це повідомило Міністерство внутрішніх справ країни, передає Укрінформ з посиланням на Bloomberg.
Зазначається, що зловмисники напали на співробітників служби безпеки шахти «Подероса» та викрали чотирьох осіб. Інцидент стався 2 грудня.
Пізніше Національна поліція Перу відновила контроль над шахтою, вилучила зброю та затримала сімох підозрюваних у нападі, здійсненому із застосуванням вибухівки, додали в міністерстві.
Перу є другим у світі виробником міді та важливим виробником срібла та золота.
Як повідомляв Укрінформ, у травні щонайменше 27 людей загинули під час пожежі на шахті з видобутку золота в Перу, яка стала найбільшою аварією на шахті в країні за останні десятиліття.