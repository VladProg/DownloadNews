У східному індійському штаті Одіша щонайменше 10 людей загинули і троє серйозно постраждали за останню добу внаслідок ударів блискавки під час злив.

Про це повідомив представник уряду штату у неділю, передає Укрінформ із посиланням на Сіньхуа.
За словами посадовця, четверо людей загинуло в окрузі Хурда, двоє - в Болангірі, по одній особі - в Ангулі, Будху, Джагатсінгхпурі та Дхенканалі.
Крім того, у Хурді троє людей постраждали внаслідок ударів блискавки.
За прогнозами Метеорологічного департаменту Індії, негода збережеться у деяких районах штату ще впродовж чотирьох днів.
Як повідомляв Укрінформ, згідно зі звітами уряду північного індійського штату Хімачал-Прадеш, з червня по серпень щонайменше 348 людей загинули внаслідок зсувів та раптових повеней, спричинених зливами.