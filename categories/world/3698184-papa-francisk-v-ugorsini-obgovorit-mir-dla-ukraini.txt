Папа Римський Франциск під час свого візиту до Угорщини планує обговорити мир для України.

Як передає Укрінформ, про це з посиланням на державного секретаря Ватикану кардинала П'єтро Пароліна повідомляє видання Farodi Roma.
Він зазначив, що майбутня поїздка понтифіка до Угорщини наприкінці квітня не має прямого відношення до війни в Україні, але буде нагодою повторити заклик до припинення бойових дій.
«Я думаю, що Папа, як і завжди, скористається цим візитом, щоб спробувати зрозуміти, чи є якісь можливості зробити якісь кроки до миру, враховуючи також позицію Угорщини у міжнародному співтоваристві. У цьому сенсі він може допомогти…», - заявив кардинал.
Кардинал сказав, що Папа Франциск "скористається будь-якою можливістю, щоб спробувати встановити мир (між Україною та росією - ред.)".
«Ми, безумовно, скористаємося будь-якою можливістю, щоб спробувати посприяти досягненню миру», - сказав він.
Як повідомляв Укрінформ, у Ватикані під час Хресної дороги в Колізеї 7 квітня вирішили поєднати свідчення українського та російського підлітків попри критику минулорічної ініціативи за участю жінок з України та рф.
Фото: ANSA/EPA