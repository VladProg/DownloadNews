Адміністрація президента США назвала атаки угруповання ХАМАС проти Ізраїлю наймасштабнішим проявом антисемітизму з часів Голокосту.

З відповідною заявою виступила речниця Білого дому Карін Жан-П’єр, повідомляє власний кореспондент Укрінформу.
«Коли євреї стають мішенню через їхні переконання, їхню ідентичність, коли Ізраїль вирізняють через ненависть проти євреїв, це - антисемітизм, і це неприпустимо. Антисемітизму немає місця. Крапка», - наголосила представниця Білого дому.
Вона запевнила, що це важливо для президента США та для всієї адміністрації.
«Після терористичних атак ХАМАС в Ізраїлі, які стали найбільш смертоносними для євреїв з часів Голокосту, президент був послідовним і чітким: ми всі повинні зробити свій внесок і рішуче виступити проти антисемітизму», - заявила Жан-П’єр.
Речниця Білого дому підкреслила, що у Сполучених Штатах не може бути місця для ненависті ані проти євреїв, ані проти мусульман, ані проти будь-кого іншого.
Як повідомляв Укрінформ, держсекретар США Ентоні Блінкен застеріг усіх, хто прагне відкрити «другий фронт» проти Ізраїлю, навіть від самої думки про це.
Фото: EPA/UPG