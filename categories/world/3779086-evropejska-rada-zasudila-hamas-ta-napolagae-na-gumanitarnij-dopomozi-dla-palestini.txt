Глави держав та урядів країн ЄС, які проводять сьогодні у Брюсселі зустріч в форматі Європейської Ради, погодили спільну позицію щодо ситуації на Близькому Сході.

Як повідомляє Укрінформ, така інформація з’явилася на сторінці Екатерини Кесіндж (Ecaterina Casinge), речниці президента Євроради Шарля Мішеля, у мережі X (колишня Twitter).
«Близький Схід. Поновлюючи заяву своїх членів від 15 жовтня 2023 року, Європейська Рада підтверджує рішуче засудження ХАМАС за жорстоку та невибіркову терористичну атаку проти Ізраїлю. Використання цивільних людей як живого щита з боку ХАМАС є особливо ганебним звірством», - йдеться у документі.
Європейська Рада окремо наголосила на праві Ізраїлю на самооборону, у відповідності до міжнародного права та міжнародного гуманітарного права. Вона підтвердила заклик до ХАМАС негайно звільнити всіх заручників без будь-яких передумов.
При цьому Європейська Рада наголосила на важливості забезпечення захисту для усього цивільного населення у всі часи, відповідно до міжнародного гуманітарного права, та висловила співчуття з приводу всіх втрат серед мирних людей. Лідери висловили готовність продовжувати координацію різних дій з реагування на цю ситуацію, включаючи спільні зусилля з допомоги громадянам ЄС.
«Європейська Рада висловлює глибоке занепокоєння з приводу погіршення гуманітарної ситуації в Газі та закликає до сталого, швидкого, безпечного та безперешкодного гуманітарного доступу та допомоги для тих, хто їх потребує, та з використанням всіх можливих заходів, включаючи запровадження гуманітарних коридорів, та пауз для гуманітарних потреб», - наголосили глави держав та урядів країн ЄС.
Як наголошується у погодженому документі, ЄС буде тісно співпрацювати з партнерами у регіоні для захисту цивільних людей, для надання їм допомоги та забезпечення доступу до їжі, води, медичного обслуговування, пального та притулку, при тому, що ця допомога не має використовуватися для зловживань з боку терористичних організацій.
Європейська Рада окремо наголосила на необхідності уникнути регіональної ескалації, та на важливості взаємодії з партнерами у цьому контексті, включаючи Адміністрацію Палестини.
Європейський Союз висловив також готовність сприяти поновленню політичного процесу на основі рішення «двох держав». Він привітав дипломатичні ініціативи з досягнення мирну й безпеки, та підтримав організацію невдовзі мирної конференції щодо Близького Сходу.
Європейська Рада окремо наголосила на необхідності боротися проти поширення дезінформації та протиправного контенту, та підкреслила правову, що інтернет-платформи несуть відповідальність у цьому сенсі.
Як вже повідомлялося, 26 жовтня у Брюсселі розпочався дводенний саміт ЄС, в ході якого глави держав та урядів країн ЄС розглядають найважливіші питання зовнішньої політики, а також пропозиції Єврокомісії з перегляду багаторічного бюджету ЄС на 2024-2027 роки. Такий перегляд, зокрема, передбачає створення спеціального Українського фонду в розмірі 50 мільярдів євро на наступні чотири роки, для надання Україні негайної фінансової допомоги, а також для підтримки проєктів її відродження.