Генеральний секретар ООН Антоніу Гутерреш висловив жаль у зв’язку з рішенням РФ вийти з Чорноморської зернової угоди та заявив, що направив президенту Росії Володимиру Путіну офіційного листа, де окреслив, чому необхідно продовжити цю ініціативу.

Про це він сказав у понеділок в штаб-квартирі ООН, передає власний кореспондент Укрінформу.
«Я глибоко шкодую про рішення Російської Федерації припинити реалізацію Чорноморської ініціативи, що включає скасування російських гарантій безпеки для судноплавства в північно-західній частині Чорного моря», - заявив генсек ООН.
Він підкреслив, що Чорноморська ініціатива разом із меморандумами про взаєморозуміння щодо сприяння експорту російських продуктів харчування та добрив «стала рятівним колом для глобальної продовольчої безпеки та маяком надії в неспокійному світі».
Гутерреш наголосив, що сотні мільйонів людей у світі потерпають від голоду, крім того, ще більше споживачів відчувають наслідки глобальної кризи підвищення вартості життя. Натомість, продовжив генсек, Чорноморська зернова угода допомогла знизити ціни на продовольство на понад 23% від початку повномасштабної війни РФ.
Генсек ООН також повідомив, що знає про наявність певних перешкод для продажу російських продуктів харчування й добрив. «І саме цьому я надіслав листа президенту Путіну з новою пропозицією, щоби продовжити дію Чорноморської ініціативи», - зауважив Гутерріш.
Він також підкреслив, що ООН не припинить своїх зусиль задля забезпечення безперешкодного доступу продуктів харчування з України й Росії до глобальних ринків.
Як повідомляв Укрінформ, представник офісу Організації Об’єднаних Націй у Стамбулі у понеділок підтвердив, що ООН отримала письмове повідомлення від Москви про вихід із Чорноморської зернової угоди.
Фото: JASON SZENES / EPA