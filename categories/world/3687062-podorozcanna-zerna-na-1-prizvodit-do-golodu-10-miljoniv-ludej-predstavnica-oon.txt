Зростання вартості зерна призводить до того, що в світі збільшується кількість людей, які потерпають від голоду.

Про це під час брифінгу в порту «Чорноморськ» заявила заступниця регіонального директора Всесвітньої продовольчої програми ООН в Україні Маріанна Ворд, передає кореспондент Укрінформу.
Вона нагадала, що під час блокади росією українських портів ціни на зерно зросли приблизно на 40%.
«Збільшення ціни на зерно на 1%, на жаль, призводить до того, що приблизно 10 млн людей починають страждати від голоду», - сказала представниця ООН.
Саме тому кожне судно, яке виходить в рамках зернової ініціативи, є дуже важливим для забезпечення продовольчої безпеки в світі, додала вона.
«World Food Programme запевняє вас у 100% підтримці зернової ініціативи, а також підтримці української економіки», - заявила Ворд.
Представниця ООН разом із міністром розвитку громад, територій та інфраструктури України Олександром Кубраковим, міністром аграрної політики та продовольства Миколою Сольським, послом Іспанії в Україні Рікардо Лопес-Арандою Хагу, послом США в Україні Бріджит Брінк та тимчасовим повіреним у справах посольства Франції в Україні Бенжаменом Рорігом відвідала порт «Чорноморськ», в якому готується до відправки до Ємену судно Negmar Cicek.
Як повідомлялося, у межах гуманітарної ініціативи Grain from Ukraine Ефіопія та Сомалі вже отримали 110 тисяч тонн зерна.