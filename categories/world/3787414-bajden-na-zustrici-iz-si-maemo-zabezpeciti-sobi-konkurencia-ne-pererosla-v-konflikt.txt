Президент США Джо Байден під час зустрічі з лідером КНР Сі Цзіньпінем наголосив на необхідності уникнення конфлікту між двома великими державами, а також зусиль для зміцнення взаємодії.

Про це він сказав у вступній промові перед широкоформатними переговорами двох делегацій в історичному маєтку Фіолі в Сан-Франциско, передає власний кореспондент Укрінформу.
«Ми давно знайомі. Ми не завжди погоджувалися між собою, що дивно, але наші зустрічі завжди були відвертими, прямими й корисними», - зауважив американський лідер.
Байден підкреслив, що цінує безпосереднє спілкування на рівні лідерів, оскільки це дозволяє чітко зрозуміти один одного та уникнути помилкових уявлень.

«Ми маємо забезпечити, щоби конкуренція (між США і Китаєм – ред.) не переросла у конфлікт. І ми також повинні відповідально ставитися до цього»,- наголосив американський президент.
Він звернув увагу, що існують питання, які вимагають спільних зусиль для подолання глобальних викликів – від зміни клімату до боротьби з наркотиками та штучного інтелекту.
Лідер КНР Сі Цзіньпін, зі свого боку, звернув увагу на необхідність забезпечення безперебійної роботи ланцюгів глобальних поставок, а також уникнення проявів протекціонізму.
«Китайсько-американські відносини, які є найважливішими двосторонніми відносинами у світі, слід сприймати та розглядати в широкому контексті прискорення глобальних трансформацій і дивитися крізь століття»,- зауважив глава КНР.
Він наголосив, що відносини «мають розвиватися так, щоби приносити користь нашим двом народам і забезпечувати нашу відповідальність за розвиток людства».
Сі також підкреслив, що Китай і США відрізняються історією, культурою, соціальним устроєм і шляхом розвитку. Однак, за його словами, допоки країни поважають одна одну, співіснують у мирі та прагнуть до успішної співпраці, вони цілком зможуть подолати розбіжності.
Як повідомляв Укрінформ, президент США Джо Байден і глава КНР Сі Цзіньпін у середу зустрілися в Сан-Франциско. Очікується, що лідери обговорять широке коло питань, у тому числі війну РФ проти України.
Фото: Chip Somodevilla/Bloomberg/Getty Images