Генеральний секретар НАТО Єнс Столтенберг закликає країни-члени якнайшвидше збільшити видатки на оборону щонайменше до 2% від ВВП.

Про це він заявив після дводенної зустрічі міністрів закордонних справ країн НАТО і Осло, передає Укрінформ із посиланням на Bloomberg.
Згідно з чинним зобов’язанням, підписаним у 2014 році, союзники по НАТО погодилися збільшити видатки до 2% ВВП до 2024 року, та на сьогодні лише вісім із 31 країни-члена досягли цієї мети. За словами Столтенберга, дискусії ще тривають.
"Ми очікуємо, що союзники досягнуть видатків у 2% якнайшвидше, тому що війна в Україні засвідчила нагальну потребу в цьому", - наголосив він.
Говорячи про домовленість 2014 року, генсек зауважив, що «у Вельсі ми мали десятирічну перспективу, але це було десять років тому, у нас не може бути нової десятирічної перспективи».
Очільник Альянсу також зазначив, що союзники по НАТО мають підписати більше контрактів з оборонними компаніями, аби наростити виробництво боєприпасів, запаси яких виснажуються.
«Нам потрібно насправді підписувати контракти, тому що тоді промисловість готова інвестувати та нарощувати виробництво», — сказав Столтенберг.
За його словами, Організація Північноатлантичного договору запросила представників оборонної промисловості приєднатися до зустрічі міністрів оборони у Брюсселі пізніше цього місяця.
Генсек НАТО висловив надію, що на саміті у Вільнюсі в липні союзники домовляться про план дій оборонної промисловості, де буде описано, як збільшити виробництво та спільні закупівлі, а також забезпечити оперативну сумісність і стандартизацію.
Країни Альянсу також погодилися з новими інструкціями щодо виготовлення боєприпасів, включаючи артилерійські снаряди калібру 155 мм, необхідних як для продовження підтримки України, так і для власних оборонних потреб.
"Поки що союзники вичерпали запаси, щоб мати змогу підтримати Україну - це нестабільний шлях, тому нам потрібно нарощувати виробництво, щоб досягнути нових та амбітніших цілей", - сказав Столтенберг.
Як повідомлялося, раніше генсек Альянсу заявляв, що союзники по НАТО та країни ЄС мають уникати створення нових бар’єрів в оборонній промисловості та вирішувати завдання зі збільшення виробництва зброї та боєприпасів.
Фото: ОП