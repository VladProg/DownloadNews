Лідери Демократичної і Республіканської партій у верхній палаті Конгресу США виступили зі спільною заявою, у якій засудили незаконне затримання російською владою журналіста WSJ Евана Гершковича та закликали негайно звільнити репортера.

Спільна заява сенаторів оприлюднена у відкритому доступі в п’ятницю, передає Укрінформ.
«Ми рішуче засуджуємо незаконне затримання громадянина США й репортера The Wall Street Journal Евана Гершковича та вимагаємо негайного звільнення цього відомого у світі й шанованого незалежного журналіста», – наголошується в документі.
При цьому підкреслюється, що від моменту затримання репортера «російська влада не надала жодних достовірних доказів для підтвердження своїх сфабрикованих звинувачень». Крім того, сенатори звинуватили владу рф у тому, що вона відмовила посольству США в доступі до американського громадянина, що розцінюється як порушення міжнародного права.
Як повідомляв Укрінформ, російська влада затримала Евана Гершковича під час його журналістського відрядження до уральського міста Єкатеринбург 29 березня. При цьому він мав необхідну акредитацію російського мзс.
Адміністрація США категорично відкинула будь-які звинувачення кремля у начебто причетності репортера до шпигунської діяльності. Тим часом у п’ятницю слідство фсб офіційно звинуватило його в шпигунстві на користь США.