П'ять американських військовослужбовців загинули внаслідок авіакатастрофи під час навчальної місії в східній частині Середземного моря.

Як передає Укрінформ, про це повідомляє газета Stars and Stripes.
Згідно із заявою Європейського командування Збройних сил США (EUCOM), аварія сталася під час звичайної операції з дозаправки в повітрі у п’ятницю ввечері.
Пошуково-рятувальні роботи розпочалися одразу після інциденту. У них брали участь літаки та кораблі США, які вже були задіяні в цьому районі Середземного моря.
Зазначається, що EUCOM не ідентифікувало тип літака, який зазнав авіакатастрофи, але KC-135 Stratotanker є основним військовим літаком-заправником у повітрі для армії США.
Нині невідомо, чи пов’язані навчання з дозаправки в повітрі з діяльністю авіаносної групи в регіоні. Окрім військових кораблів ВМС, США також перемістили низку наземних оборонних споруд на Близький Схід, намагаючись захистити сили США у регіоні та стримати початок ширшої війни.
Як повідомляв Укрінформ, Європейське командування Збройних сил США (EUCOM) заявило, що ввечері 10 листопада військовий літак США, який проводив навчальні операції в східному Середземномор’ї, зазнав аварії і впав.