Південна Корея і НАТО встановили нове розширене партнерство, збільшивши кількість сфер для двосторонньої співпраці до 11, починаючи від боротьби з тероризмом і нерозповсюдженням до нових технологій і кіберзахисту.

Про це з посиланням на офіс корейського президента повідомляє Yonhap, передає Укрінформ.
Президент Юн Сук Йоль і генсекретар Альянсу Єнс Столтенберг сьогодні на полях саміту НАТО у Вільнюсі підписали Індивідуальну програму партнерства (Individually Tailored Partnership Program, ITPP), яка замінить діючу з 2012 року Індивідуальну програму співпраці і партнерства (Individual Partnership Cooperation Program, IPCP).
При цьому, якщо попередня програма IPCP окреслювала взаємодію сторін у семи сферах, включаючи політичні та військові зв’язки, кіберзахист, нерозповсюдження та боротьбу з тероризмом, то нова ITPP збільшує кількість сфер до одинадцяти, додаючи, серед іншого, діалог і консультації для сприяння взаєморозумінню щодо спільних загроз безпеці.
Згідно з ITPP, обидві сторони погодили проведення регулярних переговорів на робочому та високому рівнях із політичних і військових питань, а також участь Південної Кореї в дискусіях НАТО щодо нових технологій і кіберзахисту.
Партнерство передбачає створення консультаційного органу для зміцнення антитерористичних можливостей сторін та сприяння участі Південної Кореї в антитерористичних навчаннях і робочих групах НАТО.
Інші сфери співпраці стосуються практичної площини, зокрема, досягнення оперативної сумісності між військовими Південної Кореї та країн НАТО в ході спільних навчань, співпраці в науці та технологіях, реагування на зміни клімату та дипломатії.
На початку зустрічі Юн зауважив, що метою його участі в саміті у Вільнюсі є інституціоналізація рамок співпраці Південної Кореї з Альянсом шляхом ухвалення ITPP, а також проведення окремих консультацій щодо співпраці з блоком у інформаційній та кіберсферах.
«У той час, коли безпеку в Атлантиці та безпеку в Індо-Тихоокеанському регіоні неможливо розділити, як ніколи важливо мати тісну взаємодію між країнами Індійсько-Тихоокеанського регіону, такими як Республіка Корея, Японія, Австралія та Нова Зеландія і НАТО», - сказав він, маючи на увазі чотири країни, запрошені на саміт як країни-партнери Альянсу.
Столтенберг, зі свого боку, заявив, що Південна Корея є дуже цінним партнером НАТО, і в Альянсі цінують партнерство з Сеулом. «Те, що відбувається в Індо-Тихоокеанському регіоні, має значення для Європи, а те, що відбувається в Європі, має значення для Індо-Тихоокеанського регіону», - наголосив він.
Під час переговорів корейський президент вчергове підтвердив непохитну підтримку Південною Кореєю України у її війні проти Росії, а глава НАТО подякував уряду Південної Кореї за допомогу українському народу.
Як повідомляв Укрінформ, Південна Корея в понеділок направила до України черговий військово-транспортний літак із гуманітарною допомогою та нелетальними військовими матеріально-технічними засобами.
Фото: Yonhap