З нагоди Дня свободи, яким позначено проголошення незалежності Білорусі у 1918 році, високий представник ЄС висловив солідарність із білоруським народом у його боротьбі за демократію та свободу своєї країни.

Як повідомляє Укрінформ, про це йдеться у заяві високого представника ЄС, повний текст якої оприлюднений на сайті Європейської служби зовнішніх дій.
«Ми позначаємо цей день як Міжнародний день солідарності з Білоруссю. Цього року він має особливе значення в контексті посилення внутрішніх репресій нелегітимним режимом лукашенка, його дій з підриву незалежності та суверенітету білорусі, з підпорядкування її росії та з підтримки злочинної російської агресії проти України», - йдеться у заяві.
Як зазначив високий представник ЄС, з моменту проведення сфальшованих президентських виборів у серпні 2020 року ситуація з дотриманням прав людини в Білорусі продовжує швидко погіршуватися. Десятки тисяч її громадян були арештовані за участь у протестах, майже півтори тисячі з них були засуджені та стали політичними в’язнями режиму. Сотні громадських організацій були заборонені.
За даними ООН, були задокументовані численні випадки тортур та іншого нелюдського поводження або приниження учасників протестів. Доповідь Верховного комісара ООН з прав людини від 22 березня свідчить про продовження систематичних та кричущих порушень прав людини в білорусі, деякі з яких можуть кваліфікуватися як злочини проти людства.
Ці злочини режиму залишаються безкарними. Натомість, судова система країни стала інструментом для переслідування представників опозиції, а також блогерів, журналістів, правозахисників, представників професійних спілок та адвокатів. Режим лукашенка нехтує не лише інтересами переважної більшості населення країни, але також зневажає власні міжнародні зобов’язання країни, що лише посилює її міжнародну ізоляцію.
«Незважаючи на довгий перелік жорстоких репресій режиму лукашенка, народ Білорусі продовжує демонструвати виключну мужність у боротьбі за власну свободу та за фундаментальні права. Білоруський народ є джерелом натхнення для всіх нас і має повну підтримку від Європейського Союзу. Ми продовжуємо твердо стояти поряд у солідарності та підтримувати білорусів, які прагнуть жити у вільній, демократичній та незалежній Білорусі», - наголосив Жозеп Боррель.
Як повідомлялося, після сфальшованих виборів 2020 року режим лукашенка жорстоко придушив демонстрації мирного протесту, за прямого долучення силовиків та пропагандистів кремля. Режим спровокував штучну міграційну кризу на кордонах з країнами ЄС та активно сприяв агресії росії проти України, зокрема, надав країні-агресору можливість провести наступ на Україну з території білорусі та розміщувати там свої війська та сили.
Дзень Незалежнасці – білоруське свято, річниця проголошення незалежності першої національної держави – Білоруської Народної Республіки. Традиційно святкується 25 березня. Свято приурочено до прийняття 3-ї Статутної грамоти 25 березня 1918 року. У Республіці Білорусь відзначається на неофіційному рівні.
Фото: Ministerio de Asuntos Exteriores y de Cooperación