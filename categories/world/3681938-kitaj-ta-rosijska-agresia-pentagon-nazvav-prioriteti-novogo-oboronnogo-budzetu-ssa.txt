Пентагон назвав пріоритети нового оборонного бюджету США: Китай та російська агресія

Про це йдеться в заяві глави Пентагону Ллойда Остіна, оприлюдненій в понеділок, передає Укрінформ.
«Як чітко зазначено в нашій Стратегії національної оборони, Китайська Народна Республіка є нашим основним викликом. Новий бюджет спрямований на розв’язання цієї важливої проблеми сьогодні, завтра та в майбутньому», - наголошується в заяві.
При цьому нагадується, що Стратегія національної оборони США від 2022 року визначає напрямок діяльності Пентагону в період, який президент Байден назвав «вирішальним десятиліттям».
Тож основні пріоритети Міноборони США залишаються незмінними. Вони зосереджуються на протидії зростаючій загрозі з боку Китаю, стримуванні стратегічних загроз для США, союзників і партнерів, а також на стримуванні агресії та, коли це необхідно, досягненні перемоги, в тому числі в умовах виклику з боку рф у Європі.
«Проєкт бюджету від президента на 2024 фінансовий рік дозволяє Міноборони інвестувати в можливості, які забезпечать нам підтримку боєготових і смертоносних об’єднаних сил із фокусом на Китай, який є головним викликом для Пентагону, а також на протидії гострій загрозі з боку рф», - підкреслюється в заяві.
При цьому зазначається, що проєкт бюджету передбачає важливі інвестиції для відновлення оборонно-промислової бази, стимулювання інновацій і підтримки військовослужбовців та членів їхніх сімей. Серед іншого, фінансування включає рекордні інвестиції на $145 мільярдів у програми дослідження, розробки, випробувань та оцінки нових озброєнь і технологій. Крім того, передбачається виділення $170 мільярдів на оборонні закупівлі, які стануть наймасштабнішими в історії оборонного відомства США.
«У сукупності ці інвестиції забезпечать боєготовність військ у всіх сферах», - зауважується в заяві.
Як повідомлялося, 9 березня адміністрація Байдена-Гарріс надіслала до Конгресу бюджетний запит на 2024 фінансовий рік у розмірі $842 мільярди для Міністерства оборони США. Це на $26 мільярдів більше, ніж у поточному бюджеті, і на $100 мільярдів більше, ніж у 2022 фінансовому році. Новий оборонний бюджет США ґрунтується на досягненні трьох ключових пріоритетів Пентагону: захисті нації, турботі про людей та досягненні успіху завдяки командній роботі.