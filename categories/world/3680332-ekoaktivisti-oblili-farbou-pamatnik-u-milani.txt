Група кліматичних активістів руху Ultima Generazione (Останнє покоління) обприскала фарбою пам’ятник на честь першого короля об'єднаної Італії Віктора Еммануїла II у Мілані, щоб привернути увагу до посилення боротьби зі зміною клімату.

Як передає Укрінформ, про це повідомляє ANSA.
Активістів швидко зупинила та затримала поліція.
В Ultima Generazione заявили, що акція була організована, щоб підкреслити продовження інвестицій італійської держави у викопне паливо, спалювання якого спричиняє викиди парникових газів.
«Лише у 2021 році уряд Італії інвестував 41,8 мільярда євро у видобуток викопного палива», — заявили в Ultima Generazione.
Зазначається, що екоактивісти руху влаштували вже багато подібних протестів: облили фарбою фасад італійського Сенату в Римі та оперного театру Ла-Скала в Мілані. До слова, активісти використовують для своїх акцій такого роду фарбу, що легко змивається.
Як повідомляв Укрінформ, у нідерландській Гаазі поліція затримала 768 людей, які брали участь в акції проти виділення урядом субсидій на видобуток корисних копалин.
ansa.it