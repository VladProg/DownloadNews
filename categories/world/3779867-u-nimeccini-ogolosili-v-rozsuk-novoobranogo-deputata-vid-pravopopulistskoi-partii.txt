Прокуратура німецького міста Вюрцбург отримала ордер на арешт і оголосила в розшук політика з правопопулістської партії "Альтернатива для Німеччини" Даніеля Галембу, нещодавно обраного до земельного парламенту Баварії.

Про це повідомляє DW, передає Укрінформ.
"З тактичних міркувань ми не хочемо нічого говорити ні про точне обвинувачення, ні про підставу для арешту", - зазначив представник прокуратури.
В "Альтернативі для Німеччини" підтвердили, що одного з її новообраних депутатів розшукують за ордером на арешт, але не уточнили, кого саме. Голова фракції АдН у парламенті землі Баварія Катрін Ебнер-Штайнер заявила, що члена партії хочуть "посадити до в'язниці під надуманим приводом".
Як зауважує DW, у звичайній ситуації члени парламенту користуються імунітетом від переслідування. Однак щодо Галемби він почне діяти тільки після з'їзду, який відбудеться 30 жовтня.
"22-річний Галемба може стати наймолодшим політиком у парламенті Баварії. При цьому про розслідування щодо нього та інших членів студентського об'єднання "Тевтонія - Прага" стало відомо місяць тому. Тоді ж у будинку цього об'єднання відбувся обшук", - йдеться в повідомленні.
За даними ЗМІ, членів студентського братства підозрювали в розпалюванні ненависті та використанні символіки антиконституційних організацій, зокрема Націонал-соціалістичної партії.
Як повідомлялося, у відставку подав депутат міської ради німецького міста Баден-Бадена, який намалював свастику та написав нецензурні слова на українських автомобілях.