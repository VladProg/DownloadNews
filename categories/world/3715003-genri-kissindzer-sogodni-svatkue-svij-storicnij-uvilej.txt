Сьогодні колишньому державному секретареві США Генрі Кіссінджеру виповнюється 100 років.

Як передає Укрінформ, про це повідомляє AP.
Колишній дипломат та радник президента Генрі Кіссінджер відзначає 100-річчя, переживши багатьох політичних сучасників, які керували Сполученими Штатами в один з найбурхливіших періодів, включаючи президентство Річарда Ніксона та війну у В'єтнамі.
Окрім того, Кіссінджер відомий як публічний промовець, якого запрошували на найвідоміші політичні форуми, та як науковець та автор книг.
Народився Кіссінджер у Німеччині 27 травня 1923 року, він відомий своєю ключовою роллю в американській зовнішній політиці 1960-х та 1970-х років.
Девід Кіссінджер, син Генрі, сказав, що сторіччя його батька «може мати вигляд неминучості для кожного, хто знайомий з його силою характеру та любов’ю до історичного символізму. Він не тільки пережив більшість своїх однолітків, відомих недоброзичливців та учнів, а й залишався активним».
Девід Кіссінджер також написав, що цього тижня Генрі Кіссінджер відвідає Нью-Йорк, Лондон та своє рідне місто Фюрт у Німеччині.
Як повідомлялося, колишній держсекретар США та радник з питань нацбезпеки Білого дому Генрі Кіссінджер, відомий своєю позицією проти приєднання України до НАТО, під час виступу у вівторок на Всесвітньому економічному форумі у Давосі погодився, що членство в Альянсі для Києва було б доречним.
Фото: Adam Berry/Getty Images