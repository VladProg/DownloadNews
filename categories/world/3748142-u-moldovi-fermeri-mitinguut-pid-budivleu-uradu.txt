Молдовські фермери, які неодноразово протестували на початку літа, вийшли на чергову акцію в центрі Кишинева.

Як передає Укрінформ, про це повідомляє NewsMaker.
«Це попереджувальна акція, людей буде не багато, але приїдуть зі всіх районів», – сказав очільник асоціації «Сила фермерів» та організатор акції протесту Олександр Слусарь.
Він повідомив, що демонстранти зібралися біля будівлі молдовського уряду, щоб «привернути до себе увагу влади», що акція триватиме дві години.
Чоловік додав, що фермери у цьому році чекають на гарний врожай. Проте через бездіяльність влади Молдови у вирішенні висунутих аграріями вимог, за його словами, до збору урожаю «доживуть не усі фермери».

Серед інших вимог, молдовські фермери прагнуть зустрічі із прем’єр-міністром країни Доріном Речаном, виділення компенсації виробникам зерна та розподілу дизельного пального, яке було передано Румунією.
Як повідомлялося, молдовська асоціація "Сила фермерів" оголосила про відновлення акцій протесту через відсутність зрушень у виконанні вимог, висунутих аграріями урядові.
Раніше 20 червня фермери розпочали масштабну акцію протесту в центрі Кишинева. Вони проїхали тракторами по центральних вулицях столиці Молдови до будівлі уряду.
28 червня «Сила фермерів» заявила, що припиняє протест. В асоціації пояснили, що висунули уряду три вимоги та виділили місяць на їх виконання.