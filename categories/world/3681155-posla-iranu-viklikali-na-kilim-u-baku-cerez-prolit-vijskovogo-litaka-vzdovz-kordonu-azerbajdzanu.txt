МЗС Азербайджану вручило 11 березня послу Ірану Сейєду Аббасу Мусаві ноту протесту у зв'язку з прольотом іранського військового літака поблизу азербайджанського кордону.

Як передає Укрінформ, про це повідомляє Інтерфакс Азербайджан.
"Рішуче засуджуємо іранську сторону за такий провокаційний крок, закликаємо дати відповідні роз'яснення та утримуватися від подібних провокаційних кроків у майбутньому. 11 березня посол Ірану в Азербайджані Сейєд Аббас Мусаві був викликаний до МЗС і йому було вручено відповідну ноту протесту", - заявили в азербайджанському відомстві.
Зазначається, що 11 березня 2023 року військовий літак, що належить Ісламській Республіці Іран, безперервно літав уздовж азербайджано-іранського державного кордону у напрямку від Зангіланського району до Білясуварського району та назад з 09:44 до 10:26 годин.
«Літак пролітав на відстані 3-5 км від державного кордону, а в деяких випадках і над державним кордоном», - заявили в МЗС.
У відомстві додали, що подібне наближення військового літака Ірану до держкордону Азербайджану та політ над лінією кордону загрожує безпеці цивільної авіації та погіршує відносини між двома країнами.
Як повідомляв Укрінформ, глава МЗС Ізраїлю назвав Іран проблемою для цивілізованого світу.