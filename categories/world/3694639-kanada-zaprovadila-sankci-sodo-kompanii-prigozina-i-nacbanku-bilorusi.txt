Канада розширює санкції проти росії та білорусі у зв'язку з повномасштабним вторгненням в Україну.

Про це оголосили в Офісі прем’єр-міністра Джастіна Трюдо після його зустрічі з українським колегою Денисом Шмигалем, передає кореспондент Укрінформу.
“З метою підтримки тиску на російський режим прем’єр-міністр Трюдо оголосив про нові санкції проти 14 російських фізичних та 34 юридичних осіб, причетних до війни росії проти України, зокрема кількох, пов’язаних із групою “Вагнер” і російським авіаційним сектором”, - зазначають в офісі глави канадського уряду.
Згідно з його інформацією, санкції запроваджуються щодо компанії “Конкорд менеджмент і консалтинг”, яка належить засновнику ПВК "Вагнер" євгену пригожину, Липецького механічного заводу, авіакомпанії “Волга-Днепр”, науково-дослідного підприємства “Сапфір” та інших.
Окрім цього, Канада запровадила санкції проти президента Татарстану Рустама Мінніханова і його дружини, а також заступника міністра оборони рф Миколи Панкова.
Нові санкції стосуються також дев’яти білоруських фінансових установ, серед яких Нацбанк білорусі, “Белагропромбанк”, “Статусбанк”, “Пріорбанк”, а також дочірні компанії російських “Сбербанку” та “ВТБ банку”.
Усе майно та кошти підсанкційних осіб на території Канади заморожується, а фізичним особам забороняється в’їзд у країну.
Від часу незаконної окупації росією Криму Канада запровадила санкції проти понад 2400 фізичних та юридичних осіб із росії, білорусі та України.