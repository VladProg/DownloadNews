Із листопада в Литві на всіх об’єктах заборонені будь-які імпорт, завантаження та дегазація російського скрапленого газу (СПГ).

Про це передає Укрінформ із посиланням на національного мовника LRT.
У четвер литовський Сейм ухвалив поправки до закону про природний газ, які передбачають таку заборону, 111 парламентарів проголосували за, шість утрималися. Під час розгляду поправок у комітетах Сейму заступник міністра енергетики Інга Жіленє заявила, що російський газ на об’єкти газифікації Литви доставляють танкери з Польщі.
Зміни до закону про природний газ підготували голова Комітету національної безпеки та оборони Сейму (NSDK) Лаурінас Кащюнас і міністр енергетики Дайнюс Крейвіс. Раніше міністр повідомляв, що газ дійсно транспортувався з Польщі компанією Cryogas M&T Poland і постачався двом компаніям з дегазаційними установками.
Як повідомлялося, імпорт СПГ з Росії до Литви через Клайпедський термінал призупинено з березня 2022 року, а з квітня того ж року припинено й імпорт російського газу по трубопроводах.
Фото: E. Blaževič/LRT nuotr.