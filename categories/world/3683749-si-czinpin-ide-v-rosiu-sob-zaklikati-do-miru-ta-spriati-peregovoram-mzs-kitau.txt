Голова КНР Сі Цзіньпін під час візиту до росії наступного тижня відстоюватиме «об’єктивну й неупереджену» позицію Китаю щодо російсько-української війни й просуватиме необхідність мирного врегулювання.

Як передає Укрінформ із посиланням на CNN, про це сьогодні заявив речник МЗС Китаю Ван Веньбін.
«Пропозиція Китаю зводиться до однієї тези, яка полягає в тому, щоб закликати до миру та сприяти переговорам», - сказав Ван.
Поїздка Сі до москви відбудеться в той час, коли Пекін намагається представити себе нейтральним посередником у війні росії проти України, зберегти свої «відносини без меж» із рф та відновити зв’язки із Заходом.
Водночас західні офіційні особи скептично оцінюють ефективність участі Китаю в урегулюванні й висловлюють стурбованість тим, що Китай може розглядати можливість надання росії летальної військової допомоги, попри постійні заперечення Пекіна.
Щодо цього речник МЗС сказав, що Китай завжди займав «розважливу й відповідальну» позицію та контролював експорт військових і цивільних товарів подвійного призначення відповідно до чинного законодавства.
За його словами, економічне і торговельне співробітництво між Китаєм і рф є «відкритим та прозорим».
Як повідомляв Укрінформ, голова КНР Сі Цзіньпін відвідає росію з державним візитом 20-22 березня.