Міністр економіки, фінансів, промислового та цифрового суверенітету Франції Бруно Ле Мер під час візиту до Пекіна заявив, що його країна категорично проти відокремлення від Китаю і назвав ілюзією розрив економічних зв’язків між західними державами й КНР.

Про це, як передає Укрінформ, він сказав у неділю в посольстві Франції в Пекіні, повідомляє AFP.
«Ми категорично проти ідеї відокремлення. Відокремлення – це ілюзія», - заявив Ле Мер.
На його переконання, сьогодні немає можливості для будь-якого відокремлення між американською, європейською та китайською економіками.
Міністр також зауважив, що популярна в останні місяці на Заході концепція зниження ризиків не означає, що Китай є ризиком.
«Зниження ризиків означає, що ми хочемо бути більш незалежними... Ми не хочемо усвідомлювати, як ми зрозуміли під час кризи COVID-19, що ми занадто сильно залежимо від деяких дуже специфічних компонентів», - зазначив він, навівши для прикладу залежність країн від виробників мікрочипів і напівпровідників.
Заява Ле Мера прозвучала на тлі триваючих зусиль деяких західних держав зменшити свою економічну залежність від Китаю, зокрема, Німеччини, яка вважає КНР головним торговим партнером і ключовим ринком для своєї автомобільної промисловості.
Сполучені Штати також виступають за зменшення ризиків з боку Китаю, хоча міністр фінансів США Джанет Єллен під час візиту до Пекіна на початку цього місяця заявила, що роз’єднання економік США і КНР є практично неможливим.
Китай, тим часом, розкритикував зусилля Заходу знизити ризики, а прем’єр Лі Цян минулого місяця назвав цю концепцію помилковою.
Ле Мер перебуває в Китаї для проведення економічних переговорів й напередодні спільно з віце-прем’єром уряду КНР Хе Ліфеном провів дев’ятий китайсько-французький економічний і фінансовий діалог на високому рівні.
Під час заходу Пекін і Париж засвідчили готовність зміцнювати двосторонню політичну комунікацію, поглиблювати співпрацю у сфері економіки та фінансів, а також посилювати координацію в міжнародних справах.
У понеділок Ле Мер вирушить до міста Шеньчжень на півдні Китаю, яке вважається одним із найпередовіших технологічних центрів країни, де зустрінеться з лідерами китайського бізнесу.
Як повідомляв Укрінформ, найближчим часом у Штатах планують заборонити своїм громадянам та компаніям інвестувати у чутливі технологічні сектори Китаю.
Фото: Shutterstock