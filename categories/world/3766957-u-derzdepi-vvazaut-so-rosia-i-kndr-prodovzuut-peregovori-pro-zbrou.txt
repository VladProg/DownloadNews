Офіційний Вашингтон переконаний, що під час візиту лідера Північної Кореї до Росії проходили переговори щодо постачання зброї в РФ, і вони мають розвиток.

Про це заявив у середу на брифінгу речник Державного департаменту США Метью Міллер, передає кореспондент Укрінформу.
«Ми неодноразово говорили про це та попереджали, що переговори про зброю між Росією та КНДР майже напевно мали місце під час поїздки Кім Чен Ина до Росії. І ми вважаємо, що вони тривають», - зауважив представник Держдепу.
Він підкреслив, що може йтися як про потенційну передачу зброї з КНДР до Росії, так і про надання Росією технологій Північній Кореї. За його словами, це підірве глобальний режим нерозповсюдження та порушуватиме відповідні резолюції Ради Безпеки ООН, за які проголосувала сама Росія.
«Тому ми закликаємо КНДР дотримуватися того, про що вона публічно заявляла, та утриматися від постачання зброї Росії»,- заявив представник Держдепартаменту США.
Як повідомляв Укрінформ, міністр закордонних справ РФ Сергій Лавров наступного місяця планує відвідати Пхеньян на розвиток домовленостей між лідерами Росії та Північної Кореї.