Король Нідерландів Віллем-Александр та його дружина королева Максима прибули з триденним державним візитом до Бельгії.

Про це повідомляє Укрінформ з посиланням на NOS.
«Король Віллем-Александр та Королева Максима прибули до Бельгії з триденним державним візитом. Королівське подружжя прибуло на королівському поїзді на залізничний вокзал «Брюссель-Південний» близько 11 години ранку, де їх зустріли міністр закордонних справ Бельгії та посол Нідерландів у Бельгії», - йдеться у повідомленні.


Koning Willem-Alexander en koningin Máxima arriveren per koninklijke trein op station Brussel-Zuid. #nebe #staatsbezoek #blauwbloed pic.twitter.com/hQkVT7TQX0
— Tirza van der Graaf (@tirzavdgraaf) June 20, 2023


Зазначається, що потім вони поїхали на машині до королівського палацу, де їх прийняли король Бельгії Філіп, його дружина королева Матильда.

Вперше король Віллем-Александр та його дружина королева Максима здійснюють державний візит до сусідньої країни. Окрім урочистої програми, їхній візит буде присвячений питанням економічного співробітництва, соціальної якості життя та боротьби зі зміною клімату.

З нагоди візиту королівської пари з Нідерландів у Брюсселі мініатюрну бронзову статую-фонтан у вигляді хлопчика, що дзюрить, якого ще називають Маннекен Піс, одягли в костюм помаранчевого кольору, який є фамільним для Оранської династії.

Фото: ANP
Одночасно з візитом короля і королеви Нідерландів відбудуться зустрічі нідерландських та бельгійських міністрів і підприємців обох країн.

Державний візит до Бельгії є останнім випадком, коли королівське подружжя скористається королівським поїздом. Після повернення до Нідерландів королівський поїзд, який використовувався з початку 1990-х років, буде доставлено до Залізничного музею в нідерландському місті Утрехт.

Як повідомляв Укрінформ, король Нідерландів Віллем-Александр на щорічній гала-вечері для дипломатичного корпусу заявив про непохитну підтримку України.

За його словами, Росія вторглася у вільну і мирну країну, порушивши всі принципи міжнародного права.
Фото: www.teamverband.nl