Держсеркетар США Ентоні Блінкен провів телефонну розмову з російським міністром лавровим, закликавши його негайно звільнити затриманого журналіста The Wall Street Journal Евана Гершковича, а також ув’язненого кілька років тому Пола Вілана.

Про це йдеться в офіційному повідомленні Держдепартаменту США за результатами розмови в неділю, передає Укрінформ.
«Держсекретар Блінкен висловив серйозну стурбованість США у зв’язку з неприйнятним затриманням росією американського журналіста. Держсекретар закликав до його негайного звільнення», - зазначається в документі.
Крім того, Блінкен закликав кремль негайно звільнити неправомірно утримуваного в росії громадянина США Пола Вілана.
Сторони також обговорили важливість «створення середовища, яке дозволяє дипломатичним представництвам виконувати свою роботу».
Як повідомляв Укрінформ, репортер WSJ Еван Гершкович був затриманий у рф 29 березня під час журналістського відрядження до Єкатеринбурга. Він став першим представником американського ЗМІ, заарештованим російською владою з 1986 року, і одним із кількох американців, неправомірно затриманих упродовж останніх років в росії.