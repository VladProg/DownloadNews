Канцлер Німеччини Олаф Шольц обіцяє посилити боротьбу з антисемітизмом, а також з усіма, хто підтримує терор і насильство.

Про це він сказав у Бундестазі, де виступив із заявою стосовно ситуації в Ізраїлі, повідомляє кореспондент Укрінформу.
«Ненависть і підбурювання ми не сприймаємо. Ми не потерпимо антисемітизму, наші правоохоронці будуть слідкувати за тим, аби була нульова толерантність до антисемітів. Той, хто прославляє злочини ХАМАС та використовує його символи, - вчиняє у Німеччині кримінальне правопорушення. Той, хто виправдовує вбивство і смерть, або закликає до протиправних дій, - вчиняє в Німеччині кримінальне правопорушення. Той, хто спалює ізраїльські прапори, - вчиняє в Німеччині кримінальне правопорушення», – заявив Шольц.
Порушники, пообіцяв він, будуть притягнуті до відповідальності. Влада використовуватиме для цього усі інструменти, які надає правова держава. До них належить, зокрема, заборона угруповань і організацій. Глава уряду поінформував, що МВС оголосить заборону на діяльність у Німеччині ХАМАС, також буде заборонена діяльність палестинської мережі Samidoun.
Шольц назвав огидними та такими, що суперечать усім цінностям, випадки святкування насильства з боку ХАМАС, які наприкінці минулого тижня мали місце в деяких німецьких містах.
У заяві канцлер підкреслив, що Ізраїль має повне право захищати себе та своїх громадян від варварського нападу. «Наша власна історія, наша відповідальність, що випливає з Голокосту, робить нашим постійним завданням відстоювати існування та безпеку Держави Ізраїль», – наголосив політик.
Він додав, що попри деякі спірні питання у відносинах із Тель-Авівом ніщо не може слугувати виправданням терору.
Напередодні на брифінгу речник МВС ФРН зазначив, що не виключено застосування до прихильників терористичних організацій позбавлення права на проживання у країні та депортації, якщо вони не мають німецького громадянства.
Як повідомляв Укрінформ, уранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. На цей час відомо про 1300 загиблих ізраїльтян, більше 3000 зазнали поранень. Доля 150 осіб, викрадених та вивезених до сектору Газа, невідома.
Фото: Bundesregierung/Kügeler