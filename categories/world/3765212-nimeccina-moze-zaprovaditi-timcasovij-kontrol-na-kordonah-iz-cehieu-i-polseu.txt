Міністр внутрішніх справ ФРН Ненсі Фезер визнала доцільність запровадження тимчасового контролю на кордонах із Чехією і Польщею задля боротьби з нелегальною міграцією.

Про це політик заявила в інтерв’ю Welt, передає Укрінформ.
«На мою думку, це можливість більш агресивно боротися з контрабандою (людей ред.). Такий додатковий контроль має йти у комплексі зі спостереженням у всій прикордонній зоні. З цією метою ми вже значно збільшили присутність федеральної поліції на кордонах із Польщею і Чехією», - сказала німецький міністр.
У цьому зв'язку вона відзначила співпрацю зі Швейцарією, в межах якої офіцерам німецької поліції дозволено здійснювати контроль за територією цієї країни у тісній координації з місцевими колегами, аби запобігати несанкціонованому проникненню. Подібне може бути й у відносинах із Чехією, робота у цьому напрямку вже ведеться, зазначила Фезер.
Вона сподівається, що попри всі суперечки країни ЄС все ж узгодять механізм щодо розподілу біженців.
«Це складний момент для багатьох країн. Зараз ми обговорюємо з міністрами внутрішніх справ ЄС, як ми можемо досягти цього надійного механізму солідарності», - сказала міністр.
Як повідомлялося, на сьогодні ФРН надала притулок майже 1,2 млн українців, які рятуються від війни.
Фото: Getty Images