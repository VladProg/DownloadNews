Речник армії оборони Ізраїлю (ЦАХАЛ) Даніель Хагарі заявив, що підтверджена кількість заручників, які утримуються бойовиками ХАМАС у Газі, становить 199 осіб.

Про це повідомляє The Times of Israel, передає Укрінформ.
За його словами, ізраїльські військові вже зв’язалися з родинами заручників.
Зазначається, що серед заручників, яких терористи ХАМАС забрали в Газу після атаки минулого тижня, багато людей похилого віку, дітей і жінок.
Хагарі додав, що військові мають деяку інформацію про місцезнаходження заручників, яких утримує ХАМАС у секторі Газа.
«Ми докладаємо відважних зусиль, щоб спробувати зрозуміти, де знаходяться заручники в Газі, і ми маємо таку інформацію. Ми не будемо здійснювати атаку, яка б поставила під загрозу наших громадян», — сказав Хагарі на пресконференції.
Водночас він не уточнив чи усі 199 заручників є ізраїльтянами, чи серед них є іноземці.
Раніше у міністерстві закордонних справ Ізраїлю оновили дані про загиблих та зниклих безвісти громадян інших держав після нападу на країну терористів ХАМАС. Всього в результаті нападу ХАМАС в Ізраїлі загинуло 148 іноземців, зникли ще 143 людини.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. В результаті цієї атаки загинули понад 1300 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС, та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 млн людей. Наразі виїзд людей із цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.
Фото: Moti Milrod