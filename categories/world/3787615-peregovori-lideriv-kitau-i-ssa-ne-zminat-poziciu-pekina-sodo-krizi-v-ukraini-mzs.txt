Переговори лідерів Китаю і США у Сан-Франциско не змінять ставлення Пекіна до тривалих міжнародних і регіональних криз, зокрема, не змінять позицію Китаю щодо «кризи в Україні».

Про це на брифінгу сказала речниця МЗС КНР Мао Нін, передає кореспондент Укрінформу.
Дипломат повідомила, що в ході переговорів лідери Китаю і Сполучених Штатів обмінялися думками щодо міжнародних і регіональних питань, що викликають спільне занепокоєння, таких як «криза в Україні» (так у Китаї називають розв’язану Росією агресивну війну – ред.) та конфлікт Ізраїлю і Палестини (китайські чиновники ретельно уникають згадувати, що Ізраїль воює лише з терористами ХАМАС – ред.).
«Позиція Китаю щодо «української кризи» та палестино-ізраїльського конфлікту дуже чітка і послідовна. Ми завжди стоїмо на боці чесності і справедливості, прагнемо сприяти миру й переговорам, а також деескалації ситуації», - сказала Мао.
Від початку повномасштабного вторгнення Росії в Україну 24 лютого минулого року Китай задекларував нейтральну позицію, дотримання якої, в його розумінні, полягає в ненаданні військової допомоги воюючим сторонам.
При цьому лідер Китаю уникає контактів із українським колегою. За період війни Сі лише одного разу поговорив із Президентом Володимиром Зеленським телефоном, тоді як двічі зустрівся з Путіним та провів із ним біля десятка телефонних і відео переговорів.
Пекін також продовжує поглиблювати й нарощувати відносини з Москвою, за минулий рік стрімко збільшивши до рекордних показників торгово-економічної співпраці з країною-агресором, активно розширюючи військові обміни та розвиваючи взаємодію за іншими напрямками.
Як повідомляв Укрінформ, радник президента Джо Байдена з питань нацбезпеки Джейк Салліван заявив, що уряди США й Китаю повинні мати прямі обговорення критично важливих питань, зокрема, війни РФ проти України та недопущення постачання озброєнь в Росію.