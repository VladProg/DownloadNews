П’ятеро заарештованих у Великій Британії болгарських шпигунів працювали на Яна Марсалека, пов'язаного з російськими спецслужбами.

Як передає Укрінформ, про це повідомляє The Insider.
За версією слідства, ватажок болгарської банди шпигунів у Британії Орлін Русєв був найнятий саме Яном Марсалеком — шахраєм, який колись працював операційним директором німецької платіжної компанії Wirecard.
У 2020 році The Insider, Bellingcat і Der Spiegel встановили, що Марсалек втік до Росії 19 червня, наступного дня після того, як аудитори виявили зникнення понад $1,5 млрд на балансі Wirecard. Подальші розслідування встановили тісний зв'язок Марсалека з російськими спецслужбами: він співпрацював із ГРУ з 2015 року, серед іншого допомагаючи російській розвідці створювати ПВК в африканських країнах, добувати інформацію через підкуплених австрійських силовиків, виконував інші делікатні доручення.
Зазначається, що Марсалек почав працювати з Русєвим ще з 2014 року. Будучи фахівцем у галузі цифрового стеження, Русєв забезпечив його пристроями із шифрованим зв'язком, а також найняв у свою команду щонайменше ще чотирьох громадян Болгарії, навчив їх використанню шпигунського обладнання та шифрованого зв'язку, щоб застосовувати це під час стеження.
Яку саме інформацію болгари збирали для Марсалека, слідство ще не повідомило.
Як повідомляв Укрінформ, у Британії п'ятьох громадян Болгарії підозрюють у шпигунстві на користь РФ. Серед них - троє чоловіків і дві жінки.