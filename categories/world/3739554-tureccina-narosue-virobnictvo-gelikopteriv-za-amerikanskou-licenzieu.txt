Туреччина надіслала в Грецію для гасіння лісових пожеж вертоліт власного виробництва, створений за ліцензією США.

Як передає Укрінформ з посиланням на медіаресурс оборонної промисловості країни SavunmaSanayist, у країні здійснюється серійне виробництво гелікоптерів Sikorsky S70 Black Hawk під назвою Т70, і загалом уже виготовлено п’ять таких машин.
Зазначається, що гелікоптери виробляються на потужностях турецької аерокосмічної галузі й уже надійшли сухопутним військам, у відомство з лісового господарства, поліцію, ВПС та силам спеціального призначення. До 2024 року буде завершено виробництво 38 вертольотів.
У зв'язку з лісовими пожежами в Греції Туреччина надіслала оперативну групу у складі двох пожежних літаків і одного гелікоптера Т70, що перебуває на балансі головного управління лісового господарства. Це перший виліт Т70 за межі країни.
Раніше Туреччина отримала від США 10-річну ліцензію на виробництво цих машин, яка закінчується найближчим часом. Анкара звернулася до США з проханням продовжити термін її дії.

У разі схвалення цього питання в Конгресі США Туреччина має намір виготовити загалом 109 гелікоптерів.