Країни східного флангу НАТО закликали до посилення військової присутності США у регіоні напередодні саміту альянсу у Вільнюсі, що відбудеться у липні.

Про це заявив міністр закордонних справ Румунії Богдан Ауреску після переговорів із главами МЗС "Бухарестської дев'ятки", інформує BBC.
"Нам потрібно працювати над збільшенням присутності США в нашому регіоні на східному фланзі з погляду військ та техніки, - заявив міністр закордонних справ Румунії Богдан Ауреску.
В об'єднання входять Болгарія, Чехія, Естонія, Угорщина, Латвія, Литва, Польща, Румунія та Словаччина.
"Якщо у нас буде надійна оборона, ми зможемо стримати дестабілізуючу і наполегливу поведінку росії, - сказав Ауреску. - Це єдина мова, яку розуміє росія".
За підсумками переговорів у польському місті Лодзь, міністри також пообіцяли подальшу підтримку України у протидії російській агресії.
"Країни "Бухарестської дев'ятки" є лідерами, у тому числі з погляду мобілізації союзників на сміливіші дії, як це було у випадку перекидання винищувачів МіГ-29 або танків", - заявив міністр закордонних справ Польщі Збігнєв Рау.
Як повідомляв Укрінформ, наприкінці лютого у Варшаві відбулася зустріч глав держав та урядів країн B9. За її результатами було ухвалено резолюцію, в якій підкреслено, що росія є найбільшою загрозою для безпеки країн “Бухарестської дев’ятки”, тому країни B9 робитимуть усе можливе для посилення військової присутності НАТО на східному фланзі Альянсу.
Формат В9, або «Бухарестська дев’ятка», який був створений за ініціативи президентів Румунії та Польщі в листопаді 2015 року, охоплює країни східного флангу НАТО. Окрім цих двох країн, до В9 належать Болгарія, Угорщина, Словаччина, Чехія, Литва, Латвія, Естонія.