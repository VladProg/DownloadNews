Військова співпраця між Північною Кореєю та Росією є незаконною, оскільки суперечить резолюціям Ради Безпеки ООН.

Про це в письмовому інтерв’ю Associated Press заявив президент Південної Кореї Юн Сок Йоль, передає Укрінформ.
"Військова співпраця між Північною Кореєю та Росією є незаконною і несправедливою, оскільки суперечить резолюціям Ради Безпеки ООН та іншим міжнародним санкціям", - заявив він.
Юн Сок Йоль додав, що міжнародна спільнота об'єднається ще більше у відповідь на такий крок.
Зазначається, що лідер Південної Кореї планує порушити питання співпраці КНДР з РФ перед світовими лідерами на Генеральній Асамблеї ООН.
Деякі громадяни Південної Кореї закликають свій уряд розглянути можливість надання Україні летальної зброї у відповідь на можливу передачу Росією військових технологій КНДР. Але Міністерство оборони країни заявило, що його політика не постачати зброю країнам, які перебувають у стані війни, залишається незмінною.
Як повідомляв Укрінформ, Південна Корея та США дійшли висновку, що військова співпраця за підсумками зустрічі Володимира Путіна та Кім Чен Ина порушить санкції ООН.
Крім того, Південна Корея вже тривалий час має підтвердження того, що Москва отримує від Північної Кореї озброєння і використовує його у війні проти України.