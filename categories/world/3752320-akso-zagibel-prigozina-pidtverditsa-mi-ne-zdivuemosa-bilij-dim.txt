США не будуть здивовані, якщо Євген Пригожин справді загинув у авіакатастрофі в Росії.

Як повідомляє кореспондент Укрінформу, про це заявила речниця Ради національної безпеки США при Білому домі Адріана Вотсон, пише CNN.

“Ми бачили інформацію про катастрофу. Якщо вона підтвердиться, ніхто не повинен дивуватися. Провальна війна в Україні призвела до маршу приватної армії на Москву, а тепер, видається, до цього”, - сказала Вотсон.

Як повідомляв Укрінформ, у Тверській області Росії сьогодні розбився приватний літак, на борту якого, за попередньою інформацією, перебував засновник ВПК “Вагнер” Євген Пригожин.

Нагадаємо, що після невдалого заколоту ПВК "Вагнера" проти російського військового керівництва найманці вирушили до Білорусі. При цьому Пригожин вільно пересувався територією як Білорусі, так і Росії.