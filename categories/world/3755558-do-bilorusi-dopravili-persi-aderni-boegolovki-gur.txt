Очільник ГУР МО Кирило Буданов заявив, що до Білорусі доставили перші ядерні боєголовки.

Про це він сказав в інтерв'ю Наталії Мосейчук, передає Укрінформ.
За словами Буданова, ядерна зброя у Білорусі, серед іншого, є засобом підвищення ставок.
"До речі, стосовно ядерної зброї Білорусі, буквально кілька днів тому перші боєголовки були доставлені. До того проводились масштабні тренування з ядерними імітаторами. Я читав оригінали документів за результатами тренувань. Досить негарні для Білорусі документи. Російське 12-е головне управління, це управління, яке відповідає за саме ці засоби, написало, що за результатами тренувань з ядерними імітаторами для системи Іскандер, які в невеликій кількості є в Білорусі, було визнано повну неготовність Білорусі до експлуатації застосування подібного озброєння. Разом з тим, білоруси показали максимально високий результат у володінні технікою типу "Точка У", - зазначив Буданов.
Як повідомляв Укрінформ, 25 травня міністри оборони Росії та Білорусі підписали документи про розміщення тактичної ядерної зброї на білоруській території. Того ж дня Олександр Лукашенко заявив, що ядерну зброю РФ уже почали переміщувати до Білорусі.
16 червня президент РФ Володимир Путін заявив, що "перші ядерні боєголовки доставлені на територію Білорусі".
22 серпня президент Польщі Анджей Дуда заявив, що переміщення Росією ядерної зброї малої дальності до сусідньої Білорусі змінює регіональну безпеку.