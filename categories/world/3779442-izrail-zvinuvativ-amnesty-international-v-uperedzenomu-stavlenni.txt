Речник МЗС Ізраїлю Ліор Хаят заявив, що Amnesty International ставиться до Ізраїлю з упередженням.

Як передає Укрінформ, про це повідомляє Politico.
Amnesty International у четвер закликала до "негайного припинення вогню усіма сторонами". Генеральний секретар організації Агнес Калламар заявила, що "необхідні термінові дії, щоб захистити цивільне населення та запобігти подальшому приголомшливому рівню людських страждань".
Її слова про те, що "воєнні злочини" були скоєні "усіма сторонами", викликала жорстку відповідь Ізраїлю.
Ліор Хаят, речник ізраїльського міністерства закордонних справ, сказав, що "Amnesty International є антисемітською організацією, яка упереджено ставиться до Ізраїлю". За його словами, Amnesty International "бракує моральних повноважень, щоб позиціонувати себе правозахисною організацією".
"Мовчання організації після звірств, вчинених терористами ХАМАС 7 жовтня, коли понад 1400 ізраїльтян, зокрема немовлят, дітей, жінок та людей похилого віку, були вбиті, а понад 220 людей були викрадені до сектору Гази, служить лише для того, щоб продемонструвати, що Amnesty International є пропагандистською організацією, що працює на терористів ХАМАС", - наголосив Хаят.
Як повідомляв Укрінформ, уповноважений Верховної Ради з прав людини Дмитро Лубінець закликав Amnesty International не піддаватися на російські інформаційні наративи, інакше вони втратять свій авторитет і репутацію остаточно. За його словами, Amnesty International має усвідомити, що між жертвою та агресором не можна ставити знак дорівнює.
У серпні 2022 року Amnesty International опинилася під вогнем критики не лише представників української влади, а й міжнародних експертів після оприлюднення доповіді, що українські військові нібито незаконно завдають «шкоди мирним жителям», базуючись поблизу населених пунктів.
Російська пропаганда негайно використала цю доповідь для звинувачень на адресу Києва.
Незалежні від Amnesty International критики вказували, що дослідження ігнорує реалії воєнного часу і морально ставить знак рівності між агресором та жертвою.