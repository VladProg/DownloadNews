Рішення очільника уряду Іспанії Педро Санчеса поїхати у відпустку до Марокко в той час, як майбутнє коаліції його уряду ще не визначене, спричинило критику як лівих, так і правих політичних сил.

Як передає Укрінформ, про це повідомляє Reuters.
"Неоголошена сімейна відпустка в Марокко в.о. прем’єр-міністра Іспанії викликала критику як з боку правих конкурентів, так і з боку лівих союзників у розпал політичної кризи вдома та на тлі хитких відносин з південним сусідом Іспанії (Марокко - ред.)", - йдеться у повідомленні.
Ця відпустка стала першою відпусткою Педро Санчеса за кордоном після того, як він обійняв посаду у 2018 році. В його офісі заявили, що це була суто приватна відпустка, повністю оплачена самим Санчесом.
Втім це відбувається тоді, коли Іспанії загрожують або повторні вибори, або місяці суперечок між політичними силами щодо формування нового уряду після проведення позачергових парламентських виборів, де жоден з блоків не отримав переконливої більшості.
Зазначається, що Іспанія має складні дипломатичні відносини з Марокко з таких питань, як міграція, повітряний простір, територіальні води, митні та сухопутні кордони. Поліпшенню відносин сприяло рішення Мадрида визнати претензії Рабата на Західну Сахару.
У ліворадикальній партії Podemos заявили, що поїздка Санчеса до Марокко є свідченням його проблематичної політики щодо цієї країни. Ця політсила підтримує рух за звільнення Західної Сахари "Polisario", яку Марокко вважає своєю територією.
Як повідомлялося, в Іспанії опозиційна правоцентристська Народна партія Іспанії (PP) перемогла на позачергових парламентських виборах, проте їй не вдалося отримати парламентської більшості.
В Іспанії 23 липня відбулися позачергові парламентські вибори.
Фото: Getty Images