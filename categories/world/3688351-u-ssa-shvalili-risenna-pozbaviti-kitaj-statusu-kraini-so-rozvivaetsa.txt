Палата представників американського Конгресу в понеділок одноголосно схвалила законопроєкт, згідно з яким державний секретар має працювати над позбавленням Китайської Народної Республіки статусу «країни, що розвивається» у міжнародних організаціях.

Як передає Укрінформ, про це повідомляє The Hill.
Законопроєкт був схвалений одноголосно 415 голосами.
Схвалений документ зобов’язує державного секретаря «домагатися» зміни статусу Китайської Народної Республіки з країни, що розвивається, на країну з прибутком вище середнього, країну з високим рівнем багатства або розвинену країну в міжнародних організаціях, до складу яких входять як США, так і Китай.
Окрім того, держсекретар має працювати над «забезпеченням того, щоб Китайська Народна Республіка не отримувала преференційного ставлення або спеціальної допомоги в рамках міжнародних організацій через те, що вона має статус країни, що розвивається».
Як повідомляв Укрінформ, за даними Посольства Китаю в Україні, нинішні економічні показники Китаю, зокрема, відчутне зростання обсягів перевезень та надходжень від туризму, упродовж семи днів відзначення Свята Весни, Китайського Нового року за місячним календарем, вселяють оптимізм стосовно темпів розвитку китайської економіки в цьому році.