Унаслідок обвалу будинку у французькому місті Марсель кількість загиблих, чиї тіла були знайдені рятувальниками, зросла до чотирьох осіб.

Як передає Укрінформ, про це повідомляє Franceinfo.
За словами рятувальників, четверте тіло було виявлено під завалами в понеділок опівдні.
Зазначається, що два тіла вже витягли в ніч проти понеділка, а третє - вранці. Жодне з цих тіл ще не ідентифіковано.
Щонайменше четверо людей досі вважаються зниклими безвісти.
«Всю ніч пожежники Марселя продовжували важку роботу з пошуку людей, які ще, можливо, були живі, і сьогодні знову ми продовжимо цю роботу постійно і невтомно», — пояснив мер Марселя Бенуа Паян.
За його словами, ще залишається надія знайти тих, хто вижив.
Як повідомлялося, у французькому місті Марсель у неділю близько о 00:40 обвалився чотириповерховий житловий будинок.
Регіональний префект Крістоф Мірманд заявив, що до обвалу міг спричинити вибух, можливо через витікання газу.
Фото: Nathalie Ramirez / FTV