Міністр закордонних справ Грузії Ілля Дарчіашвілі під час свого виступу в парламенті країни заявив, що Грузія твердо продовжує підтримувати Україну як у політико-дипломатичному, так і гуманітарному напрямі.

Як передає Укрінформ, про це повідомляє Грузія-Online.
За словами Дарчіашвілі, солідарність Грузії з Україною неодноразово виражалася у рамках різних міжнародних платформ, а кількість заяв, декларацій та рішень Грузії на підтримку України у міжнародних організаціях перевищує 500.
«Солідарність Грузії з Україною виражається у твердих позиціях у рамках міжнародних платформ, у співавторстві, у співспонсорстві резолюцій чи у приєднанні до заяв. Кількість заяв, декларацій та рішень Грузії на підтримку України у міжнародних організаціях перевищує 500», - заявив міністр.
Він додав, що у рамках різних соціальних та освітніх програм допомогу отримали понад 20 тисяч українців, які перебувають у Грузії.
Крім того Дарчіашвілі зазначив, що у Грузії додатково реалізовано п'ять реабілітаційних проєктів для українських дітей, які постраждали від війни.
Як повідомляв Укрінформ, у четвер, 15 червня у Тбілісі, в Українському секторі у школі № 220, за підтримки Посольства України в Грузії відбувся захід «Конституція для всіх».