Міністр культури Греції Ліна Мендоні заявила про тимчасове закриття популярного серед туристів Афінського акрополя через надзвичайну спеку в країні.

Як передає Укрінформ, про це повідомляє Yahoo News.
За словами Мендоні, доступ до археологічного пам’ятника, що входить до списку ЮНЕСКО, буде закрито з полудня до 17.00 години.
Таке рішення було ухвалене «для захисту працівників і відвідувачів».
«Цілком імовірно, що завтра (в суботу – ред.) ми вживемо такого самого заходу», - додала міністр.
Очікується, що в п'ятницю та суботу в Афінах температура досягне 40 градусів за Цельсієм, але на вершині Акрополя людські тіла відчувають набагато більше тепла.
Акрополь, кількість відвідувачів якого за останні місяці значно зросла, зазвичай працює щодня з 08.00 до 20.00.
Зазначається, що літня спека нині відчутна у декількох середземноморських країнах, і синоптики прогнозують, що температура ртутного стовпчика в північній і західній Греції перевищить 40 градусів за Цельсієм.
Афінський акрополь — найвідоміший акрополь у світі, розташований у столиці Греції місті Афіни на пагорбі Акрополіс висотою 156 м над рівнем моря. Афінський акрополь був офіційно проголошений провідною пам'яткою загальноєвропейської культурної спадщини у 2007 році.
Як повідомлялося, у низці європейських країн фіксують температурні рекорди на тлі хвилі спеки, що охопила континент.