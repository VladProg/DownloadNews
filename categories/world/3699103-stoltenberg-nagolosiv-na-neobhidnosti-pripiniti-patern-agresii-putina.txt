Союзникам разом із Україною необхідно розробити механізми, що зупинять патерн агресивної поведінки президента рф путіна.

Про це генеральний секретар НАТО Єнс Столтенберг сказав в інтерв’ю "Радіо Свобода" після завершення зустрічі на авіабазі "Рамштайн" у Німеччині, передає Укрінформ.
На запитання журналіста про те, на якій стадії знаходяться дискусії союзників щодо гарантій безпеки для України, щоб запобігти нападам на неї у майбутньому, Столтенберг відповів, що ще рано говорити про це напевно.
«І, знову ж таки, ми не знаємо, як і коли закінчиться ця війна. Але що ми знаємо, так це те, що коли це закінчиться, нам потрібно переконатися, що історія не повториться, що президент путін не зможе продовжувати руйнувати європейську безпеку, починаючи нову війну, ведучи нову війну проти України. Тому нам потрібно сісти й почати обговорювати надійні рамки, механізми безпеки, які гарантують, що президент путін не зможе продовжувати напади на суверенну незалежну державу», - сказав Столтенберг.
«Я не можу точно сказати, як це виглядатиме, я лише кажу, що ми всі зобов’язані припинити цей патерн агресивної поведінки президента путіна. І тому нам також потрібно обговорити, як запобігти цьому в майбутньому», - додав генсек НАТО.
За його словами, меседж всім союзникам і партнерам по НАТО та Контактній групі з питань оборони в Україні полягає в тому, що «ми повинні бути готові до довгострокових заходів, щоб підтримувати Україну стільки, скільки це буде потрібно».
«Бо це буде трагедія для українців, якщо переможе президент путін, але це також небезпечно для союзників по НАТО. Це продемонструє всім авторитарним лідерам, що коли вони використовують військову силу, щоб отримати те, що вони хочуть, це зробить світ більш небезпечним, а союзників НАТО більш вразливими. Тож моє послання союзникам по НАТО полягає в тому, що в наших інтересах безпеки гарантувати, що Україна переможе. І переможе як суверенна нація», - наголосив Столтенберг.
Як повідомляв Укрінформ, 21 квітня на авіабазі ВПС США «Рамштайн» у Німеччині відбулося 11-те засідання Контактної групи з питань оборони України. Під час зустрічі обговорювалися, зокрема, питання протиповітряної оборони, боєприпасів, засобів забезпечення.