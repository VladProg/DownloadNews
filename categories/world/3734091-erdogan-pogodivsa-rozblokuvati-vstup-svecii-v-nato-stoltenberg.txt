Президент Туреччини Реджеп Таїп Ердоган погодився передати турецькому парламенту протокол про приєднання Швеції до НАТО. Раніше Туреччина гальмувала вступ Швеції, оскільки Стокгольм давав притулок курдським бойовикам і дозволяв спалення в себе Корану.

Про це у твіттері написав генеральний секретар НАТО Єнс Столтенберг, передає Укрінформ.
Він розповів, що напередодні саміту НАТО у Вільнюсі організував зустріч із президентом Туреччини та премʼєр-міністром Швеції Ульфом Крістерссоном. Зрештою, Ердоган погодився передати до Великих національних зборів Туреччини протокол про приєднання Швеції до Альянсу.
«Це історичний крок, який робить усіх членів Альянсу сильнішими та безпечнішими», — наголосив Столтенберг.

Glad to announce that after the meeting I hosted with @RTErdogan & @SwedishPM, President Erdogan has agreed to forward #Sweden's accession protocol to the Grand National Assembly ASAP & ensure ratification. This is an historic step which makes all #NATO Allies stronger & safer. pic.twitter.com/D7OeR5Vgba
— Jens Stoltenberg (@jensstoltenberg) July 10, 2023

Як повідомлялося, Туреччина заблокувала заяву Швеції на вступ до НАТО, яку Стокгольм подав ще в травні 2022 року, після повномасштабного вторгнення РФ в Україну.
Анкара звинувачувала Швецію в недостатній боротьбі з тероризмом. Президент Реджеп Ердоган закликав Стокгольм видати людей, яких він вважає терористами, включно з курдами та іншими, хто підтримав спробу державного перевороту проти нього у 2016 році.
У червні генеральний секретар НАТО Єнс Столтенберг після зустрічі з президентом Туреччини Реджепом Ердоганом у Стамбулі заявив, що Швеція виконала свої зобов'язання для вступу в Альянс.
Фото: twitter.com/jensstoltenberg