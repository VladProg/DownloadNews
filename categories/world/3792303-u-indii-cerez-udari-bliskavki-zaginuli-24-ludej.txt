Двадцять чотири людини загинули від ударів блискавки і ще близько 23 зазнали поранень внаслідок дощів у західному індійському штаті Гуджарат упродовж останніх двох днів.

Як передає Укрінформ, про це повідомляє Reuters.
Згідно із даними уряду штату, у неділю та понеділок випали сильні опади, які супроводжувалися грозами та градом. У деяких місцях за добу випало до 144 мм опадів. Негода закінчилась у понеділок вранці, йдеться у матеріалі.
Дощі завдали шкоди будинкам і призвели до втрати худоби по усьому штату.
Міністр сільського господарства штату Рагавідж Патель заявив, що незабаром почнуть проводити оцінки збитків від стихії.
Метеорологічний департамент Індії прогнозує продовження дощів у деяких частинах Гуджарату у понеділок.
Як повідомляв Укрінформ, на початку вересня в індійському східному штаті Одіша 61 000 блискавок за дві години забрали життя щонайменше дванадцятьох людей.