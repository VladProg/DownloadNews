Іноземні громадяни в суботу розпочали евакуацію з Судану через воєнний конфлікт у тій країні, внаслідок якого загинули сотні мирних жителів.

Як передає Укрінформ з посиланням на Reuters, через закриття аеропорту в столиці Хартумі, який неодноразово обстрілювався, та небезпеку польотів тисячі іноземців, зокрема співробітники посольств, гуманітарні працівники та студенти, не змогли покинути країну.
Саудівська Аравія евакуювала громадян країн Перської затоки з міста Порт-Судан на Червоному морі, за 650 км від Хартума. Йорданія використовуватиме той самий маршрут для своїх громадян.
Очікується, що західні країни надішлють літаки за своїми громадянами з держави Джибуті, хоча невідомо, коли найбільші аеропорти країни – у Хартумі та Ньялі – зможуть бути залучені до евакуації.
Деякі дипломатичні працівники сподіваються на евакуацію повітряним шляхом з Порт-Судана протягом наступних двох днів.
Посольство США попередило американців, що не зможе забезпечити їм супровід з Хартума до Порт-Судану, і поїздки здійснюватимуться на їхній ризик.
Армія, якою керує генерал Абдель Фаттех аль Бурхан, та Сили швидкого реагування на чолі з Мохамедом Хамданом Дагало досі не дотримувалися перемир'я, про яке домовлялися майже щодня від моменту початку бойових дій 15 квітня.
Суботні бої порушили триденне перемир'я, оголошене у п'ятницю. Обидві сторони звинуватили одна одну у недотриманні зобов’язань.
Як повідомляв Укрінформ, армія Судану заявляла, що сприятиме евакуації дипломатів та іноземних громадян у зв'язку з активними бойовими діями на території країни.
ЄС планує можливу евакуацію своїх громадян з Хартума, коли це дозволить безпекова ситуація, оскільки в столиці Судану тривають збройні зіткнення.

15 квітня після кількох днів напруженості між армією Судану та Силами швидкого реагування в Хартумі пролунали вибухи й стрілянина. Конфлікт точиться навколо переходу країни до цивільного правління.
Обидві сторони застосовують танки, артилерію, бойову авіацію та іншу важку зброю. Бойові дії забрали сотні життів і позбавили мільйони людей електрики, води й продовольства.
Фото: АА