Лідери Китаю і п’яти країн Центральної Азії домовилися створити постійний механізм зустрічей глав держав, у рамках якого координуватимуть поглиблення співробітництва.

Про це йдеться в підсумковій заяві саміту, що завершився сьогодні в китайському місті Сіань, передає кореспондент Укрінформу.
Цей механізм стане найвищим органом просування співпраці між сторонами й матиме постійно діючий секретаріат, розташований у Китаї. Саміти лідерів шести держав проходитимуть кожні два роки по черзі у Китаї та в одній із держав Центральної Азії. Наступний саміт відбудеться у Казахстані у 2025 році.
У підсумковій заяві наголошується на високій зацікавленості країн-учасниць у розширенні співробітництва за всім спектром відносин між сторонами й готовності активно нарощувати взаємодію.
«Сторони висловлюють готовність активізувати співпрацю щодо поєднання національних стратегій розвитку, сприяти лібералізації та спрощенню процедур торгівлі, розширювати інвестиційно-індустріальну кооперацію, просувати будівництво транспортних коридорів «Китай-Центральна Азія» в енергетичному секторі, заохочувати співпрацю у високотехнологічних сферах, забезпечувати продовольчу безпеку в регіоні, спільними зусиллями формувати нову архітектоніку співробітництва, що характеризується глибокою взаємодоповнюваністю та спільними вигодами», - йдеться в заяві.
Окремий акцент сторони роблять на посиленні культурно-гуманітарних обмінів та співпраці в таких галузях, як спорт, археологія, туризм, медицина й охорона здоров’я.

Китай також обіцяє продовжувати надавати квоти на урядові стипендії для навчання молоді з країн Центральної Азії в китайських університетах, започаткувати нові програми підготовки фахівців для країн регіону та збільшити кількість центрів традиційної китайської медицини.
У контексті регіональної безпеки сторони заявили про готовність рішуче протидіяти тероризму, сепаратизму та екстремізму у всіх формах і проявах, вести нещадну боротьбу з наркотрафіком, транскордонною оргзлочинністю, зміцнювати співпрацю в галузі біобезпеки, кібербезпеки та реагуванні на надзвичайні ситуації.
«Сторони підтверджують тверду взаємну підтримку в питаннях захисту своїх корінних інтересів, державного суверенітету, незалежності, територіальної цілісності, поважають обраний шлях розвитку кожної держави з урахуванням національних реалій, рішуче виступають проти втручання будь-яких сил у внутрішні справи під будь-яким приводом», - наголошується в заяві.
Як повідомляв Укрінформ, 18-19 травня в Сіані проходив перший саміт «Китай - Центральна Азія» за участі лідерів КНР і п’яти центральноазійських держав без Росії.
Під час заходу голова КНР Сі Цзіньпін заявив, що Китай ініціює масштабну програму розширення співпраці з п’ятьма країнами Центральної Азії, яка охопить увесь спектр відносин між державами.
Реалізація погоджених у Сіані ініціатив приведе до практично повної переорієнтації п’яти країн Центральної Азії на Китай і втрати Москвою впливу на політичні та бізнес еліти регіону.
Фото: CGTN