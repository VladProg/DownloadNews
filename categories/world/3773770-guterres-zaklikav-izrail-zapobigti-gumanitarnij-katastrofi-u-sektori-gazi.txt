Генеральний секретар ООН Антоніу Гутерреш закликав Ізраїль запобігти гуманітарній катастрофі після того, як ізраїльська армія розпорядилася евакуювати понад мільйон людей з півночі Гази на південь регіону.

Як передає кореспондент Укрінформу, про це сказав журналістам у пʼятницю речник Генсека Стефан Дюжаррік.
«Генеральний секретар і його команда працювали на телефонах. Він перебуває в постійному контакті з ізраїльською владою і закликає її запобігти гуманітарній катастрофі», - заявив речник.
За його словами, Генсек закликає скасувати вказівку й «не перетворити те, що вже є трагедією, на катастрофічну ситуацію».
Гутерреш наголосив, що необхідно забезпечити відкриття гуманітарного доступу в сектор Гази, аби запобігти подальшій загибелі цивільного населення.
«Життєво важливо, щоб ізраїльська влада захистила всіх цивільних осіб, які перебувають у притулках агентство ООН у справах палестинських біженців, включаючи школи», - додав Дюжаррік.
За даними речника, у Газі перебуває 13 тис. співробітників агенства ООН, які працюють на передовій, - учителі, лікарі, медсестри, люди, котрі надають психосоціальні послуги.
«Минуло вже шість днів, як туди нічого не надходило», - зазначив він. - Мій колега з агенства, з яким я щойно розмовляв телефоном, сказав, що вони не змогли доставити туди ані краплі води за шість днів».
За його словами, ООН працює з ізраїльтянами та Єгиптом, щоб отримати допомогу і створити зони безпеки для цивільного населення.
Ізраїльська армія в четвер повідомила ООН, що все населення з півночі Гази має переселитися в південну частину протягом наступних 24 годин.