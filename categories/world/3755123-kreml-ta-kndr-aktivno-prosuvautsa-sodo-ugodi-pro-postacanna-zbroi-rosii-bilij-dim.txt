РФ і Північна Корея активно просуваються у переговорах щодо постачання Росії значної кількості зброї, зокрема боєприпасів для різних типів озброєнь, включаючи артилерію, згідно з нещодавно оприлюдненими даними американської розвідки.

Як передає Укрінформ з посиланням на CNN, про це заявив у скереду координатор з комунікацій Ради національної безпеки США Джона Кірбі.

В адміністрації президента США стурбовані переговорами двох держав про постачання зброї, також тим, що після поїздки в липні міністра оборони Росії Сергія Шойгу до Північної Кореї Пхеньян відвідала ще одна делегація російських посадовців.
Крім того, президент Росії Володимир Путін і лідер Північної Кореї Кім Чен Ин обмінялися листами, у яких «пообіцяли посилити двосторонню співпрацю», зазначив Кірбі.
«Ми, як і раніше, стурбовані тим, що КНДР продовжує розглядати можливість надання військової підтримки російським військовим силам в Україні, і в нас є нова інформація, якою ми можемо поділитися сьогодні, про те, що переговори щодо озброєнь між Росією і КНДР активно просуваються. Після цих переговорів у найближчі місяці може продовжитися обговорення на високому рівні», - підкреслив координатор з комунікацій Ради нацбезпеки США.
«За цими потенційними угодами Росія отримала б від КНДР значну кількість і різноманітні типи боєприпасів, які російські військові планують використати в Україні. Ці потенційні угоди можуть також передбачати надання сировини, що допоможе російській оборонно-промисловій базі», - заявив Кірбі, пообіцявши, що США вживатимуть заходів проти будь-яких суб'єктів, залучених до цих домовленостей, і закликав Пхеньян припинити переговори.
Кірбі також заявив, що спроби Росії отримувати зброю з таких країн, як Іран і Північна Корея, є чітким сигналом про те, що Москва перебуває в кепському становищі.
«Якщо подивитися на це, то немає іншої причини, окрім відчаю і слабкості, відверто кажучи», - сказав він.
Постійна представниця США при ООН Лінда Томас-Грінфілд звинуватила Росію та Північну Корею в переговорах про постачання зброї. Вона назвала це ганебним порушенням резолюцій Ради Безпеки, схвалених Росією.
Оприлюднення розвідувальних даних свідчить, що адміністрація Байдена планує продовжувати розкривати зусилля Росії, спрямовані на уникнення західних санкцій та отримання зброї для своєї війни.
Наприкінці минулого року Пхеньян поставив приватній військовій компанії «Вагнер» піхотні ракети й реактивні снаряди для воєнних дій в Україні.
Фото: KCNA