У Ріо-де-Жанейро сьогодні розпочинається традиційний карнавал, який у минулі роки скасовували та обмежували через пандемію COVID-19.

Як передає Укрінформ, про це повідомляє АР.

За розрахунками федерального уряду Бразилії, цьогоріч 46 мільйонів людей приєднаються до свят, що розпочнуться 17 лютого і триватимуть до 22 лютого. Заходи відбудуться у містах Ріо-де-Жанейро, Сальвадорі, Ресіфі та столиці Сан-Паулу, де вже розпочалися вуличні вечірки.
Головна подія буде на Самбодромі.
Торік пандемія коронавірусу змусила Ріо перенести карнавал на два місяці і скасувати частину розваг.
Цього року Ріо дав дозвіл на проведення понад 600 вуличних вечірок, відомих як “blocos” (з португальської “блоки” - ред.), також очікується багато несанкціонованих заходів.
Президент ліги шкіл самби Ріо Хорхе Перлінгейро сказав, що цьогорічний карнавал поб’є рекорди на Самбадромі, де очікується близько 100 тисяч учасників і глядачів щодня. Він додав, що упродовж святкування має відбутися 18 тисяч парадів.
Ріо очікує близько 5 мільярдів реалів (близько 1 мільярда доларів) прибутку від роботи сфери послуг під час карнавалу, повідомив президент туристичного агентства міста Ронні Коста.
Наразі готелі Ріо-де-Жанейро заповнені на 85%.
Скасування карнавалу у 2020 та 2021 роках і його скорочена версія у 2022-му суттєво вдарило по економіці Бразилії, тому повноцінне повернення карнавалу позитивно вплине на економічну сферу країни.
Як повідомляв Укрінформ, торік карнавал самби у бразильському Ріо-де-Жанейро, який мав відбутися в останні вихідні лютого, перенесли на кінець квітня через поширення у країні штаму коронавірусу Омікрон.