У окремих районах індійського північного штату Харіана було заблоковано роботу інтернету з метою протидії поширенню дезінформації.

Як повідомляє Укрінформ, про це з посиланням на урядову постанову Індії пише Сіньхуа.



“Тимчасову заборону на надання інтернет-послуг у деяких районах північного штату Індії Харіана, де вирує насильство, було продовжено до 5 серпня”, - йдеться у матеріалі.

Зазначається, що мобільний інтернет у регіоні було відключено з метою “припинення поширення дезінформації й чуток“. “Користувачам мобільних телефонів дозволено здійснювати лише голосові дзвінки”, - стверджує Сіньхуа.

Агентство нагадує, що між жителями двох населених пунктів у Харіані в понеділок розгорівся кривавий конфлікт, жертвами якого стали щонайменше шестеро людей. “Під час зіткнення було підпалено понад 100 автомобілів. Насильство тривало кілька годин, у тому числі жбурлялося каміння й велася стрільба із незаконної зброї”, - зауважує Сіньхуа.
Як повідомлялося, Міністерство зв’язку Іраку заявило про запуск інтернету за допомогою супутникових технологій.