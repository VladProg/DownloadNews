Генеральний секретар ООН Антоніу Гутерреш зустрівся з міністром закордонних справ сергієм лавровим, який прибув до Нью-Йорка для проведення засідань Ради Безпеки ООН «високого рівня» 24 і 25 квітня.

Як передає Укрінформ, про це повідомляє пресслужба ООН.
Зазначається, що вони «обговорили війну в Україні», а також ситуацію в Афганістані та Сирії.
Під час обговорення Чорноморської зернової ініціативи Гутерреш висловив занепокоєння перешкодами, з якими стикається Спільний координаційний центр у своїй повсякденній діяльності.
Генсек також передав лаврову лист на ім'я президента рф володимра путіна, у якому викладено пропозиції щодо «вдосконалення, продовження і розширення» зернової ініціативи «з урахуванням позицій, нещодавно висловлених сторонами, а також ризиків, пов'язаних з глобальною продовольчою безпекою».
"Аналогічний лист було надіслано двом іншим підписантам угоди (Україні та Туреччині, – ред.)", - ідеться в повідомленні.
Генсек також узяв до уваги занепокоєння, висловлене москвою щодо імплементації меморандуму про взаєморозуміння між рф та секретаріатом ООН «щодо просування російських продовольчих товарів і добрив на світові ринки». Він розповів про прогрес, досягнутий у цьому питанні, і підтвердив готовність ООН діл продовжувати працювати над цим.
Генсек також розповів про зусилля секретаріату, які той доклав для надання американських віз російським чиновникам, котрі прибули до Нью-Йорка.
Як повідомлялося, у понеділок у РБ ООН під головування лаврова проходить засідання «Ефективна багатосторонність через захист принципів Статуту ООН».
У вівторок він має головувати на засіданні РБ з проблем Близького Сходу. Також у вівторок Велика Британія скликає засідання Радбезу з приводу воєнного конфлікту в Судані.