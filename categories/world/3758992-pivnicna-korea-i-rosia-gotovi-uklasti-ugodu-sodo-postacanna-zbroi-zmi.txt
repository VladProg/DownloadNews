Північнокорейський диктатор Кім Чен Ин готовий укласти з президентом РФ Путіним угоду щодо постачання зброї.

Про це пише в четвер видання Financial Times із посиланням на експертні оцінки, передає Укрінформ.
«Поки незрозуміло, що передбачатиме угода між Північною Кореєю та Росією. Пхеньян може запропонувати боєприпаси, реактивні системи залпового вогню та балістичні ракети малої дальності — усе це допоможе Москві відбити контрнаступ Києва», - зазначається в публікації.
Натомість Москва може запропонувати зерно, нафту та військові технології як оплату. Крім того, не виключається, що РФ може передати КНДР чутливі військові технології, які можуть посилити загрози її сусідам, зокрема Південній Кореї та Японії.
«Співпраця між Росією та Північною Кореєю може вийти за межі угод зі звичайними озброєннями та продовольчої/енергетичної допомоги, можливо, до передових технологій для супутників, атомних підводних човнів і балістичних ракет», - наводить видання експертів.
Як повідомляв Укрінформ, за інформацією ЗМІ, військово-морські сили Північної Кореї отримали на озброєння перший підводний човен, оснащений ракетами з ядерними боєголовками.