Канада залучить військових до евакуації своїх громадян та їхніх рідних з охопленого збройним конфліктом Судану.

Як повідомляє кореспондент Укрінформу, про це в Оттаві оголосила міністр оборони Канади Аніта Ананд.
“Збройні сили Канади підтримують зусилля держави, спрямовані на евакуацію співвітчизників із Судану. Військові розгорнули особовий склад та матеріально-технічні засоби у регіоні та планують евакуаційні операції у ворожому та мінливому безпековому середовищі”, - розповіла вона.
За словами міністра, у регіоні уже перебувають два канадські військово-транспортні літаки С-130 “Геркулес”. Зараз туди прямують близько 200 військових, які займатимуться евакуацією. “Збройні сили Канади готові розпочати евакуаційні польоти, щойно умови на місці дозволять це”, - поінформувала Ананд.
Вона додала, що приблизно 150 канадцям уже вдалося вибратися із Судану за сприяння іноземних партнерів.
За даними МЗС Канади, в Судані перебувають щонайменше 1800 громадян цієї держави, з яких близько 700 звернулися до влади по допомогу в евакуації.
Як повідомляв Укрінформ, 15 квітня після кількох днів напруженості між армією Судану та Силами швидкого реагування в Хартумі, столиці цієї африканської держави, спалахнули збройні сутички.
Бойові дії в Судані тривають, низка країн докладає зусиль для евакуації своїх громадян.