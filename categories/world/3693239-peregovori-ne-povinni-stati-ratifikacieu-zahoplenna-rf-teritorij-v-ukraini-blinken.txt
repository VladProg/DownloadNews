Державний секретар США Ентоні Блінкен наразі не бачить підстав для переговорів щодо припинення вогню між росією та Україною.

Про це повідомляє DW, передає Укрінформ.
В інтерв'ю виданням медіагрупи Funke та французькій газеті Ouest-France Блінкен заявив, що якщо припинення вогню призведе до "практично ратифікації захоплення росією певних територій в Україні, то це не стане справедливим та міцним миром". За його словами, за таких умов це дало би можливість росії реорганізувати війська, відпочити, а через певний час знову напасти.
Він зауважив, що 141 країна в ООН висловилася за справедливий мир і повагу до основоположних принципів, що лежать в основі статуту ООН, "які були порушені росією, включаючи територіальну цілісність".
Держсекретар США наголосив, що перед Заходом нині стоять дві цілі. Перша - зробити все можливе, щоб допомогти Україні повернути захоплені росією території, зокрема через контрнаступ, який очікується в найближчі кілька тижнів.
Друга - допомогти Києву створити середньостроковий та довгостроковий потенціал для стримування агресії та для самозахисту. За словами Блінкена, будуть потрібні значні зусилля, щоб допомогти Україні відновитися від руйнувань. Крім того, поки росія не змінить курс, "ми маємо зберігати безпрецедентний тиск" на москву за допомогою санкцій та експортного контролю, наголосив він.
Блінкен також прокоментував плани кремля розмістити тактичну ядерну зброю у білорусі. "Передусім, ця риторика вчергове абсолютно безвідповідальна", - наголосив американський дипломат.
"Єдина країна, яка говорила про ядерну зброю чи погрожувала, приховано чи явно, її застосувати - і це у розпал агресії проти України, - це сама росія", - зазначив він.
міністр закордонних справ рф сергій лавров 7 квітня в Туреччині висловив думку, що діалог для досягнення миру в Україні може вестися лише з урахуванням необхідності обговорення того, "на яких засадах ґрунтуватиметься новий світопорядок".
У щоденному звіті американського Інституту вивчення війни (ISW) за 7 квітня така позиція головного російського дипломата розцінена як прояв незацікавленості рф у "правомірних переговорах".
Фото: Andrew Harrer/Bloomberg