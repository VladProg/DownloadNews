Лісова пожежа, яка спалахнула у гірському національному парку на іспанському острові Тенеріфе, призвела до евакуації 3800 людей.

Як передає Укрінформ, про це повідомляє Reuters.
«Ніч була дуже важкою… Це найскладніша пожежа, яку ми мали на Канарських островах за останні 40 років», – сказав лідер регіону Фернандо Клавіхо.
Зокрема, у четвер цивільна оборона евакуювала 1294 людини у муніципалітеті Ель-Росаріо та 1525 із районів Ла-Оротаві. Загальна кількість евакуйованих становить 3800 осіб.
Периметр пожежі розширився до 31 кілометра сухого лісу, охопивши з обох боків круті ущелини поблизу вулкана Тейде, що ускладнює доступ до району займання.
Пожежа, яка спалахнула у середу, охопила вже 2600 гектарів землі.
Влада залучила 17 літаків та 350 пожежників і військовослужбовців до гасіння вогню. Додаткові літаки для скидання води з повітря прибули з материкової частини країни.
Як повідомлялося, іспанська влада розпорядилася евакуювати чотири села на острові Тенерифе через лісову пожежу, що вирує у національному парку навколо вулкана Тейде.