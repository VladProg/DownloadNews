російська генпрокуратура оголосила міжнародну організацію боротьби з корупцією Transparency International «небажаною організацією».

Про це повідомляє Укрінформ із посиланням на Телеграм-канал відомства.
«За результатами вивчення матеріалів, що надійшли, генеральною прокуратурою рф прийнято рішення про визнання небажаною на території рф діяльності Transparеncy International зі штаб-квартирою в Берліні (ФРН), керівництво якої здійснюють громадяни зарубіжних країн», - йдеться у повідомленні.
За твердженням російського відомства, «встановлено, що діяльність цієї організації явно виходить за межі декларованих цілей та завдань», нібито вона «втручається у внутрішні справи рф, що становить загрозу основ конституційного ладу та безпеки рф».
Інформація про прийняте рішення направлена до мін'юсту росії для внесення відомостей до переліку іноземних та міжнародних неурядових організацій, діяльність яких визнана небажаною в росії.
Як повідомляв Укрінформ, згідно з підсумковим рейтингом за 2022 рік, росія посіла 137-ме місце зі 180 країн.