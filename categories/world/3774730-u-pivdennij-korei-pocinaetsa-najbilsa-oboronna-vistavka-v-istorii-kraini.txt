Цього тижня в Південній Кореї розпочнеться найбільша в історії країни оборонна виставка.

Про це повідомляє Reuters, передає Укрінформ.
Сеульська міжнародна аерокосмічна й оборонна виставка (ADEX), яка проходить раз на два роки, розпочнеться у вівторок. За даними організаторів, на ній буде представлено більше компаній, ніж будь-коли раніше. Загалом очікується, що у заході візьмуть участь понад 450 високопоставлених представників оборонних відомств із 54 країн світу, а також сотні тисяч інших фахівців і представників громадськості.
Південна Корея хоче стати четвертим найбільшим експортером зброї у світі, заявив на брифінгу в понеділок Лі Чен Хо, керівник офісу організаторів.
За словами полковника ВПС США Чарльза Кемерона, на честь 70-ї річниці союзу Південної Кореї зі Сполученими Штатами на виставці буде продемонстрована американська військова міць, зокрема політ бомбардувальника B-52. Крмі того, на виставці представлять передові американські літаки-невидимки F-22 і F-35.
Уряд Кореї поставив собі за мету досягти 20 млрд доларів США в оборонному експорті цього року після укладення минулоріч рекордної угоди на 17,3 мільярда доларів США з продажу озброєнь, в тому числі великі угоди з Польщею на постачання танків, гаубиць, бойових літаків і ракет.
Останні кілька років Південна Корея посідає приблизно дев'яте місце в світі за обсягами оборонного експорту, але президент Юн Сок Йол закликав покращити цю ситуацію.
Як повідомляв Укрінформ, у вересні в столиці Південної Кореї Сеулі вперше за десять років відбувся парад військової техніки до Дня збройних сил.
Фото: flagi.in.ua