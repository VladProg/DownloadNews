Два кораблі Військово-морських сил Китаю успішно евакуювали з саудівського порту Джидда 668 громадян КНР та 10 осіб інших національностей, які виїхали до Саудівської Аравії з охопленого збройним конфліктом Судану.

Про це з посиланням на китайських військових повідомляє Xinhua, передає Укрінформ.
В рятувальній операції були задіяні ракетний есмінець Nanning та корабель забезпечення Weishanhu, на борту яких перебували корабельний гелікоптер і понад 490 офіцерів і матросів, у тому числі кількадесят бійців спецназу.
Як ідеться в повідомленні, це вже третя подібна місія ВМС Китаю. Раніше військові кораблі виконували завдання з евакуації громадян із Лівії в 2011 році та Ємену в 2015 році.
Як повідомляв Укрінформ, Китай направив кораблі Військово-морських сил до Судану для евакуації своїх громадян з охопленої збройним конфліктом африканської держави в середу, 26 квітня.