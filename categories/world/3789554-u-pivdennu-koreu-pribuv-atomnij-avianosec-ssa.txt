Атомний авіаносець США Carl Vinson у вівторок прибув на військово-морську базу у південнокорейське місто Пусан.

Про це повідомляє Yonhap із посиланням на ВМС Південної Кореї, передає Укрінформ.
«Прибуття Першої авіаносної ударної групи ВМС США демонструє міцність спільної оборонної позиції південнокорейсько-американського альянсу та тверду рішучість відповісти на прогресуючу ядерну та ракетну загрозу Північної Кореї», – заявив керівник оперативного відділу штабу ВМС Республіки Корея Кім Чжи Хун.
Carl Vinson є третім авіаносцем США, який прибув до Південної Кореї у цьому році. У березні в Пусані побував авіаносець Nimitz, у жовтні - Ronald Reagan.
Як повідомлялося, Північна Корея поінформувала Японію про плани здійснити чергову спробу запустити в космос ракету-носій із першим своїм розвідувальним супутником упродовж наступних десяти днів.
Раніше Північна Корея успішно провела наземні випробування нещодавно розроблених твердопаливних двигунів для нового типу міжконтинентальних балістичних ракет (МБР) середньої дальності.
Фото: Yonhap