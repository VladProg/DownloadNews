Лауреатом Премії імені Вацлава Гавела з прав людини, яка відзначає видатні дії громадянського суспільства на захист прав людини в Європі та за її межами, у 2023 році став турецький правозахисник Осман Кавала.

Результати голосування оголосив на відкритті осінньої сесії голова журі, президент Парламентської асамблеї Ради Європи Тіні Кокс, повідомляє кореспондент Укрінформу.
Оголошуючи вибір журі, президент ПАРЄ зазначив, що всі фіналісти вже переможці, тому що вони виконують найважливішу для громадянського суспільства роботу.
Осман Кавала – турецький правозахисник, філантроп та громадський активіст, який був заарештований у жовтні 2017 року за його ймовірні зв'язки з протестами в парку Гезі. Попри рішення Європейського суду з прав людини від 2019 року, який визнав затримання Кавали порушенням Європейської конвенції з прав людини та закликав до його негайного звільнення, він перебуває під вартою з 2017 року і був засуджений у квітні 2022 року до довічного ув'язнення. У липні 2022 року Велика палата Страсбурзького суду підтвердила, що Туреччина не виконала своїх зобов'язань за Конвенцією та не звільнила Кавалу, встановлено, що оскаржувані заходи проти нього були спрямовані на те, щоб змусити його замовкнути і залякати інших правозахисників.
Нагороду від його імені отримала його дружина Ейша. Вона також виголосила промову на підтримку свого ув’язненого чоловіка.
У фінальному списку претендентів був також присутній на засіданні харків'янин Євген Захаров. Він є засновником Української Гельсінської спілки з прав людини та директором Харківської правозахисної групи (ХПГ). У 2022 році Захаров заснував коаліцію громадських організацій "Трибунал для Путіна", яка збирає, перевіряє та зберігає докази воєнних злочинів.
Ще одним кандидатом була польська юристка та борчиня за права жінок Юстина Виджинська.
Премія Вацлава Гавела з прав людини присуджується щорічно ПАРЄ у партнерстві з Бібліотекою Вацлава Гавела та Фундацією "Хартія 77".
Як повідомлялося, торік лауреатом Премії імені Вацлава Гавела з прав людини, яка відзначає видатні дії громадянського суспільства на захист прав людини в Європі та за її межами, у 2022 році став російський опозиціонер Володимир Кара-Мурза.
Фото: DPA