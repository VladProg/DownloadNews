Росія у найближчі роки залишатиметься найбільшою загрозою для материкової частини Великої Британії.

Як передає Укрінформ, про це заявив голова військової розвідки міністерства оборони Великої Британії Едріан Бьорд у своєму виступі перед членами Королівського Об'єднаного інституту оборонних досліджень (RUSI).
"Хоча недискреційним пріоритетом безпеки Великої Британії має бути наш рідний євроатлантичний регіон, і тут ми оцінюємо, що Росія залишатиметься найбільшою загрозою для материкової частини Сполученого Королівства до 2030 року, стає все більш очевидним, що безпека Європи невіддільна від безпеки всього світу – чи то внаслідок діяльності держав, чи то внаслідок зміни клімату, чи глобальних проблем у сфері охорони здоров'я", - сказав він.
На цьому тлі Бьорд вказав на прагнення Британії встановити ширшу інтегровану присутність в Індо-Тихоокеанському регіоні.
Він також зазначив, що "так само, як наші найближчі союзники і партнери в Індо-Тихоокеанському регіоні – Австралія, Нова Зеландія, Японія, Республіка Корея і Сінгапур – вжили заходів для протидії дестабілізуючому впливу Росії в Європі і підтримки України, так і Сполучене Королівство повинне бути готовим до викликів, які кидає Китай".
За словами очільника британської військової розвідки, Китай буде більш прямо конкурувати з Великою Британією у сферах її інтересів і буде здатним "порушити постачання ключових технологій і матеріалів, таких як мікропроцесори, напівпровідники і рідкоземельні елементи", а його військові, розвідувальні, космічні та кібернетичні можливості "становлять дедалі більшу загрозу". "У світі зростаючої конкуренції ми вважаємо, що Китай становитиме найбільший виклик закордонним інтересам і економічній безпеці Великої Британії у 2030 році", - заявив він.
Як повідомляв Укрінформ, раніше міністр закордонних справ Австрії Александер Шалленберг заявив, що Захід, включаючи Україну, у майбутньому не зможе покладатися на виконання Росією підписаних угод, і тому РФ залишатиметься загрозою ще багато років.