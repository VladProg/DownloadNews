Президент США Джо Байден збирає команду союзників та готується до старту своєї передвиборчої кампанії, яка може розпочатись у квітні.

Про це повідомляє Reuters, передає Укрінформ.
Як зазначається, зараз команда Байдена намагається залучити ключових представників демократів. Національний комітет демократів (DNC) проведе "національну раду консультантів". До її складу увійдуть політики, які мають амбіції щодо вищих посад, але залишилися "на узбіччі" після того, як демократи зберегли більшість на проміжних виборах у 2022 році.
Нова консультативна рада використовуватиметься для демонстрації єдності партії, поїздок країною у межах передвиборчої кампанії та телеінтерв'ю від імені партії і кандидата.
За даними агентства, робота над залученням відомих спікерів, які вступають у передвиборчі перегони, свідчить про те, що Байден близький до офіційного оголошення про повторне висунення на посаду президента. Очікується, що це може відбутись у квітні, хоча дата може зміститися.
Байден, якому в листопаді виповниться 81 рік, є найстаршим президентом США.
Раніше він заявляв, що має намір балотуватися на другий термін у 2024 році, однак ще не прийняв остаточного рішення.
Як повідомлялося, перша леді США Джилл Байден в інтерв’ю CNN заявила, що президент Джо Байден, найімовірніше, вдруге висуне свою кандидатуру на посаду глави Білого дому.
Президентські вибори у США відбудуться наступного року.