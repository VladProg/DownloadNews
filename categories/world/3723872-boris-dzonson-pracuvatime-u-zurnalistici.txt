Колишній прем'єр-міністр Великої Британії та ексдепутат Борис Джонсон працюватиме у галузі журналістики - його щотижнева колонка виходитиме у Daily Mail.

Про це повідомляє Daily Mail, передає Укрінформ.
Раніше видання анонсувало появу "ерудованого нового колумніста".
"Звичайно, багато хто здогадався правильно, і тепер ми раді підтвердити його особу… колишній прем’єр-міністр Борис Джонсон, відомий як один з найдотепніших та найоригінальніших авторів у цій справі", - йдеться у повідомленні.
Колонка Джонсона виходитиме на шпальтах газети щосуботи.
Видання Politico зазначає, що ведення колонки у Daily Mail стане першою регулярною журналістською працею Джонсона після того, як він пішов з Daily Telegraph у 2019 році.
Як повідомлялося, колишній прем’єр-міністр Великої Британії Борис Джонсон 10 червня оголосив про відставку з посади депутата Палати громад на тлі скандалу, пов’язаного з вечірками на Даунінг-стрит під час встановлених його урядом жорстких коронавірусних обмежень.
З посади прем’єр-міністра Джонсон пішов у липні 2022 року після низки скандалів.