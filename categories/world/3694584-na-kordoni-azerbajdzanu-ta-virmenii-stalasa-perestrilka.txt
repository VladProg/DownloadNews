На кордоні Азербайджану та Вірменії у вівторок, 11 квітня, сталася стрілянина.

Про це повідомляє Trend із посиланням на міноборони Азербайджану, передає Укрінформ.
«11 квітня підрозділи збройних сил Вірменії піддали інтенсивному обстрілу позиції азербайджанської армії в Лачинському напрямку з метою провокації... У результаті заходів у відповідь, вжитих нашими підрозділами, підрозділи збройних сил Вірменії зазнали значних втрат. Наразі наші позиції обстрілюються вірменами з мінометів та великокаліберної зброї», - йдеться у повідомленні.
Іранські ЗМІ повідомляють, що безпілотники КВІР вилетіли у бік північно-західного кордону для виконання розвідувальних завдань.
Також повідомляється, що всі армійські сили Ірану на кордоні з Вірменією та Азербайджаном були приведені у бойову готовність.
Уповноважений з прав людини Азербайджанської Республіки (омбудсмен) Сабіна Алієва заявила, що «провокація, яка призвела до загибелі та поранення військовослужбовців Збройних сил Азербайджанської Республіки, продовжується і зараз».
Водночас вірменська сторона заявляє, що підрозділи ЗС Азербайджану відкрили вогонь по військовослужбовцях ЗС Вірменії, які проводять інженерні роботи у напрямку громади Тех.
«У районі 17:30 (за місцевим часом - ред.) у тому ж напрямку підрозділи ЗС Азербайджану використали мінометні засоби. Підрозділи ЗС Вірменії вживають необхідні оборонні заходи», - йдеться у повідомленні.
У пресслужбі МО Вірменії зазначили, що станом на 19:00 за місцевим часом інтенсивність стрілянини суттєво знизилася.
«Поширені в азербайджанських ЗМІ відомості про те, що вірменська сторона нібито використовує іранські БПЛА, не відповідає дійсності. На озброєнні ЗС Вірменії немає іранських безпілотних літальних апаратів», - зазначили у вірменському міноборони.
Як повідомлялося, офіційний Баку відреагував на нові закиди рф у порушенні домовленостей щодо Нагарного Карабаху.