У Франції оголосили «червоне попередження» для чотирьох південних регіонів країни на тлі періоду надмірно спекотної погоди.

Як передає Укрінформ, про це повідомляє France24.
«Червоне попередження» - найсерйозніший рівень небезпеки у Франції, дозволяє місцевій владі скасовувати спортивні чи культурні заходи та закривати громадські заклади, якщо це необхідно.
Попередження охопило департаменти Рона, Дром, Ардеш та Верхня Луара.
Це шостий випадок, коли французька метеорологічна служба ініціювала «червоний» сигнал тривоги, що є частиною урядової програми захисту населення в періоди екстремальної погоди, та перший подібний випадок цього року.
Раніше в понеділок служба Meteo France оголосила «помаранчевий рівень» тривоги для половини території країни, заявивши, що температура сягатиме від 35°C до 38°C у більшості постраждалих департаментів. Тепер, на південному заході та в долині річки Рони очікуються піки у 41°C.
За прогнозом, у вівторок температура мала піднятися до 40-42°C у південних департаментах Ардеш, Дром, Воклюз та Гар, повідомили у Meteo France.
Окрім того, французька енергетична компанія EDF заявила, що продовжила відключення свого ядерного реактора Golfech 2 потужністю 1,3 гігават, оскільки річкова вода, яка використовувалася для охолодження реактора, перевищила свою максимально дозволену температуру через сильну спеку.
Як повідомлялося, французька енергетична компанія EDF повідомила, що у понеділок відключила свій ядерний реактор Golfech 2 потужністю 1,3 гігават поблизу міста Тулуза через надмірно спекотну погоду.
Раніше, через сильну спеку, посуху та бурхливий вітер на півдні Франції спалахнула пожежа, що охопила 500 гектарів землі. Вогонь було ліквідовано за допомогою 650 пожежників, 13 спецлітаків та трьох гелікоптерів.
Фото: АА