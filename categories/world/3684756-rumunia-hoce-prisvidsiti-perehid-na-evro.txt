Уряд Румунії хоче пришвидшити запровадження євро в країні – до 2026 року, що на три роки раніше, ніж передбачає поточний план приєднання до єврозони.

Про це заявив міністр фінансів країни Адріан Качіу, передає Укрінформ із посиланням на Euractiv.
«План приєднання до єврозони має горизонт 2029 року. Ми його дотримуємося. Але я хочу, щоб це був 2026 рік. Для цього ми всі повинні докласти зусиль, проштовхнути реформи, передбачені Національним планом відновлення та стійкості (NRRP), і виконати національний план на 100%», - сказав він.
Як зазначається, країни Євросоюзу, які хочуть перейти на євро, повинні досягти високого ступеня стійкої економічної конвергенції. Наприкінці минулого року Єврокомісія заявила, що Румунія не відповідає умовам, які необхідні для прийняття євро.
Починаючи з 2007 року, уряди послідовно обіцяли, що Румунія приєднається до єврозони і перейде на євро, хоча, попри те, що політична воля приєднатися до групи існує повсюдно, Національний банк Румунії оголосив у 2021 році, що приєднання відбудеться не раніше 2029 року.
Радник голови Національного банку Румунії Адріан Васілеску заявив кілька днів тому, що економічні зусилля на цьому етапі будуть занадто великими і майже нездійсненними.
Як повідомлялося, Хорватія з 1 січня 2023 року офіційно увійшла до Шенгенської зони вільних подорожей та приєдналася до зони використання платіжної одиниці євро.