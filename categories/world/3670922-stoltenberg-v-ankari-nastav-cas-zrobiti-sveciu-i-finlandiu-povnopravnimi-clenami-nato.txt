Швеція і Фінляндія зробили значні кроки після підписання з Туреччиною тристороннього меморандуму в Мадриді, тому настав час ратифікувати їхні заявки на вступ в Альянс.


Про це на пресконференції в Анкарі сказав генеральний секретар НАТО Єнс Столтенберг, повідомляє власний кореспондент Укрінформу.
“Моя послідовна позиція була і залишається такою, що настав час ратифікувати і Фінляндію, і Швецію та зробити їх повноправними членами нашого Альянсу. Вони обидві зробили значні кроки після того, як ми підписали спільний меморандум між Фінляндією, Швецією та Туреччиною в липні на саміті НАТО в Мадриді минулого року… Знову ж таки, моя позиція полягає в тому, що обидві країни можуть бути ратифіковані зараз”, - заявив Столтенберг.
Генсек НАТО зауважив, що Туреччина має обґрунтовані занепокоєння щодо безпеки.
“Я повністю визнаю, що Туреччина має законні занепокоєння щодо безпеки. Жоден інший член НАТО не постраждав від терористичних нападів більше, ніж Туреччина. І це причина, чому тероризм став важливою частиною тристороннього меморандуму, погодженого в липні. Ось чому для НАТО боротьба з тероризмом є одним із головних завдань”, - сказав він.
Столтенберг також вірить у те, що входження Фінляндії і Швеції до Альянсу фактично посилить його можливості для боротьби з міжнародним тероризмом.
Також, за словами генсека НАТО, питання, чи буде ратифікований вступ Фінляндії та Швеції одночасно, - не головне, а важливо, щоб це сталося щонайшвидше.
Глава МЗС Туреччини Мевлют Чавушоглу, відповідаючи на запитання щодо членства Швеції та Фінляндії в НАТО, зазначив, що Туреччина може розглядати процес членства Фінляндії окремо.
“Обіцянки, дані Туреччині, повинні виконуватися не лише на словах, але й на практиці… Ці дві країни зробили певні кроки. Ми не заперечуємо цих позитивних кроків. Було б нереалістичним підходом сказати, що Швеція повністю виконала свої зобов’язання за цим меморандумом про взаєморозуміння... Вони внесли поправку до Конституції, щоб запобігти фінансуванню тероризму, вербуванню людей і пропаганді. Закон змінився, але діяльність PKK (Робоча партія Курдистану, яку Анкара вважає терористичною — ред.) продовжується так само”, - сказав Чавушоглу.
Як повідомляв Укрінформ, сьогодні, 16 лютого, генеральний секретар НАТО відвідує Туреччину, зокрема, з метою висловлення співчуття та підтримки турецькому народові у світлі наслідків руйнівних землетрусів 6 лютого. Також сьогодні запланована його зустріч з президентом Туреччини.
Після публічного спалення Корану в Стокгольмі Туреччина вимагала від Швеції дотримання домовленостей Тристороннього меморандуму щодо вступу країн в НАТО та проведення розслідування інциденту. Пізніше президент Реджеп Тайїп Ердоган заявив, що Швеції не варто чекати підтримки Туреччини щодо вступу в НАТО, оскільки вона демонструє неповагу до релігійних переконань та підтримує терористичні організації.