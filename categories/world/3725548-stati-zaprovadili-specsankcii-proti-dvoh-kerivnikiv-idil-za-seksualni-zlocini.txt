Державний департамент США включив до списку глобальних терористів, проти яких вводяться спеціальні обмеження, двох лідерів ІДІЛ через злочини сексуального насильства, а також викрадення людей.

Про це йдеться в офіційній заяві держсекретаря США Ентоні Блінкена, поширеній у вівторок, передає Укрінформ.
«Ці обидві особи вчиняли сексуальне насильство проти єзидів, а також є відповідальними за викрадення та поневолення єзидських жінок і дівчат»,- зазначається в документі.
При цьому підкреслюється, що наразі близько 2,7 тисячі жінок і дітей, переважно єзидів, вважаються зниклими безвісти.
Санкції введені проти Аркана аль-Матуті (він же Абу Сархан), який керує осередком ІДІЛ у Вілаят аль-Джазірі на північному заході Іраку, а також Навафа аль-Рашиді (він же Абу Фаріс), який займається фінансовими виплатами ІДІЛ членам і вдовам та бере участь у контрабандних операціях групи.
Крім того, повідомляється, що уряд США ввів санкції проти двох інших військових ватажків у Південному Судані, причетних до викрадень і сексуального насильства, пов’язаних із конфліктом.
«Сполучені Штати залишаються непохитними у своїй рішучості сприяти притягненню до відповідальності тих, хто порушує або зловживає правами людини, особливо щодо жінок і дівчат»,- наголосив державний секретар Ентоні Блінкен.
Як повідомлялося, ІДІЛ продовжує підтримувати терористичну активність. Одним із останніх випадків став напад на школу на заході Уганди, де було вбито 25 людей.