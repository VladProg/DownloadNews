Прем’єр-міністр Італії Джорджія Мелоні вирішила достроково повернутись додому з саміту держав "Групи семи" в Японії у зв’язку з масштабними повенями, що вирують на півночі країни.

Як передає Укрінформ, про це повідомляє ANSA
Зазначається, що Мелоні перенесла підсумкову пресконференцію на вечір суботи через необхідність раніше повернутись до Італії, аби "уважно стежити за надзвичайною ситуацією" в Емілії-Романьї.
За останніми даними число жертв негоди в Емілія-Романья зросло до 14 осіб.
У своєму Твіттері Мелоні подякувала за солідарність з Італією та людьми, що постраждали від повені.
"Я хотіла б подякувати лідерам G7 та партнерам кількох країн, які висловлюють слова солідарності з Італією та населенням, яке постраждало внаслідок повені, в ці години. Ваша близькість є відчутним знаком нашої єдності у важкі хвилини", - йдеться у повідомленні.
Як повідомляв Укрінформ, в Італії зростає кількість жертв від найсильнішої за останнє століття повені, чимало людей з обмеженими можливостями не можуть залишити свої домівки і опинилися в пастці.
Станом на вечір четверга повені в цьому регіоні забрали 13 життів, приблизно 20 тис. осіб залишилися без даху над головою.