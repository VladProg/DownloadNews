У перебігу подальшого розширення Євросоюз має бути готовим до того, що правила, дієві для 27 його членів, не будуть працювати для 30 або навіть 35 країн.

Про це у Берліні під час промови «Стан Європи 2023» в ході конференції під егідою Фонду Конрада Аденауера заявила президент Європейського парламенту Роберта Мецола, повідомляє кореспондент Укрінформу.
«Історія показує нам, що розширення Євросоюзу, заснованого на чітких спільних цілях, продовжує слугувати інвестицією в мир, в безпеку та заможність Європейського континенту. Це той процес, від результату якого виграють всі залучені сторони. Саме тому Європейський парламент минулого року закликав надати Україні й Молдові статус кандидатів. Це надало цим державам чітку європейську перспективу і слугувало потужним стимулом для розвитку та реформ. Ми можемо говорити про це також стосовно Албанії та всіх Західних Балкан», - сказала вона.
При цьому Мецола зауважила, що сам Євросоюз має ретельно підготуватися до такого розширення та провести необхідні реформи, аби не допустити нового зволікання та розчарування у країнах-кандидатах.
«Ми маємо бути готовими й зрозуміти: те, що працює для Євросоюзу 27 країн, не буде працювати в Євросоюзі 30, 33 або 35 членів. І коли це відбудеться, ми не маємо опинитися в розпачі. Тому що для всіх цих країн обіцяна перспектива Європи – це те, що рухає людей. Уряди підносяться та падають на основі того, як ми виконуємо наші зобов’язання та обіцянки. І ми не можемо дозволити, щоб люди були позбавлені цієї надії. Це наш шлях, якщо ми хочемо, аби це був шлях до того, щоб вижити. Це непросто, але це необхідно. Слово «просто» не є критерієм дій», - підкреслила Мецола.
Як повідомлялося, під час виступу в Європейському парламенті президент Єврокомісії Урсула фон дер Ляєн наголосила, що у сучасних геополітичних обставинах процес розширення відповідатиме інтересам усього ЄС, сприятиме поширенню стабільності, безпеки й заможності в усій Європі. Водночас ЄС має підготуватися до входження нових країн, щоб не втратити дієздатність своїх інституцій та зберегти спроможність приймати ефективні рішення.