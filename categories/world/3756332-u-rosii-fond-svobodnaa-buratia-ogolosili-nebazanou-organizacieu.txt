Генеральна прокуратура Росії визнала небажаною діяльність неурядової організації Free Buryаtia Foundation/ Фонд "Свободная Бурятия", зареєстрованої в США.

Про це повідомляє Укрінформ із посиланням на Телеграм-канал відомства.
У прокуратурі називають Фонд «псевдоправозахисною організацією» та стверджують, що керівники організації постійно мешкають у США, Чехії, Польщі, Великобританії.
«Під виглядом "просвітницької" діяльності вони роблять спроби створення інформаційних загроз, організації масових протестних акцій на території Бурятії, розширення кола осіб, які підтримують можливі сепаратистські настрої серед жителів республіки», - заявляє російська генпрокуратура.
Фонд «Свободная Бурятия» був створений невдовзі після початку Росією повномасштабної війни в Україні та виступає з критикою військових дій. Також він допомагає військовим із республіки розривати контракти з міноборони РФ. Під час мобілізації в Росії Фонд «Свободная Бурятия» допомагав уникнути призову та повернутися з фронту.
Як повідомляв Укрінформ, у липні 2022 року сайт Фонду у Росії заблокували після того, як він повідомив про повернення з України бурятських військових, які відмовилися воювати. У березні 2023 року мін'юст РФ оголосив фонд «іноземним агентом».
До реєстру небажаних у Росії з 2015 року внесено понад 100 організацій. Серед них міжнародні та російські експертні та правозахисні центри, громадські організації, ЗМІ, російські опозиційні та релігійні об'єднання.