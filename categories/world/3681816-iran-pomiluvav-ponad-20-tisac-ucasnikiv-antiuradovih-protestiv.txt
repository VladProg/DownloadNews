Судова влада Ірану помилувала 22 тисячі засуджених учасників антиурядових протестів.

Про це заявив у понеділок голова судової влади Ірану Голам-Хоссейн Мохсені-Еджеі, повідомляє Укрінформ із посиланням на Reuters.
«Наразі помилувано 82 000 людей, у тому числі 22 000 людей, які брали участь у протестах», - сказав Еджеі.
Водночас він не уточнив, протягом якого періоду людей звільнять.
На початку минулого місяця державні ЗМІ повідомили, що верховний лідер Ірану Алі Хаменеї помилував «десятки тисяч» увʼязнених, зокрема, деяких заарештованих під час акцій протестів.
Як повідомлялося, Іран сколихнули протести після смерті 22-річної Махси Аміні 16 вересня, яка померла після затримання поліцією моралі. Відтоді протести не вщухають і перетворилися на один із найсерйозніших викликів правлячому в Ірані теократичному режиму, встановленому Ісламською революцією 1979 року.
Наприкінці грудня минулого року в Ірані почали виконувати смертні вироки затриманим протестувальникам.
За участь в антиурядових мітингах, за даними інформресурсу протестувальників HRANA, іранський режим заарештував понад 20 000 людей.