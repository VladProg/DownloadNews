Ізраїль перекинув десятки тисяч військових на кордон з Ліваном через загрозу вторгнення бойовиків руху «Хезболла».

Про це CNN повідомив представник Армії оборони Ізраїлю (ЦАХАЛ) Джонатан Конрікус, передає Укрінформ.
«Ситуація (на кордоні з Ліваном – ред.) нестабільна. Ми пильні. В очікуванні нападу "Хезболли" ми перекинули на кордон десятки тисяч додаткових військових — як резервістів, так і регулярні підрозділи. Ми наполегливо закликаємо їх двічі подумати, перш ніж розпочати будь-який такий напад на Ізраїль», — сказав Конрікус.
За його словами, поки що за останні кілька годин ситуація була спокійною. «Будемо сподіватися, що такою вона й залишиться», — додав він.
У понеділок ЦАХАЛ заявив, що бойовики проникли з Лівану на територію Ізраїлю, при цьому "кілька озброєних підозрюваних" було вбито, а війська ЦАХАЛу обшукують територію. Представники ізраїльської лікарні повідомили, що офіцер ЦАХАЛу помер після «зіткнення» з бойовиками.
Це сталося після того, як у понеділок угруповання "Хезболла", яке підтримує Іран і вважається терористичною організацією в США і на Заході, заявило, що три його члени загинули під час ізраїльського повітряного нальоту на півдні Лівану.
Останніми роками з Лівану було здійснено кілька невеликих ракетних атак, які спричинили удари у відповідь з боку Ізраїлю. Вважається, що за цими ракетними атаками стоять палестинські фракції в Лівані.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни.
Кількість загиблих внаслідок атак ХАМАС сягнула 900 осіб. Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.
Фото: Jalaa Marey