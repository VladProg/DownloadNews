У Греції сьогодні відновили рух деякими залізничними маршрутами через три тижні після великої залізничної аварії на півночі країни.

Як повідомляє Укрінформ, про це пише Ekathimerini.
Як зазначається, з міркувань безпеки всі пасажирські та вантажні перевезення були призупинені у Греції після лобового зіткнення пасажирського та вантажного поїздів із понад 350 людьми на борту, що сталося 28 лютого, унаслідок чого загинули 57 осіб.
Залізнична катастрофа на маршруті Афіни-Салоніки стала найсмертоноснішою в історії Греції та викликала масові протести через недоліки безпеки на залізниці, що є спадщиною десятирічної фінансової кризи, котра закінчилася 2018 року.
Уряд Греції визнав, що мали місце затримки у встановленні сучасної системи безпеки по всій мережі залізниці та призначив судове розслідування причин трагічного інциденту, втім, провину за аварію влада покладає переважно на людський фактор.
Профспілки залізничників стверджують, що уряд неодноразово ігнорував їхні заклики покращити систему безпеки.
Як повідомляв Укрінформ, у ніч проти 1 березня у Греції сталося зіткнення вантажного і пасажирського потягів. Загинули щонайменше 57 осіб, серед яких багато студентів.
Фото: ANI