Уряд Німеччини заявляє, що розслідування вибуху на газопроводі «Північний потік» ще не досягло результатів.

Як передає Укрінформ, про це повідомляє агентство Reuters.
Зазначається, що у вівторок видання New York Times розмістило суперечливе повідомлення без будь-яких посилань на джерела про нібито причетність «проукраїнської групи» до інциденту.
Швеція, Данія та Німеччина кілька днів тому поінформували Раду Безпеки ООН про те, що розслідування триває, результатів поки що немає, заявили в канцелярії міністра закордонних справ Німеччини.
«Федеральна прокуратура розслідує цю справу з початку жовтня 2022 року. Таким чином, вона має суверенітет над процедурою», - пояснили в канцелярії.
Як повідомлялося, наприкінці вересня внаслідок вибухів, спричинених диверсією, на трубопроводах "Північний потік" та "Північний потік-2" біля острова Борнхольм у Балтійському морі почався витік на чотирьох ділянках газопроводів у виняткових економічних зонах Данії та Швеції. Розслідування диверсії триває. У багатьох країнах схильні вважати, що підрив "Північних потоків" ініційований рф. У самій росії свою причетність до аварії заперечують.