Поліція Єрусалиму увірвалася до священної мечеті Аль-Акса, намагаючись розігнати молитовний натовп.

Як повідомляє Укрінформ, про це пише Reuters із посиланням на очевидців.

“Перед світанком ізраїльська поліція напала на кілька десятків людей, які молилися на території єрусалимської мечеті Аль-Акса, однак правоохоронці назвали це реакцією на заворушення”, - йдеться у матеріалі.


За даними палестинського Червоного Хреста, семеро палестинців постраждали від гумових куль та ударів ізраїльських поліцейських.
“У гуманітарній організації додали, що ізраїльські сили перешкоджали медикам потрапити до мечеті”, - стверджує Reuters.

Водночас у поліції переконують, що були змушені зайти до мечеті, оскільки на її територію проникли провокатори у масках, озброєні феєрверками, палицями та камінням.
“Коли поліція зайшла, у неї полетіло каміння й зсередини мечеті великою групою провокаторів були запущені феєрверки”, - йдеться у заяві поліції.

Під час зіткнень один правоохоронець отримав поранення у ногу.

Зазначається, що зіткнення у Єрусалимі викликали протести на території окупованого Західного Берегу. Окрім цього, у напрямку Ізраїлю були випущені дев’ять ракет з сектора Гази.
Нагадаємо: насильство на окупованому Західному Березі та Єрусалимі протягом минулого року зросло й виникли занепокоєння, що напруження цього місяця може ще посилитися, оскільки священний ісламський місяць Рамадан збігається із християнським Великоднем та єврейським Песахом.