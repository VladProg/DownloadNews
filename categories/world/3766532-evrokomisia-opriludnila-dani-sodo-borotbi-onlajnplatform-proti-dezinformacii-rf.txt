Єврокомісія оприлюднила звіт з дотримання Кодексу поведінки щодо дезінформації, до якого на добровільній основі приєдналися ключові міжнародні інтернет-платформи, зокрема Google, Meta, Microsoft, TikTok.

Як повідомляє Укрінформ, про це йдеться на сайті Єврокомісії.
«Дезінформація все ще залишається одним із найбільших ризиків для європейської демократії в інформаційному полі, включаючи ті, що пов’язані із російською війною проти України та з виборами», - зазначила віцепрезидент Єврокомісії Вера Йоурова.
Єврокомісія оприлюднила приклади окремих розділів звіту з протидії дезінформації, що пов’язана із російською війною проти України.
Зокрема, у доповіді Google за період з січня по квітень 2023 року йдеться про те, що мережа YouTube припинила діяльність 411 каналів та 10 окремих блогів, які були долучені до скоординованої операції впливу через «Російське агентство з дослідження Інтернету» (IRA), що знаходиться на утриманні російської держави.
Своєю чергою, доповідь від мережі Meta містить інформацію про співпрацю з перевірки фактів з 26-ма міжнародними партнерами. Ця робота виконується на 22 мовах країн Євросоюзу, включаючи чеську й словацьку.
Мережа TikTok докладає зусиль із перевірки достовірності інформації російською, українською, білоруською та ще 17-ма мовами у партнерстві з агентством Reuters. У цьому контексті були перевірені 832 відео, пов'язані з війною, з яких 211 видалені з мережі за підсумками звірки фактів.
Microsoft у наданому звіті навів аналіз роботи пошукового сервісу Bing Search, який просував достовірну інформацію або знижував рівень менш достовірної інформації щодо 798 180 пошукових запитів, пов’язаних із війною в Україні.
Як повідомляв Укрінформ, в ЄС визначили соцмережу X (колишній Твіттер) як найбільше джерело поширення російської дезінформації.
У серпні цього року в ЄС набув чинності новий закон про цифрові послуги, що передбачає, зокрема, контроль за достовірністю контенту найбільш поширених інтернет-платформ.