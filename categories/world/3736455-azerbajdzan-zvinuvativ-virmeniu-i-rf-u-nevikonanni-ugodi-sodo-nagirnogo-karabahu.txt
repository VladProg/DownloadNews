У Міністерстві закордонних справ Азербайджану заявили, що Москва і Єреван не виконали своїх зобов’язань за тристоронньою угодою, підписаною після 44 днів активних боїв між Азербайджаном та Вірменією у Нагірному Карабаху три роки тому.

Як передає Укрінформ, про це повідомляє Daily Sabah.
«З першого дня підписання згаданої тристоронньої заяви Вірменія не виконала багато із положень документу, а Росія не забезпечила повного виконання договору в рамках своїх зобов’язань», – йдеться у заяві міністерства.
Зокрема, зазначається, що впродовж останніх кількох місяців сотні жителів Вірменії отримали від Азербайджану дозвіл на прохід через КПП на Лачинській дорозі у «чітко регламентований і прозорий спосіб». Водночас Єреван, згідно з заявою МЗС Азербайджану, не припинив провокацій проти Баку і відкрив вогонь по блокпосту 15 червня, а також спробував здійснити контрабанду, використовуючи транспорт Міжнародного комітету Червоного Хреста у липні.
«Повне виведення залишків збройних сил Вірменії, які знаходяться на території Азербайджану, досі не забезпечено всупереч Карабаській угоді 2020 року, учасником якої є РФ. Навпаки, вірменські ЗС отримують підтримку від російського миротворчого контингенту», – додали у зовнішньополітичному відомстві Азербайджану.
Вірменія захопила Нагірний Карабах під час війни на початку 1990-х. Азербайджан повернув під свій контроль значну територію Нагірного Карабаху під час шеститижневого конфлікту у 2020-му році. Тоді ж Азербайджан, Вірменія і Росія підписали угоду про припинення вогню в Нагірному Карабаху. За цією угодою вірменська сторона втрачає значні території Нагірного Карабаху і всі окуповані райони навколо нього. Також передбачено,що російські миротворчі війська вводять у Карабах на п'ять років із автоматичним продовженням терміну ще на п'ять років за згодою сторін. Вони займають лінію зіткнення.
У Лачинському районі, відповідно до угоди, діятиме коридор шириною 5 км для зв'язку Карабаху з Вірменією. Його будуть контролювати російські миротворці.
Як повідомляв Укрінформ, у суботу, 15 липня, президент Азербайджану Ільхам Алієв та голова уряду Вірменії Нікол Пашинян провели перемовини у Брюсселі за участю президента Європейської ради Шарля Мішеля.