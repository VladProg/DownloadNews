Глава КНР Сі Цзіньпін прибув до росії, літак із китайською делегацією приземлився в московському аеропорту Внуково.

Про це повідомляє Укрінформ із посиланням на ТГ-канал російського держінформагентства.
Прессекретар підозрюваного у злочинах президента російської федерації володимира путіна дмитро пєсков повідомив журналістам, що зустріч лідерів двох держав відбудеться орієнтовно о 16:30 (мск; 15:30 за Києвом). Це буде розмова віч-на-віч, яка продовжиться за неформальним обідом. Офіційні російсько-китайські переговори заплановані на 15.00 завтра, 21 березня.
Крім двосторонніх питань, лідери рф і КНР обговорять план мирного врегулювання в Україні, запропонований Пекіном. «Тут, звичайно ж, з боку президента путіна будуть надані вичерпні роз'яснення так, щоб голова Сі зміг, як то кажуть, з перших вуст отримати з російської сторони бачення поточного моменту», — сказав пєсков.
Як повідомлялося, за кілька днів до візиту Сі Цзіньпіна до москви Міжнародний кримінальний суд у Гаазі видав ордер на арешт володимира путіна, заявивши, що президент рф особисто відповідає за примусову депортацію дітей з окупованих українських територій до росії.