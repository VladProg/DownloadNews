Верховний комісар ООН у справах біженців Філіппо Гранді заявив, що кількість вимушено переміщених людей у всьому світі зросла до рекордних 110 мільйонів людей.

Як передає Укрінформ, про це повідомляє Reuters.
Згідно зі звітом Управління Верховного комісара ООН у справах біженців, збільшення приблизно на 19 мільйонів людей до 108,4 мільйона до кінця минулого року є найбільшим річним стрибком за всю історію.
Відтоді це число ще зросло до 110 мільйонів, в основному через конфлікт у Судані.
«Це справжній обвинувальний вирок щодо стану нашого світу, коли нам потрібно повідомляти про це. Ми живемо в дуже поляризованому світі, де міжнародна напруженість вливається в гуманітарні питання», — заявив Гранді.
Зазначається, що протягом двох десятиліть до початку громадянської війни в Сирії в 2011 році глобальний рівень вимушено переміщених осіб був «стабільним», і становив близько 40 мільйонів біженців.
Нині у світі більш ніж одна з кожних 74 людей вважається вимушено переміщеною особою.
Гранді заявив, що причинами зростання цього показника є конфлікти, переслідування, дискримінація, насильство та зміна клімату.
Як повідомляв Укрінформ, в Україну планують повернутися у ближчій чи довшій часовій перспективі 62% українців у Польщі, зокрема, через переживання за близьких і брак коштів на проживання.