Підрив Каховської ГЕС і масштаби цієї катастрофи є трагічним результатом агресії Росії, яка в міжнародних домовленостях зобов’язалася не атакувати греблі та інші подібні об’єкти інфраструктури.

З такою заявою виступив на засіданні Радбезу ООН заступник постійного представника США при цій організації Роберт Вуд, передає власний кореспондент Укрінформу.
«Умисні атаки на цивільні об’єкти заборонені правом війни. Росія як сторона Додаткового протоколу І до Женевських конвенцій зобов’язалася не атакувати споруди чи установки, що стримують «небезпечну потугу, в тому числі греблі», якщо така атака може спричинити вивільнення небезпечних сил, а також значні втрати серед цивільного населення», - нагадав представник США.
Заява американського дипломата пролунала на тлі оголошеної позиції Білого дому про те, що у Вашингтоні наразі не можуть дати остаточних оцінок того, що сталося на Каховській ГЕС.
Водночас Вуд наголосив: Росія розпочала цю війну, саме вона окупувала частину території України, і саме російські війська незаконно захопили греблю минулого року й відтоді утримували її. Дипломат констатував, що міжнародна спільнота вкотре стала свідком руйнувань, людських жертв та катастрофічної шкоди для критично важливої інфраструктури України, спричинених незаконною війною РФ.
Вуд нагадав, що руйнування дамби підриває стабільність енергопостачання України та може створити додаткові проблеми для підтримки безпеки Запорізької атомної електростанції. У цьому зв’язку він укотре закликав російську окупаційну владу передати контроль над ЗАЕС українській стороні.
Крім того, дипломат запевнив, що Сполучені Штати тісно співпрацюють з українською владою, аби забезпечити допомогу громадянам, які стали вимушеними переселенцями внаслідок підриву Каховської ГЕС.
«Ми продовжимо працювати з гуманітарними партнерами на місцях, щоб надавати допомогу», - додав представник США.
Як повідомляв Укрінформ, Рада Безпеки ООН у вівторок зібралася для обговорення ситуації, що виникла після підриву російськими військами греблі Каховської ГЕС.