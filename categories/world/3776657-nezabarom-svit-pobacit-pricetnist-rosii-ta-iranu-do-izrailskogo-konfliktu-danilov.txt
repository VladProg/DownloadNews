Секретар РНБО Олексій Данілов вважає, що незабаром світ може побачити причетність Росії та Ірану до ізраїльського конфлікту.

Таку думку він висловив в інтерв’ю Українському Радіо, передає Укрінформ.
"Я думаю, що не закрите питання участі Ірану в ситуації, пов'язаній з Ізраїлем. Ми побачимо найближчим часом дуже багато цікавої інформації щодо дотичності до цього процесу росіян. Я неодноразово наголошував принцип, що ви в сучасному світі нічого приховати не можете. Рано чи пізно все всім стане відомо — і все, що відбувалося і в Ізраїлі, і на території України з тою зброєю, яку надавали терористам країни, які так само наближені до цього статусу терористів, воно всім стане відомо", - сказав Данілов.
Він також висловив переконання, що іранська ядерна програма — це "велика небезпека не тільки для території, яка знаходиться поруч з цією країною, а й для всього світу".
Коментуючи припинення з 18 жовтня 2023 року, відповідно до Резолюції РБ ООН, всіх обмежень щодо постачання балістичних ракет з та до Ірану, Олексій Данілов застеріг: "Є країни, для яких рішення Ради Безпеки ООН взагалі немає ніякого значення. Зокрема, це Росія та Іран, який почав передавати зброю Російській Федерації вже доволі тривалий проміжок часу. Для світу буде дуже небезпечно, якщо Іран далі буде продовжувати озброювати такі режими, як режим Путіна", — сказав Данілов.
Як повідомлялось, заступник міністра закордонних справ Ірану з політичних питань Багері Кані у середу, 18 жовтня, заявив, що з країни було зняте ембарго ООН на продаж балістичних ракет.
17 жовтня Рада ЄС ухвалила рішення продовжити дію обмежувальних заходів проти Ірану в рамках режиму санкцій за ядерне розповсюдження, у відповідь на порушення Іраном умов СВПД - Спільного всеосяжного плану дій щодо ядерної програми Ірану.