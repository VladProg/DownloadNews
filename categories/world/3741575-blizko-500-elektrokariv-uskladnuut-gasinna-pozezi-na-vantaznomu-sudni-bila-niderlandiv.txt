У Північному морі поблизу Нідерландів на палаючому вантажному судні виявилося 498 електромобілів, а не 25, як вважалося раніше, що значно ускладнює приборкання вогню.

Про це повідомляє Укрінформ з посиланням на NOS.
“За даними японської судноплавної компанії K-Line, на борту палаючого вантажного судна Fremantle Highway, що горить біля Нідерландів, не 25 електромобілів, а 498. І якщо таке авто горить, то загасити вогонь вкрай складно”, - йдеться у повідомленні.
Зазначається, що електромобілі можуть продовжувати горіти протягом тривалого часу завдяки акумуляторній батареї.
За словами берегової охорони, стан судна Fermantle Highway “досить стабільний”.
Берегова охорона поки не відповіла на скориговані цифри. Раніше речник повідомив, що цифра 25 базується на першому списку вантажів.
Загалом, за даними судноплавної компанії, корабель перевозив 3 783 автомобілі, причому всі вони були абсолютно новими. Через комерційну таємницю прессекретар K-Line не хоче нічого говорити про бренди, які є на борту судна. За даними інформаційного агентства Bloomberg, це як мінімум автомобілі BMW і Mercedes-Benz.
Потенційне затоплення вантажного судна з великою кількістю автомобілів може призвести до значної шкоди довкіллю.
Як повідомляв Укрінформ, у морі поблизу Нідерландів зайнялося вантажне судно - одна людина загинула, 16 постраждали.
Судно Fremantle Highway прямувало з німецького Бремергафена до Порт-Саїда, що в Єгипті.
Берегова охорона Нідерландів повідомила, що судно зайнялося у Північному морі, за 30 км від нідерландського острова Амеланд.
Ймовірною причиною пожежі називають займання в одному з електромобілів на борту. Вогонь швидко поширився на інші машини.
На борту судна перебувало 23 людини. Семеро з них стрибнули у море, після чого їх витягли з води рятувальники. Решту людей евакуювали гелікоптером.
За попередньою інформацією, шістнадцять постраждалих доправлено до лікарень. Усі вони мають проблеми з диханням.
Судно загорілося у середу ввечері.

Фото: CAMJO Media