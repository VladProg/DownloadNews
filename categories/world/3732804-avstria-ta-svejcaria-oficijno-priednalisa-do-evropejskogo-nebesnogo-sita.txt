Нейтральні Австрія та Швейцарія офіційно приєдналися до ініціативи з протиповітряної та протиракетної оборони "Європейський небесний щит" (ESSI).

Міністр оборони Австрії Клаудіа Таннер та її швейцарська колега Віола Амхерд підписали відповідну декларацію про наміри у п'ятницю у Берні, передає Укрінформ із посиланням на АРА.
"Це робить Австрію і Швейцарію частиною системи протиповітряної оборони, ініційованої Німеччиною. Обидві країни не бачать у цьому приєднанні порушення свого нейтралітету", - йдеться у повідомленні.
Підписання документа відбулось у присутності міністра оборони Німеччини Бориса Пісторіуса. У додатковій декларації заявлено, що "особливі конституційні обставини" Австрії та Швейцарії будуть узяті до уваги.
На пресконференції Амхерд зазначила, що Швейцарія сама визначатиме, "якою мірою буде брати участь" в ініціативі. Таннер зі свого боку вказала на те, що участь у "Небесному щиті" не звільняє Австрію від активного захисту свого повітряного простору, а також від збереження права прийняття рішень.
Міністр оборони Німеччини Борис Пісторіус підкреслив на спільній пресконференції, що ESSI – це "не альянс, а ініціатива щодо закупівель". Він додав, що дуже радий, що Австрія і Швейцарія "максимально використовують свободу дій", яку дає їм нейтралітет.
Як повідомлялося, ініціатива "Європейський небесний щит" (ESSI) була започаткована країною-членом ЄС і НАТО Німеччиною і зараз охоплює 19 країн. Її мета – краща координація та за потреби об'єднання проєктів закупівель для наземної протиповітряної оборони. Також передбачається полегшення обміну інформацією.
Від часу започаткування ініціативи в жовтні 2022 року до неї приєдналися члени НАТО Велика Британія, Словаччина, Латвія, Угорщина, Болгарія, Бельгія, Чехія, Фінляндія, Литва, Нідерланди, Румунія, Словенія, Естонія і Норвегія. У лютому до проєкту долучилися Данія та кандидат на вступ у НАТО Швеція.
Фото: euractiv.com