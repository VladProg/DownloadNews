Канада оголосила персоною нон ґрата співробітника дипломатичної місії Китаю, який намагався здобути для Пекіна інформацію для залякування канадського депутата.

Як повідомляє Укрінформ, про це на своїй сторінці у мережі Твіттер написала міністр закордонних справ Канади Мелані Жолі.
“Канада вирішила оголосити Чжао Вея персоною нон ґрата. Я прямо говорила: ми не толеруватимемо жодного втручання у наші внутрішні справи. Дипломатів у Канаді попередили, що якщо вони братимуть участь у подібній діяльності, то будуть вислані додому”, - заявила Жолі.
Вона наголосила, що “це рішення було ухвалене після уважного зважування усіх факторів”. “Ми залишаємося твердо переконаними, що захист нашої демократії вкрай важливий”, - зазначила міністр.
Зауважимо, що за даними Канадської служби безпеки й розвідки, які нещодавно потрапили у ЗМІ, китайське розвідувальне агентство ще в 2021-му році намагалося знайти родичів канадського депутата, які вірогідно проживали у Китаї, “для вжиття майбутніх потенційних дій”. Виконання цього завдання було покладено на співробітника генконсульства Китаю у Торонто Чжао Вея.
Згодом стало відомо, що мова йде про депутата від опозиційної Консервативної партії Майкла Чонга, який є один із найбільш гучних критиків чинної влади КНР і батько якого походить із Гонконга.
Китай вже відреагував на рішення Канади оголосити персоною нон ґрата їхнього дипломата.
“Китайського сторона рішуче засуджує та твердо заперечує це та висловила канадській стороні протест. Китайська сторона вживе тверді контрзаходи й відповідальність за всі наслідки має понести канадська сторона”, - йдеться у поширеній заяві посольства КНР в Канаді.
У посольстві КНР наголосили, що Китай “ніколи не втручається у внутрішні справи інших держав”. “Ми закликаємо канадську сторону відступити від прірви та утриматися від подальшого руху помилковим шляхом. Якщо канадська сторона діятиме безпідставно й свавільно, то наразиться на рішучу та тверду реакцію Китаю”, - зазначили у дипломатичному відомстві.