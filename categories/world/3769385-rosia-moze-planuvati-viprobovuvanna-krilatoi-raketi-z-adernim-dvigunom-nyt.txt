Супутникові знімки та авіаційні дані свідчать, що Росія, можливо, готується випробувати крилату ракету з «ядерним двигуном» або ж вже випробувала її.

Як передає Укрінформ, про це повідомляє The New York Times.
Відповідно до аналізу NYT, переміщення літаків і транспортних засобів на базі у віддаленому арктичному регіоні Росії та поблизу неї схоже на підготовку до випробувань ракети «Буревісник» або SS-X-9 Skyfall, які проводилися у 2017 та 2018 роках.






Фото: Planet Labs





На супутникових знімках, зроблених вранці 20 вересня, можна побачити численні транспортні засоби на стартовому майданчику арктичної бази, зокрема вантажівку із причепом, який може відповідати розмірам ракети. Подібні світлини були зроблені також 28 вересня.
31 серпня російська влада наказала пілотам уникати польотів над зоною полігона, назвавши зону «тимчасово небезпечною». Аналогічна заборона впроваджувалася декілька разів, і наразі вона діє до 6 жовтня.
«Росія опублікувала подібне повідомлення перед випробовуванням «Буревісника» у 2019 році», – пише видання.
На додачу до цього, два російські літаки компанії «Росатом», які використовувалися для збору даних про запуски ракет, були розміщені приблизно у 160 кілометрах на південь від місця запуску на початку серпня, тобто на авіабазі Рогачево, про що свідчать знімки норвезької екологічної організації Bellona. Під час випробувань ракети SS-X-9 Skyfall у 2018 році літаки такого ж типу перебували поблизу місця запуску.
Раніше РФ провела 13 відомих випробувань «Буревісника» між 2017 та 2019 роками, і усі вони були невдалими, свідчить звіт Nuclear Threat Initiative.
Як відомо, «Буревісник» - міжконтинентальна дозвукова крилата ракета. Вона може нести як звичайну, так і ядерну боєголовку.
Вперше про випробування цієї ракети офіційно оголосив президент РФ Володимир Путін у 2018 році.
Досі жодне незалежне джерело не підтверджувало російських заяв про успішні випробування ракети.
Перше фото Copernicus via Sentinel Hub