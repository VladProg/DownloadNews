В ООН дійшли висновку, що ракетний удар, внаслідок якого загинуло 59 людей у кафе в українському селі Гроза Харківської області, був завданий збройними силами Росії.

Про це журналістам у Женеві заявила речниця Управління Верховного комісара ООН з прав людини Ліз Тросселл, передає Укрінформ із посиланням на Reuters.
«Сьогодні ми публікуємо звіт про події 5 жовтня, в якому робиться висновок про наявність обґрунтованих підстав вважати, що ракету запустили російські збройні сили», — сказала Тросселл.
Вона додала, що «під час атаки не було жодних ознак присутності військовослужбовців чи будь-яких інших законних військових цілей у кафе або поруч із ним».
Як зазначається, звіт ґрунтується на інформації, зібраній та перевіреній представниками Моніторингової місії з прав людини в Україні, які здійснили дві місії зі з'ясування фактів у Грозі 7 і 10 жовтня. Вони оглянули місце вибуху та опитали 35 осіб, серед яких місцеві жителі, свідки, двоє вцілілих, медичний персонал та працівники моргу.
Зазначається, що загиблі – 36 жінок, 22 чоловіки і хлопчик 8 років, були цивільними особами, які прийшли на прийом після похорону і перепоховання місцевого жителя, військовослужбовця Збройних сил України. Вибухом було повністю зруйновано кафе і невеликий магазин.
Унаслідок ракетного удару 15 родин втратили двох або більше членів родин. У багатьох випадках ідентифікація проводилася за допомогою ДНК-тестів останків.
«У звіті йдеться, що російські збройні сили або не зробили все можливе, щоб переконатися, що ціль була військовим об'єктом, або навмисно обстрілювали цивільних осіб чи цивільні об'єкти. Будь-який з цих сценаріїв є порушенням міжнародного гуманітарного права», - зазначається у матеріалі.
В ООН закликали РФ «провести повне і прозоре розслідування для притягнення винних до відповідальності і вжити заходів для запобігання подібним атакам у майбутньому».
«Ми також закликаємо Російську Федерацію забезпечити доступ до ефективних засобів правового захисту, включно з належним відшкодуванням, для жертв та їхніх родин», - йдеться у звіті.
Він був підготовлений Управлінням верховного комісара ООН з прав людини через Моніторингову місію ООН з прав людини в Україні і оприлюднений у вівторок.
Як повідомлялося, 5 жовтня російські війська завдали ракетного удару по магазину-кафе в селі Гроза на Харківщині, коли там відбувалися поминки за військовослужбовцем, якого перепоховали у рідному селі. 59 людей загинули, серед них були лише цивільні особи - пенсіонери, медики, фермери, вчителі, підприємці, цілі родини.
За інформацією правоохоронців, удару по кафе росіяни завдали ракетою «Іскандер-М», її уламки вилучено з місця трагедії.
ООН направила групу експертів у село Гроза Харківської області.
Фото: ДСНС