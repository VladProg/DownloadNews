Крижаний дощ, який триває на сході Канади відучора, призвів до порушення електропостачання понад мільйона домогосподарств.

Як повідомляє кореспондент Укрінформу, про це пише канадський суспільний мовник CBC News.

“Станом на ранок четверга понад мільйон користувачів перебуває без електроенергії після того, як крижана буря вкрила шаром льоду більшу частину Монреаля та південного сходу провінції Квебек”, - йдеться у матеріалі.


Фото: Ivanoh Demers/Radio-Canada


Зазначається, що наразі до відновлення електропостачання залучено близько 1000 людей. “Однак, оскільки буря в деяких регіонах провінції ще триває, можливі подальші відключення”, - стверджує CBC News.


Фото: Ivanoh Demers/Radio-Canada


Ремонтники запевняють, що намагатимуться повернути електроенергію більшості користувачів сьогодні, але декому доведеться залишатися без світла ще до п’ятниці й протягом вихідних. “Більшість відключень спричинені зламаними обледенілими гілками”, - пояснює видання.


Фото: Sue Montgomery


Крижана буря завдала руйнувань й у столиці Канади, де близько 65 тисяч домогосподарств досі перебувають без електроенергії. Кілька десятків столичних шкіл були змушені скасувати навчання через відсутність живлення.
Як повідомлялося, унаслідок торнадо, що пронеслося штатом Міссурі у центральній частині США, загинули щонайменше п’ять людей.
Перше фото: Ivanoh Demers/Radio-Canada