Голова КНР Сі Цзіньпін заявив, що берегова охорона має забезпечити дотримання морського права та боротися зі «злочинною діяльністю» на морі й захистити територіальний суверенітет Китаю.

Про це він сказав під час відеоінспекції штабу берегової охорони Китаю в районі Східно-Китайського моря, передає Укрінформ із посиланням на Сіньхуа.
«Необхідно вдосконалити механізм координації і взаємодії правоохоронних органів на морі та жорстко протидіяти незаконній і злочинній морській діяльності», - заявив Сі.
Він також наголосив на необхідності «прагматично здійснювати обміни та співпрацю з іноземними країнами у сфері охорони морського права й участі в міжнародному і регіональному морському управлінні», а також підтримці здорового розвитку морської економіки Китаю.
Як повідомлялося, Китай сперечається з Японією за суверенітет над контрольованими Токіо островами Сенкаку у Східно-Китайському морі - групою безлюдних острівців на півдні японського архіпелагу Рюкю, які в Пекіні називають Дяоюйдао («Рибальські острови»).
Площа цієї острівної групи становить лише 7 км², проте район багатий рибними ресурсами. Потенційні поклади нафти й газу, за оцінками американських фахівців, становлять 28 – 57 млрд кубометрів, а за китайськими розрахунками - більші у сотні разів.
Китай наприкінці вересня після протесту Японії скасував плани проводити розвідку покладів природного газу поблизу спірних островів у Східно-Китайському морі.
Фото: Xinhua