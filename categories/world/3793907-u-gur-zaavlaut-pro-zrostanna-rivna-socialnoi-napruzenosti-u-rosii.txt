Головне управління розвідки Міністерства оборони України заявляє, що всередині Росії, зокрема у її європейській частині, зростає соціальна напруженість.

Як передає Укрінформ, про це ГУР повідомляє у Фейсбуці.
"Погіршення суспільної ситуації констатують самі російські чиновники та представники спецслужб, зокрема й у закритих доповідях вищим вождям терористичної Росії", - ідеться у повідомленні.
За оцінками воєнної розвідки, збільшення протестної активності російського населення виражається дедалі вищим невдоволенням війною проти України.
Також спостерігається погіршення криміногенної ситуації всередині Росії.
"Зростання рівня злочинності у регіонах РФ спричинене втратою стабільних джерел доходу, труднощами у працевлаштуванні та "алкоголізацією" населення держави-агресора", - прокоментували в ГУР.
Також напряму впливають високі темпи інфляції та підвищення цін на споживчі продукти.
Як повідомляв Укрінформ, моральний дух росіян на Херсонщині падає через відсутність злагодженого командування.