Лідер Північної Кореї Кім Чен Ин, ймовірно, вирушив із візитом до Росії, де планує зустрітися з президентом країни Володимиром Путіним.

Про це повідомляє Reuters з посиланням на південнокорейські ЗМІ, передає Укрінформ.
Південнокорейська телекомпанія YTN з посиланням на неназване високопоставлене джерело в уряді заявила, що Кім Чен Ин прямує до північно-східного кордону Північної Кореї на спеціальному поїзді.
Очікується, що зустріч двох лідерів відбудеться у вівторок або у середу.
Російський Інтерфакс із посиланням на джерела повідомив, що лідера КНДР чекають на Далекому Сході «найближчими днями».
Ця поїздка стане першим візитом Кіма за кордон за понад чотири роки та першим після пандемії COVID-19.
Попередній візит Кім Чен Ина до Росії відбувся у 2019 році. Він розпочався на станції Хасан, куди прибув поїзд північнокорейського лідера, після чого він відвідав Владивосток.
Як повідомляв Укрінформ, раніше видання The New York Times із посиланням на американських чиновників писало, що лідер Північної Кореї Кім Чен Ин планує приїхати до Росії цього місяця для зустрічі з президентом країни Володимиром Путіним. Предметом зустрічі може бути можливість постачання Північною Кореєю Росії додаткової зброї для її війни в Україні та іншої військової співпраці.
За словами джерел, Кім вирушить із Пхеньяна, ймовірно бронепоїздом, до Владивостока, де він зустрінеться з Путіним. Ще одним місцем зустрічі може стати Москва.