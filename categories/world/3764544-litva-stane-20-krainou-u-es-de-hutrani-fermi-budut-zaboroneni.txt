Литовські законодавці ухвалили закон, який забороняє з 2027 року роботу всіх хутряних ферм в країні.


Про це повідомляється на сайтах литовського суспільного мовника LRT та Сейму Литовської Республіки, передає Укрінформ.
Передбачається, що власники ферм отримають компенсації, розмір яких вже викликав нарікання з боку бізнесу. Він становитиме 3 євро за одного хутрового звіра, якщо комерційна діяльність буде припинена до 2025 року та 2 євро — якщо до 2026 року. Якщо ж бізнес закриють в останній рік перехідного періоду, то його власник отримає всього 1 євро компенсації за тварину.
Уряд також компенсуватиме виплати при скороченні працівників ферм і покриє витрати, пов’язані зі знесенням будівель, знищенням обладнання та утилізацією відходів.
«Ми досягли рівня зрілості, щоб не продовжувати діяльність, яка завдає болю», — заявила Іева Пакаркліте з ліберальної «Партії свободи», що входить до панівної коаліції.
Вона додала, що основними ринками збуту хутра є росія та Китай, тоді як попит на нього в Європейському Союзі з кожним роком падає.
Законодавці також наголосили, що неможливо забезпечити добробут тварин на хутрових фермах.
«Півроку тому показували трансляції секретних камер, як поводяться з тваринами, яких нібито "по-людськи" душать у камерах і "по-людськи" позбавляють їх життя. Немає нічого іншого, крім садистської та дуже жорстокої поведінки щодо тварин», — підкреслила голова комісії з охорони навколишнього середовища Айсте Гедвілене.
Відтак Литва стане 20 країною в Європі, яка заборонить виробництва хутра. Серед них є три країни — Латвія, Естонія та Німеччина, які не виплатили підприємцям жодних компенсацій.
А втім, закон ще має підписати президент Гітанас Науседа.