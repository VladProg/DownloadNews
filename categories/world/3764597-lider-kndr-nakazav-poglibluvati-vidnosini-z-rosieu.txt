Лідер Північної Кореї Кім Чен Ин після повернення з поїздки до російського Далекого Сходу провів засідання політбюро ЦК Трудової партії, найвищого органу керівництва КНДР, і наказав «поглиблювати відносини з Росією».

Про це з посиланням на північнокорейське державне інформагентство KCNA повідомляє Yonhap, передає Укрінформ.
У повідомленні йдеться, що під час засідання політбюро Кім наголосив на необхідності зміцнення тісних контактів і співпраці між двома країнами, а також дав вказівку керівництву КНДР «активно діяти для поглиблення двосторонніх зв’язків із Росією у всіх сферах і виведення їх на новий високий рівень».
Присутні на зустрічі офіційні особи проаналізували значення візиту Кіма до Росії, обговорили «способи практичного та комплексного застосування успіхів, досягнутих лідером у його зовнішньополітичній діяльності», та представили довгострокові плани розвитку двосторонніх відносин із РФ.
На політбюро, зокрема, констатували, що візит Кіма «вивів відносини між Північною Кореєю та Росією на новий стратегічний рівень і вніс радикальні зміни в світову геополітичну ситуацію».
Під час поїздки на російський Далекий Схід Кім зустрівся з президентом РФ Володимиром Путіним та обговорив поглиблення військового співробітництва з міністром оборони Росії Сергієм Шойгу.
Раніше The New York Times із посиланням на джерела писало, що Путін хоче отримати від КНДР артилерійські снаряди та протитанкові ракети, а Кім – щоб Росія надала Північній Кореї передові технології для супутників і атомних підводних човнів. Окрім того, Кім шукає продовольчу допомогу для своєї країни. У Білому домі заявили, що візит Шойгу до Пхеньяна у липні включав обговорення угоди про зброю.
І в Москві, і в Пхеньяні заперечують домовленості про продаж зброї.
Як повідомляв Укрінформ, Сполучені Штати ставляться з недовірою до заяв Росії і Північної Кореї про відсутність угод щодо постачань зброї, та попереджають, що вважатимуть кроки в цьому напрямі порушенням резолюції РБ ООН - тож діятимуть відповідно.
Фото: Кіодо