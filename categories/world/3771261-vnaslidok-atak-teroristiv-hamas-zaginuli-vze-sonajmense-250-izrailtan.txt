Кількість убитих ізраїльтян внаслідок воєнних дій угруповання ХАМАС постійно зростає, нині повідомляється щонайменше про 250 загиблих.

Як передає Укрінформ, про це повідомляє Haarets.
За даними видання, поранено понад тисячу осіб, багато цивільних та військових захоплені в заручники.
Ізраїльська армія у відповідь завдає ударів по об'єктах ХАМАСу в Газі. За повідомленнями, загинули близько 230 палестинців.
Як повідомлялося, по центральних та південних районах Ізраїлю в суботу вранці було завдано масованого ракетного удару.

Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.