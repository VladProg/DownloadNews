Президент Франції Еммануель Макрон відкрив свій найамбітніший проєкт на цій посаді – Міжнародне місто французької мови у Віллє-Коттре, розташоване на території замку, в якому в XVI столітті було видано указ про широке використання французької мови замість латини.

На відкритті були присутні близько 500 гостей та десятки міжнародних журналістів, а всі французькі телеканали проводили прямі трансляції, передає кореспондент Укрінформу.
"Коли ви погано розмовляєте французькою, ви нещасливі у Франції. Ви не розумієте речей, ми не розуміємо світ. Виникає плутанина, народжуються розбіжності", - сказав Макрон на відкритті заходу. Тому навчати дітей мови, за словами Макрона, є «надзвичайно важливою політичною боротьбою".
Макрон прочитав лекцію про французьку, яка, за його словами, є мовою свободи та єдності, а також мовою, яка не потребує жодних скорочень, таким чином розкритикувавши ідею узаконення так званої "інклюзивної мови" - спрощеного варіанту французької.
Макрон відзначив, що французька мова є завжди живою, водночас "нерухомою і рухомою", вбирає в себе запозичення з інших мов, а також збагачує лексикою інші мови - особливо англійську.


Ici, au Château de Villers-Cotterêts, par son édit de la langue française, François Ier nous rassembla comme Nation.

Ce lieu d’Histoire et de culture devait renaître.

Je m’étais engagé à le restaurer, à en faire la Cité internationale de la langue française. Nous y sommes ! pic.twitter.com/5HWWMZ1Jxo
— Emmanuel Macron (@EmmanuelMacron) October 30, 2023

Міжнародне місто французької мови збудоване на базі середньовічного замку, в якому в 1539 році було підписано указ про використання французької мови в юридичних текстах.
У 2017 році, у якості кандидата у президенти, Макрон відвідав тоді ще занедбаний замок, і пообіцяв, що в разі обрання перетворить цю королівську резиденцію, збудовану Франсуа І у 1528 році, на місце, присвячене франкомовному світу. Оскільки саме тут у 1539 році король підписав указ про обов'язкове використання французької мови в адміністративних і судових актах замість латини.
"Майже 90% населення Франції тоді не розмовляло французькою", - пояснює Поль Ронден, директор Міжнародного центру французької мови, який завтра відкриють для широкої публіки.
У 2018 році в замку розпочались масштабні роботи, що тривали 5 років і обійшлися у 211 мільйонів євро. Таким чином тепер є велика культурна споруда, відкрита за президентства Макрона, як свого часу за часи правління Франсуа Міттеран було збудовано та відкрито Національну бібліотеку.
Міжнародне місто французької мови має бути резиденцією для дослідників, митців та інтелектуалів, місцем для дебатів та обміну думками та для проведення конференцій і живих виступів. У перші кілька місяців там також можна буде побачити оригінал документа, підписаного Франсуа I, потім його передадуть назад до Національного архіву. Це практично безпрецедентний проєкт у світі: лише Бразилія та Італія зробили подібні проєкти, йдеться у пресрелізі Єлисейського палацу.
"Французька мова тепер має адресу, і вона знаходиться у Віллє-Коттре". Такий девіз цього комплексу. Тут сподіваються приймати до 200 тисяч відвідувачів щороку. У 2024 році в замку відбудеться саміт Франкофонії, на який з'їдуться лідери усіх країн, що розмовляють французькою.
Як повідомлялось, у Франції збираються популяризувати українську літературу, там створили фонд для перекладів творів українських письменників на французьку мову.