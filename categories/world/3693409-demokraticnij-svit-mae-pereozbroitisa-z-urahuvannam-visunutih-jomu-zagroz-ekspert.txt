Заступник міністра закордонних справ Литви Мантас Адоменас вважає, що, крім військової допомоги Україні, демократичний світ сам потребує оперативного переозброєння та переоснащення своєї економіки з урахуванням тих загроз, які висуває йому блок антидемократичних країн.

Таку думку Адоменас висловив в інтерв’ю Укрінформу.
«Переозброєння, переоснащення (крім України - ред.) потрібні й самому вільному світу, який 30 років думав, ніби має якісь канікули в історії, коли він може відпочити і розслабитися. Це було помилкове розуміння, що глобальних конфліктів більше не буде. Потрібно зрозуміти, що зараз усе це кардинально змінюється. Тож ми, демократичні країни, маємо переозброїтися», - сказав Адоменас.
Він додав, що демократичний світ має мобілізуватися у різних сферах, у тому числі – в економічному плані, а також – налагоджуючи військову економіку, удосконалюючи військову логістику.
На думку литовського дипломата, процес переходу економіки демократичних країн до режиму, який враховує загрозу війні, почався, але він рухається надто повільно. З позитивних факторів - прийшло розуміння, що західні країни мають диверсифікувати свої ланцюги постачання енергоресурсів, інших матеріалів.
При цьому Адоменас вважає, що концепт «диверсифікації», «зниження залежності» в наявних умовах недостатній. На зміну йому має прийти усвідомлення, що умови «миру, який дає вигоду всім» взагалі закінчилися. «Треба готуватися до нової фази міжнародних відносин. Вони характеризуватимуться набагато більшим рівнем агресивності, непередбачуваності та взагалі – присутністю війни або її загрозою», - пояснює Адоменас.
На його думку, все це необхідно, оскільки йде формування блоку антидемократичних країн, які бажають піддати ревізії світоустрій, заснований на правилах, що існували останніми десятиріччями.
Як повідомляв Укрінформ, заступник міністра закордонних справ Литви Мантас Адоменас також дав критерій успішності Вільнюського саміту НАТО (11-12 липня 2023 року) - якщо на ньому станеться явний поступ на політичному треку з інтеграції України до Альянсу.