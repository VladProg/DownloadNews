У різних районах москви почали розчищати майданчики, в тому числі вирубувати ліси в заповідних зонах, для встановлення систем протиповітряної оборони.

Про це повідомляє Укрінформ з посиланням на репортаж-розслідування The Insider.

«На Лосиному острові та на опитних полях Тимірязєвської сільгоспакадемії вже розгорнули зенітно-ракетні комплекси С-400. У районі Пєчатнікі вирубали близько 100 га лісу в охоронній зоні музею-заповідника Коломенське. Жителі побоюються, що тепер знаменита церква Вознесіння може втратити статус об'єкта всесвітньої спадщини ЮНЕСКО. А військові експерти попереджають, що розміщення військових об'єктів біля багатоповерхівок загрожує жителям», - йдеться в матеріалі.

Отже, військову техніку зокрема розмістили на полях Тимірязівської академії. Майданчик у Тимірязівському районі на півночі москви став першим у межах міста, де з'явилися комплекси ППО. Там встановили зенітно-ракетні системи С-400. Поля Тимірязівської академії оточені житловою забудовою. До найближчого будинку лише 200 метрів.
Також ППО встановили у лісистому парку-заповіднику "Лосиний острів" на північному сході москви. Вікна житлового комплексу, розташованого поруч, виходять прямо на військовий об'єкт. Відстань між ЗРК С-400 та будинками приблизно 200 метрів. Крім того, територія парку належить до природної території, що особливо охороняється. Законодавство рф забороняє вирубування лісу в цьому районі.
Однак один з найбільших майданчиків для ППО підготували прямо на лівому березі москви-ріки в мікрорайоні Кур'яново (район Печатнікі). Тут знищили величезний лісовий масив площею близько 100 гектарів на лівому березі москви-ріки, прямо навпроти музейної садиби Коломенське. Біля зазначеної зони знаходиться церква Вознесіння, яка включена до переліку пам'яток всесвітньої спадщини ЮНЕСКО.
Ще одна локацією для ППО у москві з'явиться в Ізмайлівському лісопарку. Тут було вирублено десятки великих модрин віком понад 50 років, лише за 500 метрів від станції метро "Ізмайлівська".
На півдні, в Новій москві ППО розмістили на найбільшому в Європі сміттєзвалищі - полігоні "Салар'єво". Побачити військову техніку там можна із верхніх поверхів багатоповерхівок. На сміттєзвалищі росіяни розмістили "Бук" та "Тор".




Як повідомляв Укрінформ, раніше установки "Панцир-С1" були помічені у центрі москви на дахах адміністративних будівель, включаючи великий корпус міноборони рф. Також ППО помітили біля резиденції путіна у Ново-Огарьові під москвою.