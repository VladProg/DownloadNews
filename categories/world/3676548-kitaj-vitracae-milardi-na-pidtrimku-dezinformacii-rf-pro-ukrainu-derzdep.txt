Китай витрачає мільярди доларів по всьому світу на поширення отруйної пропаганди, в тому числі дезінформації, співзвучної із заявами рф щодо України.

Про це заявив у вівторок Джеймс Рубін, координатор Global Engagement Center – органу Держдепартаменту США, який викриває та протидіє іноземній пропаганді, передає Укрінформ із посиланням на The Guardian.
«Колодязь отруєний китайською й російською дезінформацією, і це згубно», – зауважив представник Держдепу.
Одна з головних тез, за його словами, яку Китай «повторює і поширює» - це аргументація кремля, що війну в Україні розпочало НАТО. Крім того, китайською стороною просувається багато інших наративів.
Рубін зазначив, що за шість місяців роботи на своїй посаді його головною метою було не просто пасивне реагування на російсько-китайську брехню про Україну, але також перехід в активний наступ. Це передбачало, в тому числі інтенсивні заклики інших країн не давати притулок тим, хто був викритий у поширенні дезінформації.
Рубін підкреслив, що «росія й Китай витрачають мільярди доларів на маніпулювання інформацією». Причому, додав він, Пекін працює по всьому світу та вкладає набагато більше грошей, ніж москва.
«Ми – як нація – і Захід не поспішаємо реагувати. Тож, справедливо сказати, що перед нами постав дуже-дуже великий виклик. У комунікаційному просторі узгодження зусиль між Китаєм і росією майже завершене», - підкреслив він.
Як повідомляв Укрінформ, Україна запропонувала міжнародним партнерам створити формат «Інформаційного Рамштайну», який має зайнятися криміналізацією статей проти російських пропагандистів, роботою з хайтек-компаніями та іншими зусиллями в цій сфері.