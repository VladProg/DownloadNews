Уряд Індії запустив програму розвитку сіл у штаті Аруначал-Прадеш на крайньому північному сході країни в Східних Гімалаях, попри триваючу територіальну суперечку з Китаєм, який вважає цей регіон своєю територією.

Як передає Укрінформ із посиланням на Reuters, про це заявив міністр внутрішніх справ Індії Аміт Шах під час поїздки до штату.
Шах розповів, що програма розвитку вартістю $585 мільйонів охопить майже 3000 сіл у Аруначал-Прадеш та ще трьох штатах на кордоні з Китаєм і має на меті зупинити міграцію індійського населення з прикордонних районів, а також посилити безпеку індійсько-китайського кордону, який у цьому районі Гімалаїв залишається не визначеним.
У рамках програми жителів населених пунктів штату планується забезпечити доступними банківськими послуги, електроенергією, природним газом та підключенням до мережі Інтернет і онлайн-послуг, а також створити їм нові робочі місця.
Аруначал-Прадеш залишається джерелом конфлікту між Нью-Делі та Пекіном від 1962 року, коли в результаті короткої, але кровопролитної війни китайським військам вдалося захопити частину регіону та оголосити його територією КНР. Після цього китайські війська відійшли на попередні позиції, але Пекін продовжує наполягати на приналежності цих територій Китаю.
Минулого тижня Індія відхилила одностороннє перейменування Китаєм 11 місць, включаючи п’ять гір, в Аруначал-Прадеш, та їхнє включення до складу китайського регіону «Цзаннань», Південний Тибет.
Коментуючи поїздку індійського міністра в Аруначал-Прадеш, речник Міністерства закордонних справ КНР Ван Веньбінь заявив, що Пекін рішуче виступає проти такої поїздки та вважає її порушенням територіального суверенітету Китаю.
«Цзаннань – це територія Китаю. Візит індійського чиновника в Цзаннань порушує територіальний суверенітет Китаю і не сприяє миру та спокою на кордоні», - сказав Ван.
Як повідомляв Укрінформ, Китай 8-10 квітня провів військові навчання навколо Тайваню після зустрічі президентки Тайваню Цай Інвень у США зі спікером Палати представників Конгресу Кевіном Маккарті попри застереження Пекіна проти цього.
В ході навчань сили Східного військового округу Народно-визвольної армії Китаю (НВАК) відпрацьовували завдання ракетних ударів по цілях на острові та блокування його морського і повітряного простору.