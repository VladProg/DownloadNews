В Індонезії 26 вересня запустили біржу для торгівлі квотами на викиди парникових газів на тлі зобов’язань країни досягти вуглецевої нейтральності до 2050 року.

Про це повідомляє The Jakarta Post, передає Укрінформ.
«Я хочу привітати Управління фінансових послуг, Індонезійську фондову біржу та відповідні органи влади із запуском першої вуглецевої біржі в Індонезії, що започатковує торгівлю квотами на викиди вуглецю в нашій країні. Це реальний внесок Індонезії у боротьбу світу проти кліматичної кризи», — сказав президент Джоко Відодо.
Він додав, що ринок торгівлі викидами допоможе Індонезії досягти своїх цільових кліматичних зобов’язань, узгоджених у рамках Паризької угоди 2015 року, щоб запобігти глобальному потеплінню понад 1,5 градуса за Цельсієм вище від доіндустріальних рівнів.
За даними правління фондової біржі, на початку торгів у вівторок укладено 13 угод із квотами загальним обсягом понад 450 тис. тонн еквівалента CO2.
Уряд Індонезії вбачає роботу цієї біржі як спосіб скоротити викиди вуглецю для досягнення кліматичних цілей країни до 2050 року, узгоджених у межах Партнерства справедливого енергетичного переходу вартістю 20 мільярдів доларів.
Як повідомляв Укрінформ, британський мільярдер Річард Бренсон оголосив про створення коаліції для боротьби зі змінами клімату «Вартові планети» (Planetary Guardians).