Біля берегів Індонезії затонув швидкохідний катер із 78 людьми на борту, 11 осіб загинули, ще дев'ятеро вважаються зниклими безвісти.

Про це повідомляє АР, передає Укрінформ.
За словами керівника пошуково-рятувального агентства Ньомана Сідхакарія, рятувальники дістали з води 11 тіл, переважно жінок і дітей. Вдалося врятували 58 осіб, багато з них були непритомні.
Загалом на борту катера перебували 72 пасажири та шестеро членів екіпажу.
Човен затонув за три години після виходу з порту в Тембілахані провінції Ріау, він прямував до міста Танджунг-Пінанг.
Наразі рятувальники продовжують пошук людей.
Причини інциденту з'ясовуються. Деякі врятовані розповіли, що човен перекинувся після того, як зіткнувся на ходу з великою колодою під час сильного вітру, сказав начальник місцевої поліції.
Фото: BASARNAS via AP