В уряді Швеції засудили спалення Корану біля головної мечеті Стокгольма цього тижня, назвавши це «ісламофобським» актом.

Про це повідомляє AFP, передає Укрінформ.
"Уряд Швеції цілком розуміє, що ісламофобські дії, вчинені окремими особами на демонстраціях у Швеції, можуть бути образливими для мусульман. Ми рішуче засуджуємо ці дії, які жодним чином не відображають погляди шведського уряду», – йдеться в заяві МЗС.
У зовнішньополітичному відомстві наголосили, що «спалення Корану або будь-якого іншого священного тексту є образливим актом і «явною провокацією». Проявам расизму, ксенофобії та нетерпимості немає місця ні у Швеції, ні у Європі, заявили в МЗС.
Водночас у міністерстві зауважили, що Швеція має «захищене конституцією право на свободу зібрань, вираження думок та демонстрацій».
Раніше Організація ісламської співпраці (ОІС), що базується в Саудівській Аравії, виступила із закликом ужити колективних заходів «для запобігання повторенню випадків осквернення копій» Корану.
Деякі країни, зокрема Ірак, Кувейт, Об’єднані Арабські Емірати та Мароко, викликали послів Швеції після інциденту зі спаленням Корану.
Як повідомлялося, шведська влада дала дозвіл провести демонстрацію біля мечеті в Стокгольмі 28 червня – в день початку мусульманського свята Курбан-байрам, під час якої було спалено копію Корану.
Туреччина зажадала від Швеції дотримання домовленостей Тристороннього меморандуму щодо вступу країн у НАТО, зокрема стосовно боротьби з тероризмом, та закликала до розслідування попередніх випадків спалення Корану.