Збройні сили Тайваню випустили оновлений довідник з цивільної оборони, який вперше містить розділ про те, як відрізняти китайських та тайванських військових на основі їхніх уніформ, камуфляжу та знаків розрізнення.

Як передає Укрінформ, про це повідомляє агенція Reuters.
Тайвань оприлюднив посібник минулого року на тлі зростання напруженості з Пекіном та після вторгнення Росії в Україну, в якому докладно описано, як знайти бомбосховища, запаси води та їжі за допомогою додатків для смартфонів, а також розміщено поради щодо підготовки аптечок для надання першої допомоги.
Міністерство оборони Тайваню повідомило, що отримало відгуки про те, що книга повинна краще відображати сценарії війни, з урахуванням війни в Україні.
Одна з рекомендованих змін передбачає, наведення ілюстрацій тайванських військовослужбовців та “ворожих солдатів”, одягнених у китайську військову форму.
У довіднику тайванські військові зображені усміхненими, а китайські мають суворий вираз обличчя. “Насправді їх досить важко відрізнити”, – сказав журналістам директор тайванського Агентства загальної оборонної мобілізації Шень Вейчі.
Автори довідника вважають, що китайські солдати будуть носити форму Народно-визвольної армії. Експерти кажуть, що китайські спецпризначенці можуть носити іншу форму намагаючись проникнути на Тайвань під час можливого вторгнення.
Як повідомляв Укрінформ, Тайвань у четвер активував свої системи протиповітряної оборони у відповідь на входження в зону ідентифікації ППО острова 37 китайських військових літаків, частина яких потім полетіли в західну частину Тихого океану.
Фото: Military News Agency