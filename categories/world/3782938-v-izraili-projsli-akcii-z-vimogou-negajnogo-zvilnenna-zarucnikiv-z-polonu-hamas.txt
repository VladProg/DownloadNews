В Ізраїлі відбулися масштабні акції протесту з вимогою від влади повернути заручників, яких тримають бойовики ХАМАС.

Про це повідомляє Reuters, передає Укрінформ.
Поліція затримала протестувальників біля резиденції прем’єр-міністра країни Беньяміна Нетаньягу в суботу на тлі широкого обурення через невдачі, які призвели до атаки бойовиків ХАМАС минулого місяця на громади поблизу кордону із сектором Гази.
Як зазначається, сотні демонстрантів, які розмахували ізраїльськими прапорами, закликали відправити Нетаньягу до в'язниці. Вони прорвали поліцейські бар'єри навколо резиденції Нетаньягу в Єрусалимі.
У Тель-Авіві також зібралися тисячі демонстрантів із прапорами та фотографіями заручників, а також із гаслом «Звільніть заручників будь-якою ціною».
Нетаньягу не взяв на себе особисту відповідальність за помилки, внаслідок яких став можливим раптовий напад ХАМАС на південь Ізраїлю, внаслідок якого загинуло понад 1 400 осіб та було взято у заручники щонайменше 240, пише Reuters.
Опитування, проведене 13-м каналом ізраїльського телебачення, показало, що 76% ізраїльтян вважають, що Нетаньягу, який вшосте обіймає посаду прем'єр-міністра, має піти у відставку. 64% заявили, що негайно після закінчення війни мають відбутися нові вибори.
44% респондентів заявили, що вважають Нетаньягу головним винуватцем трагедії, 33% - командування ЦАХАЛ, 5% - міністра оборони.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.