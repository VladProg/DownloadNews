Президент Франції Емманюель Макрон висловив солідарність з Ізраїлем в його боротьбі з тероризмом та запропонував партнерство своєї країни для створення міжнародної коаліції.

Про це він повідомив на спільній пресконференції з прем’єр-міністром Беньяміном Нетаньягу одразу після їхньої зустрічі, передає Укрінформ.
«Ви не самотні. Франція готова допомагати і боротись з ХАМАСом. Тому я пропоную вам партнерство та створення міжнародної коаліції по боротьбі з тероризмом. Але оскільки ми є демократією, ця боротьба не повинна бути без правил, ми повинні битись з повагою до прав людини, з доступом до гуманітарної допомоги. І серйозна спільна робота з цього питання відбудеться вже у найближчі дні», - зазначив французький лідер.
Він також повторив, що звільнення заручників у Газі є безумовним пріоритетом для Франції. «Звільнення всіх полонених ХАМАСу та без жодних умов», - підкреслив Макрон.
Як повідомлялося, президент Франції Емманюель Макрон прибув до Ізраїлю рано вранці, одразу в аеропорту він зустрівся із сім'ями французьких або франко-ізраїльських громадян, які загинули в результаті нападу або були взяті в заручники. Він також мав зустріч зі своїм колегою Ісааком Герцогом, під час якої йшлося про необхідність «уникнути небезпечної ескалації в регіоні». Макрон також вирушить до Рамалли, щоб зустрітися з палестинським президентом Махмудом Аббасом
У руках ісламістських угрупувань все ще перебувають понад 200 осіб.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини впродовж наступних 24 годин. У цьому регіоні проживають близько 1,1 млн людей. Наразі виїзд людей з регіону триває. Бойовики ХАМАС перешкоджають евакуації мирного населення. Ізраїльська армія бомбардує місто Газа і північні райони Сектора Гази.
США, ЄС, Україна та низка інших держав засудили атаки по Ізраїлю.
Фото: Christophe Ena/Pool