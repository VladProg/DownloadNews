Семеро активістів з групи Ultima Generazione («Останнє покоління»), які протестують проти зміни клімату, залізли у фонтан Треві в Римі та вилили туди розведене подрібнене деревне вугілля, від чого вода почорніла.

Про це повідомляє Reuters, передає Укрінформ.
Як пише агентство, протестувальники тримали плакати з написом «Ми не будемо платити за викопне (паливо – ред.)» і вигукували гасло «Наша країна вмирає».
Поліція затримала активістів. Багато очевидців знімали інцидент на відео, а деякі з присутніх вигукували образи на адресу протестувальників.
У своїй заяві Ultima Generazione закликала припинити державні субсидії на викопне паливо і пов'язала протест зі смертоносними повенями в північному італійському регіоні Емілія-Романья, що сталися протягом останніх днів. Група заявила, що кожен четвертий будинок в Італії перебуває під загрозою затоплення.
Мер Рима Роберто Гуалтьєрі засудив протест, який став останнім у серії актів, спрямованих проти творів мистецтва в Італії.
«Досить цих абсурдних нападів на нашу мистецьку спадщину», – заявив він.
Фонтан Треві — найбільший фонтан у Римі, заввишки 25.9 метрів та 19.8 метрів завширшки. Традиційно відвідувачі фонтану кидають у нього монети як запоруку того, що вони повернуться в Рим ще раз. За рік фонтан збирає близько 1,5 млн євро.
Як повідомляв Укрінформ, у квітні у Римі троє екологічних активістів з руху "Ultima Generazione" ("Останнє покоління") залили чорною рідиною знаменитий фонтан Баркачча.