Делегація Конгресу США зустрінеться з головним прокурором Міжнародного кримінального суду (МКС) у Гаазі у четвер і обговорить обвинувачення у воєнних злочинах в Україні російського президента Володимира Путіна.

Як передає Укрінформ, про це повідомляє Reuters.
Делегація на чолі з конгресменом Майклом МакКолом, республіканським головою Комітету у закордонних справах Палати представників, розмовлятиме із головним прокурором МКС Карімом Ханом.
МакКол сказав, що «30 000 (українських – ред.) дітей було вилучено із їхніх сімей і піддано ідеологічній обробці в Росії». За його словами, Вашингтон шукав спосіб «допомогти Гаазі зібрати більше доказів і розвідданих, щоб довести справу проти Путіна».
На запитання, чи є достатньо доказів для звинувачення в геноциді Росії , яка стверджує, що вона веде оборонну війну проти Заходу в Україні, члени американської делегації порівняли ситуацію із нацистською окупацією Європи під час Другої світової війни.
«Коли ви намагаєтеся стерти культуру, народ і релігію, це є визначенням геноциду», – сказав МакКол.
Як повідомляв Укрінформ, 17 березня Палата попереднього провадження МКС видала ордери на арешт Путіна та Львової-Бєлової.
Президента РФ та уповноважену президента РФ у справах дитини підозрюють у воєнних злочинах - незаконних депортації та переміщенні населення, зокрема дітей, з тимчасово окупованої території України щонайменше з 24 лютого 2022 року.