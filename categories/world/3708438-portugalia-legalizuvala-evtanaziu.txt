Парламент Португалії сьогодні схвалив законопроєкт, що легалізує евтаназію для людей, які страждають від невиліковних хвороб.

Як передає Укрінформ, про це повідомляє AFP.
Зазначається, що це питання розділило глибоко католицьке португальське суспільство та зустріло рішучу протидію з боку президента країни Марсело Ребелу де Соуза, який є вірним відвідувачем церкви.
Відповідно до положень законопроєкту, людям старше 18 років буде дозволено просити допомогти померти, якщо вони невиліковно хворі та відчувають нестерпні страждання.
Це стосуватиметься лише тих, хто страждає від «тривалого» та «нестерпного» болю, за винятком випадків, коли особа буде визнана психічно недієздатною для прийняття такого рішення.
Закон буде застосовуватися лише до громадян та законних резидентів країни та не поширюватиметься на іноземців, які приїжджають до країни з метою вкоротити собі віку.
Як повідомлялося, в Австрії 1 січня набув чинності закон про пасивну добровільну евтаназію, або асистоване самогубство.