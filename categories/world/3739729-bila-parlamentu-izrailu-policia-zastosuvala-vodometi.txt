Поліція Ізраїлю застосувала водомети та затримала протестувальників біля парламенту напередодні ключового голосування щодо законопроєкту про судову реформу, яка викликала великі суперечності в суспільстві.

Як передає Укрінформ, про це повідомляє BBC.
У понеділок вранці проти протестувальників, які блокували вулицю біля Кнесету в Єрусалимі, поліцейські застосували водомети і відтиснули їх з дороги під звуки барабанів, свистків і сирен.
За даними місцевих ЗМІ, один протестувальник отримав поранення, шістьох було затримано. Інші протестувальники оточили поліцейський фургон, скандуючи поліцейським «ганьба».
Близько 150 великих компаній, включаючи банки, у понеділок страйкують на знак протесту проти законопроєкту про судову реформу.
Сама ж реформа спрямована на обмеження повноважень судів, які, на думку уряду, занадто розширилися. Натомість противники реформи кажуть, що вона ставить під загрозу демократію Ізраїлю.
Президент Ізраїлю Іцхак Герцог заявив, що країна перебуває у «надзвичайній ситуації», і закликав політичних лідерів досягнути компромісу в цьому питанні.
Крім цього, колишні керівники Служб безпеки Ізраїлю, голови суддів та відомі юридичні та бізнес-діячі активно виступають проти реформи.
Також законопроєкт піддав критиці президент США Джо Байден, який закликав відкласти ухвалення законопроєкту, що розколює суспільство.
Як повідомляв Укрінформ, масові протести в Ізраїлі розпочалися у січні, коли влада оголосила про план перегляду судової системи. Ця реформа, зокрема, передбачає передання парламентській більшості контролю за процесом відбору суддів Верховного суду. Також влада хоче відмовитися від законодавчого принципу, що дозволяє Верховному суду скасовувати рішення уряду та ветувати.
У понеділок, 10 липня, парламент Ізраїлю схвалив у першому читанні законопроєкт, який обмежує частину повноважень Верховного суду.
Фото: ВВС