Азербайджан закрив про'їзд Лачинським коридором, що з'єднує Вірменію та Нагірний Карабах, розпочавши встановлення там власного КПП.

Як передає Укрінформ, про це повідомляє OC Media
У неділю азербайджанські прикордонники заблокували проїзд мостом Хакарі поблизу вірменського кордону.
Влада Азербайджану заявила, що цей крок був спрямований на те, щоб запобігти перекиданню зброї та солдатів з Вірменії до Нагірного Карабаху. У заяві в понеділок міністерство закордонних справ Азербайджану заявило про «систематичне та широкомасштабне зловживання» коридором. Вони заявили, що «механізм контролю» буде реалізований у «взаємодії з російськими миротворчими силами».
Азербайджан постійно звинувачує Вірменію та російську миротворчу місію у передачі зброї та військового персоналу до Нагірного Карабаху, обидві сторони це заперечують.
Натомість Вірменія звинуватила Азербайджан у використанні закриття проїзду для «зриву» мирних переговорів між двома країнами. У недільній заяві міністерство закордонних справ закликало ООН «вжити ефективних кроків» для виконання рішення Міжнародного суду ООН, яке вимагає відновлення коридору.
Нагадаємо: за радянських часів Нагірний Карабах входив до Азербайджанської РСР, хоч і був регіоном з вірменською етнічною більшістю.
У Баку заявляють, що вірменські сили впродовж останніх днів активізували постачання зброї на контрольовану етнічними вірменами частину території Карабаху в обхід так званого Лачинського коридору.
У свою чергу вірменська влада Нагірного Карабаху заявляє, що гірська дорога не використовувалася для перевезення зброї, а лише «для організації цивільного та невідкладного сполучення між Степанакертом (азербайджанська назва Ханкенді) та чотирма громадами Шушинського району».
Близько трьох десятиліть Азербайджан не контролював приблизно 20% своєї міжнародно визнаної території. Ішлося не лише про колишню автономію, яка за радянських часів називалася Нагірно-Карабаською автономною областю, але й про прилеглі до неї райони Азербайджану.
Впродовж останніх років Азербайджан відвоював значну частину території, включно із частиною власне Карабаху, зокрема, містом Шуша.
Фото: RFE/RL