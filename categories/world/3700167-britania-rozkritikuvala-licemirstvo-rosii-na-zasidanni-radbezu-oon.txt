росія, напавши на Україну, показала всьому світові, що означає її ідея багатосторонності, про яку говорив на засіданні Ради Безпеки ООН глава МЗС сергій лавров.

Як передає власний кореспондент Укрінформу у Нью-Йорку, про це заявила в понеділок на відкритих дебатах в Радбезі постпред Великої Британії при ООН Барбара Вудворд.
«Ми бачили, що означає для світу російська ідея багатосторонності. За більш як рік повномасштабного вторгнення росії в Україну президент путін приніс цій країні немислимі страждання, розтоптавши Статут ООН. Тисячі українців убито, мільйони були змушені покинути свої домівки, а мільярди людей по всьому світу зіткнулися зі стрімким зростанням цін на сировинні товари та браком продовольчої безпеки», – сказала вона.
За словами Вудворд, війна стала також справжньою катастрофою для самої росії, яка зазнала численних людських втрат. Мільйони тікають з країни, щоб уникнути призову, свободу слова придушено, економіка росії скорочується, зазначила постпред.
«Її армія перебуває в безладі, покладаючись на "вагнера" – непідзвітну групу найманців, існування якої рік тому заперечувалося, але яка зараз видає поради вашому міністерству закордонних справ під час вашого головування в Раді Безпеки», – сказала вона, звертаючись до лаврова.
російське покоління втратило своє майбутнє, і уряд рф навіть не може пояснити чому, додала вона, підкресливши, що виправдання причин війни бажанням «перемогти нацизм та захиститися від біологічної зброї є очевидною брехнею».
«Попри всі заяви міністра лаврова про ефективну багатосторонність, я не бачу нічого ефективного чи багатостороннього у зовнішній політиці росії», – наголосила Вудворд.
За її словами, якщо лавров зацікавлений у якнайшвидшому завершенні конфлікту, для цього росія повинна негайно вивести свої війська з усієї української території.
Як повідомлялося, у понеділок у РБ ООН під головуванням лаврова проходить засідання «Ефективна багатосторонність через захист принципів Статуту ООН». лавров представив позицію росії так, ніби вона захищає багатосторонні відносини й захищає принципи Статуту ООН.
Минулого тижня лавров та ватажок «групи вагнера» євген пригожин синхронно заговорили про нібито бажання завершення війни проти України. При цьому пригожин наголошував на необхідності закріплення досягнутих територіальних здобутків рф.