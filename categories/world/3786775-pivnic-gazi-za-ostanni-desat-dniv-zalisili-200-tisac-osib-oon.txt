За останні десять днів ще 200 тисяч людей залишили північну частину Гази через бойові дії між Ізраїлем і ХАМАСом.

Про це повідомив у вівторок Офіс ООН з координації гуманітарних питань (OCHA), передає Укрінформ з посиланням на The Guardian.
Ті, хто виїхав за останній тиждень, приєдналися до приблизно 1,5 мільйона людей – трьох чвертей населення Гази, які вже залишили свої домівки.
Зазначається, що на півночі сектору Гази все ще залишаються сотні тисяч людей, які не хочуть або не можуть евакуюватися на південь на тлі активізації бойових дій. Вони стикаються з проблемами постачання їжі та води.
В Офіс ООН з координації гуманітарних питань заявили, що наразі лише одна лікарня на півночі Гази має електрику і може приймати пацієнтів.
Як повідомляв Укрінформ, Армія оборони Ізраїлю (ЦАХАЛ) заявила у вівторок, що Військово-повітряні сили (ВПС) країни завдали ударів по 200 об’єктам у секторі Гази за минулу добу.
Фото: Mustafa Hassona/Anadolu/Getty Images