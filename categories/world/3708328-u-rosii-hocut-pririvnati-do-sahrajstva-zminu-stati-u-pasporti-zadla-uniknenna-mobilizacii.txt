Міністр юстиції рф Костянтин Чуйченко заявив, що найближчим часом з'явиться законопроєкт, який заборонить зміну статі у паспорті та інших документах.

Про це Чуйченко заявив на Петербурзькому міжнародному юридичному форумі, передає кореспондент Укрінформу із посиланням на ТАСС.
Раніше, наприкінці квітня, Чуйченко мотивував такий крок необхідністю закріплення сімейних цінностей у законодавстві.
Голова слідчого комітету росії Олександр Бастрикін, виступаючи на цьому ж форумі, назвав зміну статі «в документах, на папері» шахрайством, що порушує інтереси держави та зменшує її обороноспроможність.
Бастрикін уточнив, що має на увазі тих, хто змінив стать заради уникнення мобілізації. «Ми будемо діяти з урахуванням нових реалій», - заявив голова слідкому.
Згідно зі статистикою МВС рф, у 2022 році кількість росіян, які отримали нові паспорти через зміну статі, зросла майже вдвічі порівняно з 2021 роком (936 проти 554).
Як повідомляв Укрінформ, за даними ЗМІ, у росії протягом року хочуть «тихо» завербувати на війну в Україні понад 400 тисяч росіян.