Мюнхенський суд засудив ексглаву автомобільної компанії Audi Руперта Штадлера до позбавлення волі на строк 1 рік і 9 місяців умовно у справі про махінації з програмним забезпеченням в автомобілях із дизельним мотором концерну Volkswagen («дизельгейт»).

Про це повідомляє Reuters, передає Укрінформ.
Штадлера засудили за шахрайство. Він став першим членом ради директорів VW, засудженим у справі про «дизельгейт».
Також його оштрафували на 1,1 мільйона євро.
Адвокат Ульріке Толе-Гролл, яка представляла інтереси Штадлера, заявляла, що він не знав про маніпуляції з автомобілями і заподіяння шкоди покупцям, але визнав, що це можливо.
Спочатку прокуратура вимагала оштрафувати Штадлера на 2 млн євро.
Як повідомлялося, скандал разгорівся після того, як американські екологічні служби виявили, що на автомобілі Volkswagen з дизельними двигунами встановлювалось програмне забезпечення, що дозволяло в рази знизити показники викидів вихлопних газів та обійти екологічні стандарти. Колективний позов проти виробника подали 260 тисяч водіїв. У 2015 році Volkswagen і Audi визнали, що використовували незаконне програмне забезпечення для маніпуляції результатами під час тестів на викиди.
У травні 2020 року Федеральний суд у Німеччині ухвалив рішення, яке зобов’язує автоконцерн Volkswagen виплатити компенсацію покупцям автомобілів із дизельними двигунами, які були оснащені програмним забезпеченням, що спотворювало відомості про шкідливі викиди.
Судовий процес у справі Штадлера тривав з 2020 року.