У НАТО вважають, що військової загрози для Молдови з боку Росії немає.

Про це заявив заступник генсека НАТО Мірча Джоане, який перебуває з офіційним візитом у Кишиневі, передає Укрінформ із посиланням на TV8.md.
«Я хочу ще раз підтвердити, перебуваючи тут, у Кишиневі, що ми не бачимо військової загрози для Молдови з боку Росії. З тієї простої причини, що Україна робить дуже хорошу роботу за нашої підтримки, тому ризику і немає. Але це не означає, що Росія не починала і не продовжує обговорення застосування інструментів, які в сукупності є гібридною війною проти Молдови. Від застосування енергетичного тиску до кібератак і дезінформації», - заявив Джоане.
У ході візиту Джоане провів зустрічі з керівництвом Молдови та представниками Міністерства оборони, яких запевнив у повній підтримці Альянсу.
Попри запевнення про те, що країна зараз у безпеці, прем'єр-міністр Дорін Речан заявив, що Молдова не відмовляється від ідеї модернізації національної армії. Оборонні можливості планують увідповіднювати до стандартів НАТО, і в цьому сенсі влада розраховує на сприяння партнерів.
«Нейтралітет Молдови не означає, що ми байдужі, і нам не потрібно нічого робити. Тому ми повинні зосередитися на обороноздатності та інвестувати в армію, щоб наша національна армія відповідала стандартам НАТО і, очевидно, ми зможемо отримати підтримку наших партнерів», - сказав Речан.
Як повідомляв Укрінформ, заступник генсека НАТО Мірча Джоане заявив, що немає жодних ознак того, що Росія готується напасти на країну Північноатлантичного Альянсу - Румунію чи будь-яку іншу державу.