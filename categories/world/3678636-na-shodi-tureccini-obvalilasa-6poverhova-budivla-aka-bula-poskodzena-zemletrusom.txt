У місті Шанлиурфа, що на південному сході Туреччини, обвалилася 6-поверхова будівля, яка була пошкоджена внаслідок землетрусів 6 лютого.

Про це повідомляє Укрінформ з посиланням на губернатора провінції Шанлиурфа Саліха Айхана у Твіттері.
“У районі Галіліє Шанлиурфи обвалився 6-поверховий будинок, який сильно постраждав і був евакуйований. Наші бригади працюють на завалах. На щастя, наразі під уламками не виявлено жодних слідів наших громадян”, - повідомив губернатор.
Пошукові роботи триватимуть доти, доки не будуть прибрані всі уламки.
На відео з моменту завалення будинку, оприлюдненого TRT Haber, видно, що будинок знаходився на вулиці з активним транспортним рухом.
Як губернатор розповів телеканалу, у провінції близько 2,5 тисяч сильно пошкоджених будівель і закликав населення не відвідувати будівлі, які були опечатані та заборонені для перебування в них, оскільки це небезпечно для життя.
За останніми даними, внаслідок землетрусів у Туреччині загинули 45 968 людей, 108 068 отримали травми.
Фото: АА