У Рязанській області (РФ) вранці у суботу, 11 листопада, зійшли з рейок 19 вагонів вантажного поїзда, ймовірно внаслідок "втручання сторонніх осіб".

Про це повідомляє Медуза, передає Укрінформ.
За інформацією Московської залізниці (МЖД), аварія сталася на перегоні Рибне-Блокпост. Незначних травм зазнав помічник машиніста.
У компанії заявили, що за попередніми даними сходження з рейок сталося через "втручання сторонніх осіб" у роботу залізничного транспорту.

Зазначається, що загрози екології немає, на рух пасажирських і приміських поїздів подія не вплине.

На місце аварії для ліквідації наслідків відправлено відновлювальні поїзди.
Водночас у російських пабліках повідомляють, що аварія сталася в районі станції "Дягілєво". Сім вагонів із мінеральними добривами впали на бік.

Перед цим було чути вибух, залізничне полотно пошкоджено.
Як повідомляв Укрінформ, від початку повномасштабного російського вторгнення в Україну справи про диверсії на залізницях у Росії порушили на 137 осіб, більш ніж половина з них – молоді люди віком до 20 років.
Фото із соцмереж