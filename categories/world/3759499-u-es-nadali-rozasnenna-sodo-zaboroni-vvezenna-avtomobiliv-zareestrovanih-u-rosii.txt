В'їзд до країн Європейського Союзу на зареєстрованих у Росії автомобілях заборонено.

Про це йдеться у роз’ясненні Єврокомісії, передає Укрінформ.
У Єврокомісії наголосили, що стаття 3і Регламенту Ради ЄС 833/2014 забороняє придбання, ввезення або передачу безпосередньо або опосередковано товарів, вказаних у Додатку XXI до Регламенту, якщо вони походять або ввозяться з Росії. Це включає й автомобілі. При цьому не має значення, йдеться про використання транспортних засобів з приватною чи комерційною метою.
Водночас зазначається, що певні винятки зроблено для товарів, придбаних у Росії для особистого користування громадянами ЄС та їхніми найближчими родичами.
«Вже минув перехідний період, подальших винятків не передбачено, тому ввезення таких товарів з Росії заборонено», - заявили в Єврокомісії.
Як зазначає РБК, влітку у деяких росіян, які приїжджали до Німеччини на своїх автомобілях, арештовували машини на митниці. На початку липня митниця ФРН підтвердила, що ввезення пасажирських автомобілів із Росії заборонено відповідно до ст. 3i Регламенту 833/2014, що визначає ембарго щодо Росії, і під це підпадає будь-яке переміщення товарів, навіть з особистою, некомерційною метою.
Фото: Shutterstock