Прем'єр-міністр Швеції Ульф Крістерссон у п’ятницю заявив, що Туреччина не висуває перед його країною вимог для забезпечення ратифікації її заявки на вступ до НАТО, й очікує, що це станеться "відносно скоро".

Про це передає Укрінформ із посиланням на Bloomberg.
Під час спілкування з журналістами після саміту лідерів Об’єднаних експедиційних сил Крістерссон заявив, що у Стокгольмі "виконали свою частину роботи".
"Ми виконали свої зобов'язання щодо поліпшення співпраці з Туреччиною задля запобігання фінансуванню робітничої партії Курдистану або діяльності, спрямованої проти Туреччини", – сказав він.
Шведський прем’єр також розповів про "набагато кращу" співпрацю між поліцією й службами безпеки обох країн і додав, що "інші країни явно з нетерпінням чекають на ратифікацію" членства Швеції в НАТО.
Як повідомляв Укрінформ, раніше президент Туреччини заявив про те, що схвалення турецьким парламентом вступу Швеції в НАТО залежить від дотримання Швецією обіцянок та не має точних термінів виконання.