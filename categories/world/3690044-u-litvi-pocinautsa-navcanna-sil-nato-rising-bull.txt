Сили НАТО, що дислокуються у Литві, в п'ятницю розпочинають 12-денні навчання Rising Bull, під час яких союзники НАТО тренуватимуться в оборонних та наступальних операціях.

Про це повідомляє Укрінформ із посиланням на литовського мовника LRT.
У суботу учасники навчань та військова техніка переїдуть із Рукли у Йонавському районі (де знаходиться база НАТО) на місце проведення навчань – полігон генерала Сильвестраса Жукаускаса у Швенченському районі. Після закінчення навчань, 11 квітня, військова техніка повернеться в Руклу. На дорогах колони техніки супроводжуватиме військова поліція.
Загалом у навчаннях буде задіяно 1,3 тис. військовослужбовців та 250 одиниць військової техніки.
Навчання Rising Bull організовуються з метою належної підготовки до майбутніх навчань Iron Wolf 2023-1, одних із найбільших щорічних міжнародних навчань збройних сил Литви.
У ході навчань бойова група Сил передового базування НАТО та Піхотний батальйон князя Вайдотаса піхотної бригади Gelezinis vilkas ("Залізний вовк") тренуватимуться за принципом "війська проти військ".
Як повідомляв Укрінформ, з 27 по 31 березня 2023 року Польща із союзниками проводить військові навчання поблизу кордонів росії.
Фото: siklosihirek.hu