Китай і Грузія у понеділок виступили зі спільною заявою про встановлення між ними стратегічного партнерства, одного з найвищих рівнів міждержавних відносин.

Як передає Укрінформ, текст спільної заяви двох країн публікує Xinhua.
У документі зазначається, що домовленості про стратегічне партнерство досягнуто під час шестиденного візиту прем’єр-міністра Грузії Іраклія Гарібашвілі до КНР, який завершиться 1 серпня.
Відповідно до заяви, Китай і Грузія посилять взаємодію в політичній, економічній і культурно-гуманітарній сферах, а також тісніше координуватимуть свої дії в міжнародних справах.
На початку заяви обидві сторони підтвердили свою повагу до суверенітету, незалежності та територіальної цілісності всіх країн. При цьому Грузія заявила про тверде дотримання нею принципу одного Китаю, а от згадка чи натяк про підтримку китайською стороною територіальної цілісності Грузії, п’ята частина якої від 2008 року окупована Росією, відсутня.
Згідно з документом, Грузія підтримує китайський шлях модернізації і вважає, що Китай пропонує людству новий шлях розвитку, з огляду на що сторони висловили готовність обмінюватися досвідом у державному управлінні, посилити політичні консультації на високому рівні та розширювати зв’язки між центральними й місцевими органами влади та обмін досвідом між політичними групами і партіями.
В економічній сфері сторони привітали постійне зростання двосторонньої торгівлі впродовж останніх років та висловились за оптимізацію її структури, розширення видів продукції та збільшення експорту грузинських товарів і послуг до Китаю.
Грузинська сторона, серед іншого, засвідчила підтримку китайської ініціативи «Один пояс, один шлях», а в ході візиту Гарібашвілі було підписано кілька міжурядових документів, направлених на зміцнення двостороннього співробітництва у рамках цієї ініціативи.
Питання торгівлі, інвестицій, розвитку інфраструктури та інші економічні напрямки співпраці сторони домовились детально обговорити під час наступного засідання Китайсько-Грузинської комісії з торговельно-економічного співробітництва. При цьому китайська сторона пообіцяла вивчити можливість надання Грузії пільгових кредитів для реалізації соціальних та інфраструктурних проєктів.
Стосовно партнерства в міжнародних справах Грузія заявила про підтримку трьох китайських ініціатив глобального розвитку, глобальної безпеки та глобальної цивілізаційної ініціативи, а також готовність брати активну участь в їхній реалізації.
Як повідомляв Укрінформ, президентка Грузії Саломе Зурабішвілі засудила рішення так званого парламенту окупованої військами РФ Абхазії передати Москві летовище у місті Сухумі.