Адміністрація США вважає, що Китай продовжує розглядати можливості для передачі росії летальної допомоги.

Про це заявив у п’ятницю, у день оголошення Пекіном візиту глави КНР до росії, представник Білого дому Джон Кірбі, передає власний кореспондент Укрінформу.
«Ми маємо той самий рівень занепокоєння, що й минулого тижня, щодо можливостей Китаю постачати летальну зброю й летальні засоби в росію», - зауважив Кірбі.
За його словами, в адміністрації Байдена вважають, що Китай «не зняв цього питання з розгляду».
Водночас представник Білого дому зазначив, що американська сторона станом на зараз не бачила ознак будь-якої передачі летальної зброї російській сторони з боку КНР.
«Ми не вважаємо – і ми сказали про це приватно китайцям, а також публічно всім вам – що це відповідає інтересам Китаю»,- підкреслив представник адміністрації США.
Як повідомляв Укрінформ, у п’ятницю китайська сторона офіційно підтвердила візит глави КНР Сі Цзіньпіна до росії, запланований на наступний тиждень. При цьому у Вашингтоні закликали Китай враховувати інтереси України в його ініціативах щодо мирного врегулювання.