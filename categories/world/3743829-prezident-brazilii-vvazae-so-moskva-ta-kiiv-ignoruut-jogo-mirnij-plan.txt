Президент Бразилії Луїс Інасіо Лула да Сілва заявив, що його країна працює заради досягнення миру в Україні, але ні російський лідер, ні Президент України не готові говорити про мир.

Як передає Укрінформ, про це повідомляє агенція Reuters.
«Ні Путін, ні Зеленський не готові», — сказав Лула іноземним кореспондентам на пресконференції, додавши, що мирні пропозиції, які він прагне втілити з іншими країнами, будуть готові, коли Москва та Україна захочуть вести переговори.
«Роль Бразилії полягає у тому, щоб разом з іншими спробувати досягти мирної пропозиції, коли цього захочуть обидві країни», — сказав Лула да Сілва.
Воодночас він розкритикував західні держави та Раду Безпеки ООН за те, що вони нібито не зупиняють війну.
Окрім того, бразильський президент вважає, що «Група семи» більше не повинна існувати, а її має замінити більша група за принципом G20, де якої увійдуть країни, що розвиваються.
Як повідомлялося, Президент Бразилії Луїс Інасіу Лула да Сілва заявив, що світ «втомився» від війни РФ проти України.
Президент України Володимир Зеленський в інтерв'ю латиноамериканським ЗМІ наголосив, що зацікавлений у зустрічі з президентом Бразилії для обговорення ситуації, що склалася.
Він також заявляв, що вважає нечесною позицію лідерів деяких держав про «втому від війни».