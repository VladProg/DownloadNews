Угорщина мала достатньо часу, аби визначитися, на чиєму вона боці – НАТО чи Росії, тому якщо угорський прем’єр-міністр Віктор Орбан вирішить і надалі шантажувати Альянс, то Угорщину треба виключити з НАТО.

На цьому в інтерв’ю Укрінформу наголосив польський експерт, екскомандувач сухопутних військ Польщі Вальдемар Скшипчак.
За словами експерта, НАТО дало достатньо часу Угорщині, щоб вона “отямилася”.
“Якщо Угорщина є на боці Путіна, то їй треба показати “жовту картку” і сказати так: якщо ви не зміните позицію, то виходите з НАТО. Не може бути так, що Угорщина тероризує весь Альянс, потрібно перервати угорський шантаж у НАТО. Якщо Орбан хоче шантажувати НАТО, то Угорщину треба виключити з Альянсу”, - наголосив польський генерал.
Він додав, що в НАТО не може бути країн, які грають на боці обох сторін, оскільки Альянс є монолітною структурою, відкритою для тих, хто захищає демократію, свободу і мир.
Скшипчак вважає, що треба чітко сказати: позиція Орбана шкодить єдності НАТО, відтак Будапешту треба дати зрозуміти, що він з НАТО або проти.
“У другому випадку така Угорщина не потрібна Альянсу, вона є для Організації політичним та економічним тягарем. Для країн з такою позицією, як в Орбана, не може бути місця в Альянсі”,- резюмував екскомандувач сухопутних військ Польщі.
Як повідомлялося, від початку повномасштабного вторгнення Росії в Україну Угорщина займає двозначну позицію, зберігаючи дуже тісні політичні та економічні відносини з країною-агресоркою, блокуючи окремі санкції проти РФ, а також, частково, поглиблення відносин НАТО та ЄС. з Україною.