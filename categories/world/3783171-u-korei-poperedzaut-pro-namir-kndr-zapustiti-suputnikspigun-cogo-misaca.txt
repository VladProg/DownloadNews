В Об’єднаному комітеті начальників штабів Південної Кореї (JCS) попередили, що КНДР цього місяця може вдатися до третьої спроби запуску шпигунського супутника.

Як передає Укрінформ, про це повідомляє Yonhap.
Пхеньян оголосив 18 листопада «днем ракетної промисловості» на честь успішного випробувального запуску міжконтинентальної балістичної ракети Hwasong-17 минулого року, йдеться у державних ЗМІ Північної Кореї.
Сон Чжун, представник JSC, сказав, що південнокорейські військові стежили за військовою діяльністю Північної Кореї для виявлення ознак організації різного роду провокацій у першу річницю запуску міжконтинентальної балістичної ракети.
«Розвідувальні органи Південної Кореї та Сполучених Штатів тісно скоординували свою роботу, щоб відстежувати і контролювати можливості проведення Північною Кореєю різноманітних провокацій, включаючи третій запуск того, що вона називає космічним супутником», – запевнив Чжун на пресбрифінгу.
Північна Корея здійснила дві невдалі спроби із виведення розвідувального супутника на орбіту у травні та серпні і пообіцяла повторити запуск у жовтні, проте не вклалася у визначений термін.
Минулого тижня міністр оборони Південної Кореї Сін Вон Сік заявив, що КНДР, ймовірно, відклала свій план третього запуску шпигунського супутника задля усунення технологічних збоїв у системі за допомогою Росії, йдеться у матеріалі.
Як повідомлялося, за даними Національної розвідувальної служби (NIS) Південної Кореї, КНДР перебуває на завершальній стадії підготовки до запуску розвідувального супутника.