Міноборони Німеччини наприкінці листопада відправить чотири винищувачі типу Eurofighter до Румунії для підтримки місії НАТО з контролю за повітрям.

Як передає Укрінформ, про це повідомляє Reuters.
За словами співрозмовника, перша група з 80 німецьких солдатів, які будуть розміщені на військовій базі поблизу Констанци, вирушить до Румунії пізніше в четвер.
Військово-повітряні сили Німеччини в минулому підтримували місію НАТО з контролю за повітрям в Румунії.
Як відомо, Північноатлантичний Альянс посилив свою військову присутність на східному фланзі після вторгнення Росії в Україну в 2022 році.
Зазначається, що таке рішення Берліна було ухвалене через кілька тижнів після серії російських атак на українські порти на річці Дунай.
Атаки сталися всього за сотні метрів від румунського кордону. При цьому уламки безпілотників знайдені в Румунії.
Ці події підвищили ризики для безпеки військового Альянсу (НАТО), члени якого мають зобов’язання щодо взаємної оборони.
Як повідомляв Укрінформ, у жовтні після чергових атак Росії по Україні на території Румунії знову знайшли уламки дрона, який впав за три кілометри від міста Плауру в повіті Тулча.