Китай закликає Міжнародний кримінальний суд (МКС) уникати «політизації та подвійних стандартів» і поважати імунітет глав держав.

Як передає кореспондент Укрінформу, про це сьогодні на брифінгу заявив речник Міністерства закордонних справ КНР Ван Веньбінь, коментуючи ордер МКС на арешт президента росії володимира путіна.
«Міжнародний кримінальний суд повинен дотримуватися об’єктивної та неупередженої позиції і поважати імунітет глав держав згідно з міжнародним правом», - сказав Ван Веньбінь.
Він закликав суд «уникати політизації та подвійних стандартів», вчергове повторивши позицію Пекіна, що вирішити «українську кризу» можна лише «діалогом і переговорами».
Китай не є підписантом Римського статуту, договору ООН, який регулює роботу Міжнародного кримінального суду.
Як повідомляв Укрінформ, 17 березня Палата попереднього провадження Міжнародного кримінального суду видала ордери на арешт президента рф володимира путіна та уповноваженої президента рф у справах дитини марії львової-бєлової за підозрою у воєнних злочинах – незаконних депортації та переміщенні населення, зокрема дітей, з окупованої території України щонайменше з 24 лютого 2022 року.