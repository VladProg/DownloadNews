Офіційна делегація Ізраїлю у складі дипломатів та урядовців уперше відвідала з візитом Саудівську Аравію.

Про це повідомляє DW, передає Укрінформ.
«Візит підтвердив у неділю, 10 вересня, ізраїльський представник, прокоментувавши відповідні повідомлення ізраїльських ЗМІ», - йдеться в повідомленні.
Як зазначається, візит делегації Ізраїлю пов’язаний із засіданням Комітету Всесвітньої спадщини ЮНЕСКО, що відбувається у Саудівській Аравії.
За словами представника Ізраїлю, в Ер-Ріяді перебувають дипломати цієї країни, представники міністерства освіти, а також глава Управління у справах старожитностей.
За інформацією ізраїльських ЗМІ, на зустрічі делегація має намір виступити проти планів включення Єрихону до палестинського списку об'єктів Всесвітньої спадщини.
Також уточнюється, що Ізраїль, який припинив членство в ЮНЕСКО у 2019 році (оскільки вважає цю організацію упередженою), бере участь у засіданні як спостерігач.
Як повідомлялося, Саудівська Аравія та Іран обмінялися послами, таким чином офіційно відновивши дипломатичні відносини після семирічної перерви.