Під час санкціонованої акції біля посольства Іраку у Швеції двоє чоловіків розтоптали Коран і намагалися його підпалити.

Як передає Укрінформ, про це повідомляє DW.
За даними шведських ЗМІ, один з учасників акції потоптався на примірнику Корану, після чого, відвернувшись від камер журналістів, разом зі спільником спробував підпалити книгу, але вона не зайнялася.
В акції взяли участь ті самі особи, які спалили священну ісламську книгу наприкінці червня, зокрема біженець з Іраку Салван Моміка.
Як повідомлялося, уранці 20 липня сотні протестувальників вдерлися в посольство Швеції в центрі Багдада та підпалили його на знак протесту проти очікуваного спалення Корану в Стокгольмі. Після цього влада Іраку наказав послу Швеції залишити країну.
Раніше, 28 червня, в день початку мусульманського свята Курбан-байрам, на дозволеній демонстрації біля мечеті у Стокгольмі спалили копію Корану. В уряді Швеції це назвали ісламофобським актом.
Невдовзі після цього поліція Стокгольма дала дозвіл на акцію протесту чоловікові, який заявив про намір спалити Біблію та Тору біля посольства Ізраїлю.
Фото: Shutterstock