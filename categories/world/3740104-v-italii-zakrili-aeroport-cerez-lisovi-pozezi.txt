Аеропорт італійського Палермо був тимчасово закритий у вівторок вранці, 25 липня, після того, як лісові пожежі на пагорбах навколо сицилійського міста досягли периметру аеропорту.

Як передає Укрінформ, про це повідомляє ANSA.
Команди пожежників працювали над гасінням пожежі, а аеропорт планує відновити роботу об 11 годині ранку за місцевим часом.
Станом на 07.30 годину ранку було скасовано вісім рейсів.
Зазначається, що аеропорт також був ізольований впродовж декількох годин через перекриття доріг і призупинення залізничного сполучення з Палермо.

Фото: ANSA
Лісові пожежі охоплюють, зокрема, гору Капо Галло, мис, звідки відкривається вид на морський курорт Монделло, і пагорб Беллолампо, де в понеділок ввечері горіла частина місцевого сміттєзвалища з викидом отруйних газів.
Наразі повідомляється, що 120 сімей були евакуйовані зі своїх будинків, а також про відключення електроенергії в багатьох районах міста.
Як повідомляв Укрінформ, минулого понеділка аеропорт у сицилійському місті Катанія, неподалік від деяких з головних туристичних точок східної Сицилії, був закритий до середи через пожежу.