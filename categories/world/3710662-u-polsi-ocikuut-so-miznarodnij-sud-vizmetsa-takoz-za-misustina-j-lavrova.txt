Видання МКС ордерів на арешт президента Росії Володимира Путіна та дитячої омбудсменки Марії Львової-Бєлової у Польщі вважають “значним кроком” у притягненні до відповідальності також й інших вищих представників російської влади.

Йдеться, зокрема, про главу уряду РФ Михайла Мішустіна і міністра закордонних справ Сергія Лаврова. Про це у коментарі Укрінформу заявив речник МЗС Польщі Лукаш Ясіна.
“Польща вважає це значним кроком до притягнення до індивідуальної кримінальної відповідальності за міжнародні злочини вищого керівництва Росії, а також чітким символічним і правовим сигналом того, що МКС може і буде вживати заходів проти найвищих посадовців Російської Федерації, в тому числі, так званої трійки, тобто глави держави, прем'єр-міністра і міністра закордонних справ”, - заявив Ясіна.
Він зауважив, що у Польщі усвідомлюють: є що одна категорія злочинів, з якої все почалося - злочин агресії Росії проти України - і вона лежить поза юрисдикцією МКС. Відтак, Польща підтримує та працює над створенням нового міжнародного суду щодо злочину агресії Росії проти України, без однозначного вказання способу його створення та повноважень.
“Ми розглядаємо це як передумову міцного миру в майбутньому”,- резюмував Ясіна.
Як відомо, у березні судді Міжнародного кримінального суду (МКС) видали ордери на арешт президента Росії Володимира Путіна та російської дитячої омбудсменки Марії Львової-Бєлової. Президента Росії та уповноважену президента РФ у справах дитини підозрюють у воєнних злочинах - незаконних депортації та переміщення населення, зокрема дітей, з окупованої території України, щонайменше з 24 лютого 2022 року.
Фото: Jean-Christophe Bott/dpa