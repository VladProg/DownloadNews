Джо Байден наказав приспустити державні прапори США в усіх державних установах на знак вшанування пам’яті жертв стрілянини в початковій школі міста Нешвілл.

Про це йдеться в розпорядженні президента США, оприлюдненому Білим домом, передає Укрінформ.
«Наказую, щоб прапор Сполучених Штатів був приспущений у Білому домі та на всіх громадських будівлях і територіях, у всіх військових і військово-морських гарнізонах, а також на всіх військово-морських суднах федерального уряду, в окрузі Колумбія та в усіх штатах США, їхніх територіях і володіннях до заходу сонця 31 березня 2023 року», - зазначається в документі.
Крім того, прапори мають бути приспущеними в усіх посольствах, представництвах, консульствах Сполучених Штатів, та на інших об'єктах за кордоном.
У цьому зв’язку в Білому домі заявили, що президент Байден вважає недостатнім посилення заходів безпеки у сфері обігу зброї, які його адміністрація разом із Конгресом запровадили за останні роки.
«Скільки ще дітей має бути вбито, перш ніж республіканці в Конгресі активізуються й ухвалять заборону на володіння штурмовою зброєю?» - зауважила на брифінгу речниця Білого дому Карін Жан-П’єр.
Вона підкреслила, що президент вкотре закликає Конгрес «вжити заходів до того, як ще одна дитина буде безглуздо вбита під час акту насильства, якого можна запобігти».

Як повідомляв Укрінформ, у понеділок у початковій школі міста Нешвілл, штат Теннессі, сталася стрілянина, внаслідок якої загинули троє дітей і троє дорослих. За даними поліції, нападницею виявилася жінка, яка також загинула.