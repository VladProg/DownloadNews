Штати допоможуть Ізраїлю звільнити захоплених Хамасом заручників, в тому числі передавши актуальні розвідувальні дані.

Як повідомляє Укрінформ, про це заявив президент США Джо Байден.

“Я наказав своїй команді працювати з ізраїльськими колегами над кожним аспектом кризи заручників, в тому числі в питанні передачі розвідувальних даних та залучення експертів уряду США для консультування ізраїльських колег стосовно зусиль із повернення заручників”, - заявив Байден.

За його словами, “вірогідним є те, що громадяни США можуть бути серед тих, кого утримує Хамас”.
“На жаль, нам відомо про щонайменше 11 вбитих американців, багато з яких зробили Ізраїль своїм другим домом”, - зазначив президент США.

Він додав, що певна кількість американців також досі вважаються зниклими безвісти “й ми співпрацюємо з ізраїльською стороною для отримання додаткової інформації щодо їх місця знаходження”.

Нагадаємо: уряд Ізраїлю раніше підтвердив, що в Газі наразі утримують понад 100 ізраїльтян, проте заперечив повідомлення про переговори щодо звільнення заручників.