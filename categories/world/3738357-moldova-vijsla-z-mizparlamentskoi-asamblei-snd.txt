У четвер парламент Молдови ухвалив у другому читанні проєкт денонсації Конвенції про Міжпарламентську асамблею СНД (МПА СНД).

Як передає Укрінформ, про це повідомляє Newsmaker. Зазначається, що за розрив Конвенції проголосували 53 депутати від партії «Дія та солідарність» (PAS).
Вихід Молдови із Міжпарламентської асамблеї СНД був ініційований спікером парламенту Ігорем Гросу у зв’язку з розбіжностями між цілями і політикою країни та організації, а також взятим Молдовою курсом на євроінтеграцію.
У пресрелізі молдовського парламенту йдеться про те, що у 2023 році країна мала заплатити за участь у МПА СНД членський внесок 5,8 мільйонів леїв, проте на початку року уряд вирішив не брати участь у заходах організації.
На додаток до Конвенції, 20 липня депутати парламенту Молдови проголосували за денонсацію Угоди в рамках СНД про взаємодію у сфері попередження та ліквідації наслідків надзвичайних ситуацій природного і техногенного характеру.
На думку МВС, розрив цієї угоди зумовлений її «незастосованістю, неактуальністю та невідповідністю дійсності».
Зазначається, що вихід Молдови із МПА СНД вплине лише на її торговельні та міграційні відносини з Росією як засновником організації. Щодо інших країн-членів СНД, Молдова зможе продовжувати з ними співпрацю як раніше.
Як повідомлялося, 28 червня уряд Молдови на засіданні схвалив проєкт закону про розрив Конвенції про Міжпарламентську асамблею держав-учасниць СНД (МПА СНД).
Фото: newsmaker.md