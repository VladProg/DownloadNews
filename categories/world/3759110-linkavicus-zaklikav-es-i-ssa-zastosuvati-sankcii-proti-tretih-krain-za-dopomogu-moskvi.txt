Колишній міністр закордонних справ Литви Лінас Лінкявічюс закликав Європейський Союз і США застосувати санкції проти третіх країн, які допомагають Росії підтримувати її військовий арсенал.

Про це дипломат написав у соцмережі Х (колишній Твіттер), передає Укрінформ.
«Попри обіцяні «нищівні» санкції, західні мікрочипи та інші важливі матеріали продовжують підтримувати військовий арсенал Росії. ЄС і США мають застосувати санкції проти третіх країн, які допомагають Москві», - зазначив Лінкявічюс.
Як повідомлялося, Європейський Союз 23 червня ухвалив 11-й пакет санкцій проти РФ, який містить механізм протидії обходу обмежень Росією. За допомогою цього механізму планується обмежити продаж та передачу чутливих технологій і продуктів подвійного призначення іншим країнам, які допомагають росіянам обходити санкції.
Спецпредставник ЄС з питань санкцій Девід О’Салліван заявив у інтерв’ю Укрінформу, що Європейський Союз постійно стежитиме за торговельною статистикою країн, які можуть реекспортувати підсанкційні товари до Росії.
Президент Володимир Зеленський наголосив, що санкційний наступ світу має відновитися, і назвав пріоритетами запровадження подальших санкцій проти енергосектору Росії, реальні обмеження постачання РФ чипів і загалом мікроелектроніки та подальше блокування російського фінансового сектору.