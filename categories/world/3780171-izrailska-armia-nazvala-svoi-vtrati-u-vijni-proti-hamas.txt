Від початку активних бойових дій проти терористичної організації ХАМАС ізраїльська армія втратила загиблими 311 військовослужбовців.

Як передає Укрінформ, про це під час брифінгу заявив речник Армії оборони Ізраїлю (ЦАХАЛ) контрадмірал Даніель Хагарі.
"Наразі ми сповістили сім'ї 311 загиблих солдатів ЦАХАЛ, а також сім'ї 230 заручників", - сказав він.
Хагарі поінформував, що минулої ночі ЦАХАЛ "розширив вхід" до сектору Гази. "Наземні операції на півночі Гази тривають. Ми просуваємося етапами війни згідно з планом, поступово розширюючи наземну активність і масштаби наших сил у секторі Гази", - заявив він.
Окрім того, у відповідь на вогонь з території Лівану ізраїльська армія завдала ударів по військових цілях та інфраструктурі терористичної організації "Хезболла".
Як повідомляв Укрінформ, вранці 7 жовтня палестинське ісламістське угруповання ХАМАС скоїло напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
Україна, США, ЄС та низка інших держав засудили атаки на Ізраїль.
Фото: Ilia Yefimovich/picture alliance/Getty Images