Китай завершив триденні військові навчання довкола Тайваню, під час яких сили Східного військового округу Народно-визвольної армії Китаю (НВАК) відпрацьовували завдання ракетних ударів по цілях на острові та блокування його морського і повітряного простору.

Про це повідомляє Reuters, передає Укрінформ.
Китайські військові заявили, що «успішно завершили» навчання та «всебічно перевірили» можливості підрозділів діяти в реальних бойових умовах, наголосивши на готовності «рішуче придушувати будь-які форми сепаратизму незалежності Тайваню та іноземного втручання».
Державне телебачення Китаю розповіло, що бойові кораблі на чолі з авіаносцем «Шаньдун» та літаки НВАК, у тому числі бомбардувальники H-6, здатні нести ядерну зброю, відпрацьовували «спільні дії зі встановлення всебічної блокади острова».
У міністерстві оборони Тайваню заявили, що, станом на ранок понеділка, виявили довкола острова 11 китайських бойових кораблів та 59 літаків, із яких 39 порушили серединну лінію Тайванської протоки, що вважається розмежувальною між двома сторонами, та увійшли в зону розпізнавання ППО Тайваню.
В уряді Японії, коментуючи навчання НВАК навколо острова, зазначили, що стежать за маневрами «з великим інтересом» та наголосили на важливості збереження миру і стабільності в Тайванській протоці.
У Європейському Союзі в понеділок висловили стурбованість військовими навчаннями Китаю навколо Тайваню й заявили, що статус острова не можна змінювати силою, оскільки будь-яка ескалація ситуації або застосування сили там матиме величезні глобальні наслідки.
Як повідомляв Укрінформ, Міністерство оборони КНР підтвердило, що військові армії Китаю в ході навчань відпрацювали імітаційні ракетні удари високоточною зброєю «по ключових цілях» на острові Тайвань і навколишніх водах.
Фото: Getty Images