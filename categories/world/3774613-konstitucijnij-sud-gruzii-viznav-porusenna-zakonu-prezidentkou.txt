Конституційний суд Грузії визнав порушення Конституції країни президенткою Грузії Саломе Зурабішвілі.

Про це повідомляє Ехо Кавказа, передає Укрінформ.
Конституційне звернення депутатів парламенту про імпічмент підтримали шість членів Конституційного суду Грузії, троє виступили проти.
Тепер парламент у двотижневий термін має розглянути та поставити на голосування питання про усунення Зурабішвілі з посади у порядку імпічменту.
Рішення про імпічмент мають підтримати як мінімум 100 депутатів парламенту. Враховуючи те, що практично всі опозиціонери обіцяють голосувати проти, правляча партія, ймовірно, не зможе усунути Зурабішвілі з посади.
Раніше у Конституційному суді відбулися слухання у цій справі. Заявку про імпічмент, підписану 80 депутатами, у суді представляли члени правлячої партії «Грузинська мрія», зокрема її голова Іраклій Кобахідзе.
«Грузинська мрія» стверджує, що президентка Зурабішвілі порушила Конституцію, оскільки вирушила в закордонні поїздки, не отримавши дозволу уряду. Згідно зі статтею 52 Конституції Грузії, президент «за згодою уряду здійснює представницькі повноваження у зовнішніх зносинах, веде переговори з іноземними державами та міжнародними організаціями». Зурабішвілі, зокрема, зустрілася з президентами ФРН, Франції та Європейської Ради.
Президентка не була присутня на слуханнях, у суді її інтереси представляли ексдепутат від «Грузинської мрії» Тамар Чугошвілі та колишня суддя грузинського Конституційного суду Майя Копалеїшвілі.
Як повідомляв Укрінформ, наприкінці серпня президентка Грузії Саломе Зурабішвілі розпочала кілька запланованих візитів до країн Європи.
Уряд Грузії не схвалив закордонні візити Зурабішвілі. У правлячій партії вважають, що вона порушила Конституцію, провівши зустрічі з президентами ФРН, Франції та головою Європейської ради.
Згідно з Конституцією Грузії, президент країни здійснює представницькі повноваження у зовнішніх відносинах за згодою уряду.
Для оголошення імпічменту президенту Грузії потрібна згода 100 депутатів парламенту. На сьогодні в парламенті Грузії, що складається зі 150 членів, налічується 140 чинних депутатів. До парламентської більшості входять 84 депутати, а до парламентської опозиції - 56. В опозиції не виключають, що правляча сила зможе "підкупити" депутатів для отримання голосів на користь імпічменту.