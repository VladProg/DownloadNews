Новий посол Латвії в НАТО Маріс Рієкстінш заявив, що можливі провокації за участю групи найманців ПВК "Вагнер", що перебуває зараз у Білорусі, розцінюватимуться НАТО як дії, які підтримує керівництво Росії.

Як передає Укрінформ, про це повідомляє Delfi з посиланням на інтерв'ю дипломата латвійському TV.
Ріекстінш оцінює можливість провокацій з боку "Вагнера" як відносно невисоку, але повністю їх не виключає. При цьому він наголошує: якщо провокації таки відбудуться, НАТО розцінить їх як дії, які підтримує керівництво Росії, і відповість відповідними кроками. Тому Кремль не зможе "виплутатися" твердженнями про те, що угруповання є приватною компанією.
Щодо нещодавнього прольоту білоруських вертольотів над Польщею Рієкстінш відзначив, що мета таких дій — поставити під сумнів готовність союзників по НАТО до різних ризиків безпеки.
Оцінюючи ризики, пов'язані з навчаннями російського флоту в Балтійському морі, дипломат зазначив, що військові навчання є скоріше демонстрацією сили, аніж прикриттям провокацій. Рієкстінш також очікує, що наступні російсько-білоруські навчання "Захід-2023" можуть бути скромнішими за масштабом, ніж попередні, оскільки російські ресурси здебільшого зайняті на війні в Україні.
«Я впевнений, що НАТО готове реагувати відповідно до потреб ситуації», - підкреслив він, зазначивши, що в НАТО регулярно проводиться аналіз загроз, на основі якого готуються пропозиції щодо рішень на політичному рівні.
Латвійський дипломат Маріс Рієкстінш був міністром закордонних справ Латвії (2007-2010), послом в США (2004-2006), в НАТО (2011-2015), а також – останнім послом Латвії в Москві, тобто до того моменту, як був понижений рівень стосунків з країною-агресором (2017-2023).
Напередодні в Укрінформі вийшло інтерв’ю з Рієкстіншем.