МЗС Литви викликало тимчасового повіреного у справах Білорусі Ярослава Хмиля та вручило йому ноту протесту через заяви загрозливого характеру від офіційних осіб цієї країни.

Про це повідомляє Укрінформ із посиланням на МЗС Литви.
Рішучий протест був висловлений після виступу першого заступника державного секретаря Ради безпеки Білорусі Павла Муравейка, опублікованого виданням «Вечерний Минск» 24 жовтня.
МЗС зазначило, що такі заяви, котрі можна розцінювати як відкриту погрозу нападу на Литву, є абсолютно неприйнятними. Міністерство зажадало від Білорусі негайно надати офіційне пояснення заяви Муравейка та наголосило, що Литва вживатиме всіх можливих заходів для забезпечення безпеки, суверенітету та територіальної цілісності держави.
Як повідомлялося, депутат Європейського парламенту від Литви, постійний доповідач з питань Білорусі Пятрас Ауштрявічюс заявив, що погрози «пробити коридор» для транзиту білоруських товарів через Литву з боку Павла Муравейка свідчать про те, що запроваджені проти Білорусі обмеження мають вплив на економічні та фінансові результати її державного бюджету.