Росія становить найбільшу загрозу для миру та безпеки на всьому євроатлантичному просторі в осяжному майбутньому, отже Німеччина разом з партнерами продовжать підтримувати Україну.

Про це заявив канцлер ФРН Олаф Шольц, представляючи з колегами-міністрами в середу «Стратегію національної безпеки: Інтегрована безпека для Німеччини», повідомляє кореспондент Укрінформу.
«Агресивна війна Росії проти України є порушенням міжнародного права та європейського безпекового порядку. Сьогоднішня Росія є найбільшою загрозою для миру та безпеки в євроатлантичному регіоні в осяжному майбутньому», - записано в документі, першому подібному в історії ФРН.
«Жорстока загарбницька війна Росії проти України кидає фундаментальний виклик європейському безпековому порядку… Тому так важливо підтримати Україну», - заявив на презентації документа канцлер ФРН.
За його словами, Німеччина є наразі другою після США за обсягами надання Україні допомоги – фінансової, гуманітарної, а також зброї, - і буде продовжувати надавати підтримку так довго, доки Україна буде змушена себе захищати.
В цьому контексті політик згадав також налагодження швидкого процесу ремонту наданої і пошкодженої в боях зброї – в Словаччині, Румунії і незабаром у Польщі. Це є дуже важливим наразі, зауважив він.
Шольц назвав необхідним надання безпекових гарантій для України на майбутнє. Щодо цього вже певний час ведуться цілком конкретні, інтенсивні та «довірливі» дискусії з найважливішими партнерами та з Україною, сказав він.
«Йдеться про підготовку до того, як ми зможемо гарантувати безпеку, коли нинішня ситуація завершиться», - додав він, не надавши конкретики.
Глава німецького уряду наголосив на неприпустимості, як дехто вимагає, заморожування конфлікту або примусу України до несправедливого миру.
«Ми не вимагаємо заморожування або легітимізації крадіжки територій України …Ми не акцептуємо продиктований мир. Росія повинна вивести свої війська», - підкреслив Шольц.
У презентації документа, першого подібного в історії ФРН, взяли участь канцлер ФРН Олаф Шольц, міністри фінансів Крістіан Лінднер, оборони Борис Пісторіус, закордонних справ Анналена Бербок і внутрішніх справ Ненсі Фезер. Документ був схвалений федеральним урядом у середу.
Фото: Pool