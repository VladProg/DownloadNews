Європейське агентство із захисту кордонів (Frontex) тимчасово призупинило місію з патрулювання в Чорному морі (JO MMO Black Sea 2023) після інциденту з перехопленням російським літаком-винищувачем Су-35 польського прикордонного літака L410 Turbolet.

Цю інформацію підтвердила речниця Прикордонної служби РП Анна Міхальська в коментарі інформаційній радіоагенції Польщі (IAR), повідомляє Укрінформ з посиланням на радіо Szczecin.
“Польоти призупинено, але екіпаж залишається в Румунії”,- зазначила Міхальська.
Як відомо, польський прикордонний літак L410 Turbolet під час здійснення польоту над Чорним морем 5 травня в рамках місії Frontex неподалік повітряного простору Румунії був перехоплений російським винищувачем Су-35. Речниця Прикордонної служби Польщі Анна Міхальська поінформувала, що російський Су-35 тричі небезпечно наблизився до польського літака, на відстань до п’яти метрів, від чого той потрапив у турбулентність й екіпаж ненадовго втратив керування літаком. В результаті небезпечного інциденту ніхто з польського екіпажу не постраждав.
Речник уряду Польщі Пьотр Мюллер в неділю заявив, що перехоплення російським літаком-винищувачем Су-35 польського прикордонного літака L410 Turbolet, ймовірно, є “спланованою провокацією” росії. За його словами, тим самим росія хоче зосередити міжнародну увагу на такого типу провокаціях.