Із сектору Гази останніми днями вдалося евакуювати понад 300 громадян Сполучених Штатів Америки.

Як передає Укрінформ, про це в інтерв’ю CBS News повідомив заступник радника президента США з національної безпеки Джонатан Файнер.
«Ми вважаємо, що в Газі все ще перебуває певна кількість американців. Але за останні кілька днів завдяки досить інтенсивним переговорам з усіма сторонами, що причетні до цього конфлікту, нам удалося вивезти понад 300 американців, – розповів він. – Очевидно, що це головний пріоритет, і ми продовжуватимемо працювати над ним, поки кожен американець, який бажає виїхати, не зможе це зробити».
Ще одним пріоритетом адміністрації США Файнер назвав звільнення заручників.
«Це дуже важкі переговори», – сказав представник Білого дому, зазначивши, що в Газі утримується значна кількість заручників, «багато з яких є власниками міжнародних паспортів, зокрема кілька американців».
За словами посадовця, ці переговори проходять без розголосу, за лаштунками, і є можливість звільнення значної кількості осіб, утримуваних ХАМАС. Для цього, додав він, «була б доречна пауза» (у бойових діях – ред.).
Файнер також наголосив, що після завершення конфлікту «ми не зможемо повернутися до того, як усе було до 7 жовтня (день нападу ХАМАС на Ізраїль, – ред.) – ні в секторі Гази, ні на Західному березі».
Заступник радника президента США нагадав позицію Байдена про те, що потрібно буде «повернутися до термінової роботи задля досягнення рішення про співіснування двох держав, що включає як Газу, так і Західний берег». У цьому питанні, зауважив він, між Сполученими Штатами та їхніми арабськими партнерами «існує широка згода».
Раніше повідомлялося, що в секторі Гази перебувало близько 400 американців.
Фото: АА