У відомстві канцлера ФРН не коментують висновки розслідування журналу Spiegel і телеканалу ZDF щодо ймовірної причетності України до саботажу на Nord Stream.

Про це сказав на брифінгу заступник речника федерального уряду Вольфганг Бюхнер, передає кореспондент Укрінформу.
«Я взагалі не хочу втручатися в будь-які спекуляції. Це зарано… Федеральний уряд не надає жодної інформації про всю ситуацію, поки це розслідування триває, ми не будемо втручатися…
Розслідування вибухів на газопроводах Nord Stream проводить федеральна прокуратура в Карлсруе», - заявив Бюхнер.
Він зазначив, що розслідує цю справу з початку жовтня минулого року федеральний прокурор, який також дав доручення Федеральному управлінню кримінальної поліції та Федеральній поліції.
Бюхнер також запевнив, що попри все, Німеччина підтримуватиме Україну в її захисті стільки, скільки це необхідно.
Речник міністерства внутрішніх справ Максімілліан Калль своєю чергою сказав, що міністерка Ненсі Фезер також «не спекулює щодо висновків, які могли б бути зроблені в результаті розслідування в певний момент». При цьому вона сподівається, що розслідування Генерального прокурора дадуть достатньо доказів, щоб винних у цьому акті саботажу врешті-решт було можна притягнути до правосуддя.
«За принципом верховенства права зрозуміло, що винуватці такого акту врешті-решт повинні бути притягнуті до відповідальності», - зазначив Калль.
Відповідаючи на уточнювальне запитання щодо тверджень про причетність українських «державних установ», речник сказав, що це буде справою для судової системи.
У п’ятницю два впливових німецьких ЗМІ представили своє розслідування, в якому стверджують, що сліди підриву російського газогону минулого року ведуть в Україну. Мовляв, українські спецназівці прибули на місце акту на орендованій маленькій яхті. Журналісти SPIEGEL і ZDF зафрахтували для цього «ту саму» яхту «Андромеда» і реконструювали її ймовірний маршрут.
Ще на початку весни Zeit написала, що німецькі слідчі встановили судно, яке, мовляв, використовувалося для диверсії на «Північних потоках». На столі в салоні начебто було виявлено сліди вибухівки. Диверсійна група, за даними видання, складалася з шести осіб – капітана, двох водолазів, двох помічників та лікаря.

У Києві вважають, що за саботажем стоїть сама Росія, якій це було вигідно.
Як відомо, наприкінці вересня 2022 року було пошкоджено три з чотирьох ниток газопроводів «Північний потік-1» та «Північний потік-2», неушкодженою залишилася одна з труб «Північного потоку-2» (який так і не був запущений в експлуатацію).
Росія наполягала на тому, що диверсію здійснили «англосакси».