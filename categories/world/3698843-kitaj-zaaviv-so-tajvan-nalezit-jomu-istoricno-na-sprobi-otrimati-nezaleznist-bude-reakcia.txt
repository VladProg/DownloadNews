Міністр закордонних справ КНР Цінь Ган заявив, що Тайвань історично є невід’ємною частиною Китаю.

Як передає власний кореспондент Укрінформу, про це очільник МЗС КНР сказав під час виступу на міжнародному форумі з модернізації в Шанхаї.
«Тайвань був невід’ємною частиною території Китаю з давніх часів, і обидва береги (Тайванської – ред.) протоки належать одному Китаю. Це історія Тайваню і це статус-кво Тайваню. Повернення Тайваню до Китаю є складовою післявоєнного (після Другої світової війни – ред.) міжнародного порядку, написаного чорним по білому в Каїрській і Потсдамській деклараціях», – сказав Цінь.
За словами дипломата, «сепаратистські сили незалежності Тайваню» та «кілька країн, які прагнуть скористатись ситуацією», намагаються змінити статус-кво, скасувати принцип одного Китаю і досягнути його «мирного поділу».
«Це неприйнятно для 1,4 млрд китайців. Китай не втратить жодної частини своєї території, відновленої після Другої світової війни, і встановлений післявоєнний міжнародний порядок не буде змінений», – зазначив міністр, додавши, що Китай готовий відстоювати свій суверенітет і територіальну цілісність.
«Ми хотіли б чітко дати зрозуміти тим, хто прагне саботувати міжнародне законодавство в ім’я міжнародного порядку: питання Тайваню належить до корінних інтересів Китаю, і наша відповідь тому, хто спробує зруйнувати принцип одного Китаю, – ми ніколи не відступимо перед будь-яким актом, який підриває суверенітет і безпеку Китаю», – заявив очільник МЗС.
Як повідомляв Укрінформ, збройні сили Китаю планують провести щонайменше п’ять навчань у різних районах, зокрема, у Південно-Китайському морі, на тлі зростання напруженості навколо Тайваню.
Напруженість у Тайванській протоці різко зросла після 8 квітня, коли Китай розпочав триденні військові навчання навколо острова.
Навчання почалися через день після того, як президентка Тайваню Цай Інвень повернулася з короткого візиту до США, де вона зустрілася зі спікером Палати представників Кевіном Маккарті попри застереження Пекіна проти цього.
Китай вважає демократично керований Тайвань своєю власною територією і стверджує, що це найважливіше та делікатне питання у його відносинах із США.
Пекін також не заявив про відмову від застосування сили, щоб взяти острів під свій контроль.