Президент США Джо Байден розповів, що його адміністрація робить все можливе, аби збільшити гуманітарні поставки та допомогу для Гази.

Про це він повідомив у соцмережі Х (колишній Твіттер), передає Укрінформ.
За словами Байдена, упродовж кількох тижнів він говорив з ізраїльськими лідерами про важливість гуманітарних пауз у бойових діях, щоб гарантувати безпеку цивільного населення, сприяти звільненню заручників і збільшити потік продовольства, води і медикаментів в Газу.
Він зазначив, що з 9 листопада було відкрито два гуманітарних пропускних пункти, які вже дозволили тисячам людей дістатися до безпечного місця.
«Ми також робимо все, що в наших силах, щоб збільшити гуманітарні поставки й допомогу. Два дні тому було 96 вантажівок, а вчора – 106 вантажівок. Але нам потрібно більше і якнайшвидше. Ми прагнемо щонайменше 150 вантажівок щодня», – сказав Байден.
За його словами, Ізраїль ухвалює власні рішення, оскільки бореться з ворогом, який оселився серед цивільного населення, що наражає на небезпеку мирних палестинців.
«Вони (Ізраїль – ред.) зобов'язані розрізняти терористів і цивільних та повністю дотримуватися міжнародного права... Даю вам слово: я продовжуватиму відстоювати безпеку цивільного населення та зосереджуся на збільшенні допомоги для полегшення страждань людей в Газі», – наголосив американський лідер.
Як повідомляв Укрінформ, 9 листопада у Білому домі заявили, що ізраїльська сторона погодилася запровадити щоденні чотиригодинні гуманітарні паузи в районах вздовж гуманітарних коридорів та активних бойових дій на півночі сектору Гази.