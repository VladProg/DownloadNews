Німеччина надає гуманітарну допомогу людям на палестинських територіях, у Сирії та Ємені, але завжди дбає про те, щоби вона потрапляла насправді нужденним.

Про це заявила уповноважена з гуманітарних питань Міністерства закордонних справ ФРН Луїзе Амтсберг, передає кореспондент Укрінформу.
«Ми надаємо допомогу людям, які її потребують, на основі гуманітарних принципів – на палестинських територіях, а також у Сирії чи Ємені, наприклад. Ми постійно перевіряємо, звісно, ​​також у поточній ситуації, чи наша допомога справді досягає людей, які її потребують», - пояснила Амстберг.
Вона підкреслила, що «немає прямої бюджетної підтримки палестинської влади».
Лише у 2023 році Федеральне міністерство закордонних справ надало гуманітарну допомогу на палестинські території на суму приблизно 72 мільйони євро через міжнародні організації та ООН, поінформувала уповноважена. Ці кошти, за її словами, в основному використовуються для того, щоб люди, які потребують допомоги, на палестинських територіях мали доступ до їжі та медичної допомоги.
При цьому представниця МЗС підкреслила, що Берлін засуджує жорстокі, нелюдські атаки ХАМАСу на Ізраїль, під час яких уже загинули сотні мирних і невинних людей. Це безглузде насильство терористів і викрадення багатьох мирних жителів шокують і мають бути негайно припинені. Федеральний уряд солідарний з Ізраїлем, сказала вона.
За оцінками ООН, нині близько 2,1 мільйона людей на палестинських територіях залежать від гуманітарної допомоги.
Як повідомлялося, у неділю канцлер ФРН Олаф Шольц провів телефонні розмови з ізраїльським колегою Беньяміном Нетаньягу, а також владою Єгипту, яка заявила про наміри виступити посередником у врегулюванні. Для Німеччини питання державності єврейського народу має особливий зміст, адже країна відчуває відповідальність за минулий Голокост, який вчинили німецькі націонал-соціалісти. Водночас Берлін завжди підкреслював, що близькосхідний конфлікт має бути вирішений на засадах принципу двох держав.