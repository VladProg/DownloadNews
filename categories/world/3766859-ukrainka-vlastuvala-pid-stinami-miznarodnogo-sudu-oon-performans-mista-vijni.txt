Художниця й активістка з України Дарія Пугачова провела перформанс «Міста війни» біля будівлі Міжнародного суду ООН у Гаазі в останній день публічних слухань у справі щодо звинувачень у геноциді за Конвенцією про запобігання злочину геноциду.

Як повідомляє кореспондент Укрінформу, біля Палацу миру встановлено прозорий куб, всередині якого Пугачова кілька годин поспіль писатиме на його стінах “THE WAR IN UKRAINE IS STILL GOING ON” ("Війна в Україні ще триває").

“Я приїхала в Нідерланди місяць тому. Беру участь у мистецькій резиденції на тему війни. Художники з різних країн світу, зокрема Сирії та Судану, працюють над цією темою. Я представляю Україну", - розповіла Пугачова.

За її словами, після приїзду в Нідерланди в неї було дуже сильне відчуття втрати дому. "Я відчувала, що зараз українці проходять через період втрат, усвідомлення цієї втрати, неважливо - знаходимося ми в Україні чи за кордоном. Паралельно я дізналася, що в Гаазі проходитимуть слухання в Міжнародному суді ООН, і тоді в мене вся ідея зійшлася. Тож я вирішила зробити цей перформанс саме тут і саме в цей момент, щоб посилити наш меседж, як ми переживаємо і через що проходять українці. І цей куб - він зараз порожній, але він вкриється повністю чорним кольором, бо я буду писати дуже багато разів “THE WAR IN UKRAINE IS STILL GOING ON”, щоб показати, що війна триває, і показати цю втрату, яку ми відчуваємо. Тобто, фактично, цей куб є символом дому, який ми втрачаємо”, - розповіла художниця.
Вона зазначила, що куб привезли до Гааги з її рідного Рівного.

Перформанс триватиме п’ять годин.
Як повідомляв Укрінформ, у Міжнародному суді ООН у Гаазі проходять публічні слухання попередніх заперечень, висунутих Росією у справі щодо звинувачень у геноциді за Конвенцією про запобігання злочину геноциду та покарання за нього.

Слухання проходять у два раунди: Росія мала слово 18 та 25 вересня, Україна - 19 та 27 вересня.

Крім того, слово також мали 32 держави, які долучилися до справи зі своїми інтервенціями.
Спір стосується тлумачення, застосування та виконання Конвенції 1948 року про запобігання злочину геноциду і покарання за нього.

У позові проти РФ до Міжнародного суду ООН Україна вимагає притягнути агресора до відповідальності за спотворення поняття геноциду.