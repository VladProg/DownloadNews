До Японії наближається новий потужний тайфун «Ханун» (Khanun), який найближчими днями може накрити сильними вітрами та зливами південно-західні регіони Окінава та Амамі.

Про це, як повідомляє NHK, попереджає японське метеорологічне агентство, передає Укрінформ.
Станом на ранок понеділка тайфун, що сформувався у Філіппінському морі, рухався зі швидкістю 15 кілометрів на годину в північно-західному напрямку. Очікується, що він досягне південних японських островів Окінава та Амамі у вівторок вранці.
Атмосферний тиск у центрі тайфуну становить близько 960 гектопаскалів (нормальним атмосферним тиском вважається тиск у 760 мм рт. або 1013 гПА – ред.), швидкість вітру досягає 144 кілометрів на годину поблизу його центру з поривами до 198 кілометрів на годину.
Вплив «Хануну» на півдні Японії відчують уже сьогодні. В понеділок на Окінаві очікується різке збільшення швидкості вітру до 90 км/год., а на сусідньому Амамі – до 72 км/год.
У вівторок, за прогнозами синоптиків, погода зіпсується ще більше. Швидкість вітру на Окінаві може досягнути 144 км/год., а на Амамі – 100 км/год. При цьому, до ранку вівторка очікується до 100 міліметрів опадів на Окінаві та до 150 міліметрів на Амамі.
Місцева влада попередила жителів префектури про загрозу сильного вітру і високих хвиль, а також про небезпеку зсувів ґрунту й підтоплень низинних районів внаслідок підйому води в річках та високих припливів.
До чергового удару стихії вже готуються і в сусідньому з Японією Китаї. Як повідомляє Xinhua, через наближення тайфуну «Ханун» влада східнокитайської провінції Чжецзян поки що активувала протокол реагування на надзвичайні ситуації четвертого, найнижчого рівня.
Китайські метеорологи очікують, що «Ханун», який стане шостим тайфуном від початку року, спричинить небезпечні штормові припливи у прибережних районах провінції, які можуть тривати до четверга.
Як повідомляв Укрінформ, тайфун «Доксурі» обрушився на південь Китаю, принісши зливу та сильні пориви вітру, що призвели до обривів ліній електропередачі, пожеж, повалення дерев.