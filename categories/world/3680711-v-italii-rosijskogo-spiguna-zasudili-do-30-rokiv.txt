Італійський суд визнав винним офіцера ВМС Вальтера Біота, і призначив його покарання у вигляді 30 років ув'язнення за шпигунство на користь росії.

Як передає Укрінформ, про це повідомляє ANSA.
58-річний капітан фрегата і батько чотирьох дітей Вальтер Біот визнаний винним Військовим судом у продажі секретних документів співробітнику російського посольства в Римі в обмін на гроші у березні 2021 року.
Військова прокуратура в Римі попросила, щоб Біот отримав довічне позбавлення волі, проте судді виявили пом'якшувальні обставини у справі.
У суді прокурори представили фотографії, на яких видно, як Біот використовує свій мобільний телефон, щоб сфотографувати низку документів і екран комп'ютера.
«Деякі з 19 документів, сфотографованих Біотом, мали секретність високого рівня для НАТО, а один мав гриф «цілком секретно» », — поінформував прокурор.
Як повідомляв Укрінформ, у рамках справи про шпигунство зовнішньополітичне відомство Італії висловило протест російському послу, а також прийняло рішення про видворення з країни двох російських дипломатів.