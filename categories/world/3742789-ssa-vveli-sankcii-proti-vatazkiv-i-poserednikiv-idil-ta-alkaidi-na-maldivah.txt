Уряд Сполучених Штатів оголосив про введення санкцій проти двох десятків фізичних осіб та близько трьох десятків компаній, які забезпечували підтримку та діяльність ІДІЛ і аль-Каїди на Мальдівах.

Про це йдеться в офіційному повідомленні Офісу контролю за іноземними активами Міністерства фінансів США, оприлюдненому в понеділок, передає Укрінформ.
«Сьогодні OFAC ввів санкції проти ключових лідерів та фінансових посередників ІДІЛ і Аль-Каїди на Мальдівах, в тому числі, проти двадцяти оперативників ІДІЛ, ІДІЛ-Корасан (ІДІЛ-К) і бойовиків Аль-Каїди»,- зазначається в повідомленні.
Крім того, обмеження запроваджені проти 29 компаній, пов’язаних із зазначеними особами, які мають зв’язки із терористами на Мальдівах, а також із ватажком ІДІЛ-К Мохамадом Аміном, проти якого діють санкції США з 2019 року. Повідомляється також, що кілька осіб, внесених до списку, причетні до планування та здійснення нападів на журналістів.
Як повідомляв Укрінформ, 27 липня уряд США запровадив санкції проти головного фінансиста ІДІЛ у Сомалі, щоб порушити здатність ІД отримувати, зберігати й переміщувати кошти.