Прем'єр-міністр Фінляндії Петтері Орпо заявив, що його уряд не має наміру вести переговори з керівництвом Росії щодо ситуації на східному кордоні.

Про це повідомляє Yle, передає Укрінформ.
За його словами, рішення не зміниться доти, поки не закінчиться агресивна війна Росії проти України.
«Ми готові до обговорення на дипломатичному рівні. Відтоді як Росія вторглася в Україну, з Росією не ведеться жодних політичних дискусій», - сказав Орпо.
У 2016 році аналогічна ситуація на східному кордоні була вирішена шляхом переговорів з президентом Росії Володимиром Путіним. Орпо, який обіймав на той час посаду міністра внутрішніх справ, також двічі відвідував Москву для обговорення цього питання.
Як повідомляв Укрінформ, глава МВС Марі Рантанен заявила, що Фінляндія закриває чотири пункти пропуску на кордоні з Росією у відповідь на зростаючу кількість прохачів притулку.
Пізніше уряд Фінляндії ухвалив рішення закрити майже всі прикордонні переходи з РФ, залишивши лише один контрольно-пропускний пункт у Раджа-Йосеппі на крайній півночі фінської Лапландії.
Фото: LEHTIKUVA