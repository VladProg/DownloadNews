Нові місцеві вибори у муніципалітетах на півночі частково визнаного Косова можливі за умови припинення протестів сербів і відведення мітингувальників від будівель місцевих рад.

Про це прем'єр-міністр частково визнаного Косова Альбін Курті написав у Твіттері після розмови з американськими сенаторами Крісом Мерфі, Пітом Рікетсом та Джин Шагін, передає Укрінформ.
"Відведення агресивних груп від будівель муніципалітетів та повне виконання Брюссельської угоди є шляхом до деескалації та до проведення нових виборів", - написав Курті.
Він також провів телефонну розмову з заступником радника Білого дому з питань національної безпеки Джоном Файнером, за якої зазначив, що деескалація ситуації "потребує негайного припинення насильства з боку підтримуваних Белградом груп щодо співробітників служб безпеки до проведення нових виборів у цих муніципалітетах".
Як повідомлялося, у Косові виникли зіткнення між місцевою поліцією та учасниками акцій, котрі протестують проти приходу до влади мерів - етнічних албанців у районах проживання сербського населення.
Раніше повідомлялося про 25 миротворців НАТО, які постраждали під час зіткнень із протестувальниками у Косові.
У 2008 році Косово проголосило незалежність від Сербії, однак Белград її не визнає. У 2013 році Сербія і Косово підписали у Брюсселі угоду про нормалізацію відносин за посередництва ЄС.
Фото: АА