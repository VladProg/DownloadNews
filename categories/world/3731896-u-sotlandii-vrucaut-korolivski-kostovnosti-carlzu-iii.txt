У шотландському Единбурзі розпочалася хода з нагоди церемонії вручення коштовностей шотландської корони новому королю Великої Британії Чарльзу ІІІ.

Про це повідомляє BBC, передає Укрінформ.
Британський монарх у середу отримає корону, скіпетр та державний меч, які є частиною королівських регалій Шотландії.
Корона, яку передадуть Чарльзу ІІІ, була виготовлена для короля Якова V, монарх одягнув її вперше у 1540 році. Прикраса із золота і срібла, інкрустована 94 перлинами та 43 коштовними каменями, має вагу понад 1,5 кілограма.

Походження скіпетра достеменно невідоме – можливо, це був подарунок королю Якову IV від Папи Римського.

На національній службі подяки у соборі Святого Джайлза представлений новий меч, названий на честь королеви Єлизавети ІІ.
Камінь Долі, який був задіяний на коронації Чарльза ІІІ у Лондоні 6 травня, також доправлять на богослужіння.
У ході взяли участь також понад 700 військовослужбовців Королівського флоту, британської армії та Королівських військово-повітряних сил.
Після того як з Единбурзького замку буде запущений салют з 21 гармати, королівська процесія повернеться до палацу Голірудхаус. Завершенням церемонії стане проліт групи літаків Королівських ВПС «Червоні стріли» над глядачами.
Як повідомляв Укрінформ, відзнаки Шотландії традиційно вручаються британським монархам після коронації.
6 травня у Вестмінстерському абатстві в Лондоні відбулася церемонія коронації Чарльза III.
Фото: PA MEDIA