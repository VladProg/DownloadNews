Після стрілянини і масового вбивства у торговельному центрі в штаті Техас президент США Джо Байден звернувся із закликом до Конгресу негайно запровадити законодавчі обмеження щодо обігу наступальної зброї та посилити контроль за її продажами.

Про це йдеться в офіційній заяві, поширеній у неділю Білим домом, передає Укрінформ.
«Я вкотре прошу Конгрес надіслати мені законопроєкт про заборону штурмової зброї та магазинів великої місткості; запровадження загальної перевірки біографічних даних (покупців зброї – ред.); вимог безпечного зберігання; припинення імунітету для виробників зброї. Я підпишу це негайно», - наголосив глава Білого дому.
Він підкреслив, що лише цього року американські громади постраждали від приблизно 200 масових розстрілів, а головною причиною смерті дітей у США є насильство з використанням зброї.
Байден нагадав, що з моменту початку свого президентства він підписав двопартійний закон про безпечні громади та вжив два десятки виконавчих дій, щоб зупинити хвилю насильства.
«Ми досягли певного прогресу. Різні штати забороняють штурмову зброю, розширюють обмежувальне законодавство тощо, але цього недостатньо. Нам потрібно більше дій, і робити це швидше, щоби врятувати життя», - підкреслив президент США.
Як повідомляв Укрінформ, у суботу в передмісті Далласа, штат Техас, сталася стрілянина в торговельному центрі.
Фото: PAP