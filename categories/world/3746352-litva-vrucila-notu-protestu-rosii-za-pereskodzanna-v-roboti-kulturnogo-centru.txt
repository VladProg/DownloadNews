МЗС Литви викликало представника посольства Росії, щоб вручити ноту, в якій висловлений рішучий протест діям влади РФ щодо культурного центру литовської дипломатичної місії в Москві, Будинку Юргіса Балтрушайтіса.

Як передає Укрінформ, про це повідомляється на сайті МЗС Литви.
Перед тим, уранці 9 серпня до литовського зовнішньополітичного відомства надійшла інформація про те, що російське Федеральне агентство з управління державним майном («Росимущество») обмежило доступ до Будинку Ю. Балтрушайтіса.
У ході зустрічі представнику посольства Росії було наголошено, що Віденська конвенція про дипломатичні зносини 1961 року вказує на недоторканність приміщень, що використовуються у діяльності посольств. Представники влади держави перебування не можуть входити до них без згоди голови представництва.
Згідно з Віденською конвенцією приймаюча держава також повинна вживати всіх необхідних заходів для захисту приміщень представництва від будь-якого вторгнення чи шкоди та запобігання будь-якому серйозному порушенню спокою або паплюженню репутації представництва.
Як повідомлялося напередодні, Служба розслідування фінансових злочинів (FNTT) МВС Литви повідомила, що загальна сума активів, заморожених у країні через міжнародні фінансові санкції, застосовані до Росії та Білорусі, сягнула 103 млн євро.
Фото: Delfi