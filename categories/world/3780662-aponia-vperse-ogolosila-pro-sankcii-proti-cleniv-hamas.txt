Японія вперше від нападу ХАМАС на Ізраїль 7 жовтня запровадила санкції проти членів цього палестинського бойового угруповання та пов’язаних із ними компаній.

Як передає Укрінформ, про це повідомляє Kyodo.
Під санкції потрапили дев’ять осіб та їх компанії, які допомагали фінансувати ХАМАС.
Активи цих фізичних і юридичних осіб на території Японії будуть заморожені, а користування ними власниками заборонене.
Такі обмеження відповідають новим санкціям, оголошеним урядом Сполучених Штатів на початку цього місяця і направленим на позбавлення ХАМАСу джерел фінансування.
Це перший пакет санкцій, які Японія запровадила проти ХАМАС після його раптового нападу на Ізраїль 7 жовтня у результаті якого, за даними ізраїльської влади, загинули понад 1400 людей.
Як повідомляв Укрінформ, вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
США, ЄС, Україна та низка інших держав засудили атаки по Ізраїлю.