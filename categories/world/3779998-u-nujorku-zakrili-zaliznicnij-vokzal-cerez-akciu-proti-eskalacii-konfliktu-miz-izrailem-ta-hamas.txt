Центральний залізничний вокзал Нью-Йорка закрито через масові протести проти ескалації конфлікту між Ізраїлем та ХАМАС.

Як передає Укрінформ, про це повідомляє Reuters.

Транспортна адміністрація Нью-Йорка, заявила, що сотні протестувальників, вимагаючи припинення вогню між Ізраїлем та ХАМАСом, змусили призупинити роботу Центрального залізничного вокзалу, одного з головних транспортних вузлів міста.
"Центральний вокзал зачинено до подальшого повідомлення через протести", - йдеться в оголошенні на сайті адміністрації, яка закликає пасажирів користуватися альтернативним транспортом та планувати додатковий час у дорозі.
Протестувальники пройшли від залізничного вокзалу до 42-ї вулицю в центрі Мангеттена. Учасників акції супроводжували правоохоронці.
Група «Єврейський голос за мир», яка організувала демонстрацію, опублікувала відео, на якому видно, як поліція супроводжує довгу чергу протестувальників, які, зокрема, були у сорочках з написом: «Припиніть вогонь зараз».
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення та захопленням заручників.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
Прем’єр Ізраїлю Беньямін Нетаньягу заявив 28 жовтня, що уряд одностайно схвалив рішення про розширення наземної операції у секторі Гази.
США, ЄС, Україна та низка інших держав засудили атаки по Ізраїлю.
Фото: Zuma