Оскільки національній безпеці Швеції нібито нічого не загрожує, Угорщина не поспішає зі схваленням заявки країни на вступ до НАТО.

Як повідомляє Укрінформ, про це із посиланням на слова прем’єр-міністра Угорщина Віктора Орбана пише АР.

“Виступаючи під час відкриття осінньої сесії угорського парламенту, Орбан сказав законодавцям, що “безпеці Швеції нічого не загрожує”, тому Угорщина “не поспішає” затверджувати її вступ до НАТО”, - йдеться у матеріалі.

АР нагадує, що минулого тижня Мате Кошич, керівник парламентської фракції партії Фідеш, главою якої є Орбан, висловив думку, що питання схвалення вступу Швеції до Альянсу “маловірогідно” буде винесене на голосування цього року.

Як відомо, Угорщина залишається єдиним членом НАТО, окрім Туреччини, який ще не схвалив заявку Швеції на вступ до Альянсу.
“Угорщина з липня 2022-го року відкладає голосування за неї й висуває Швеції розмиті вимоги. Уряд Орбана звинувачує шведських політиків у висловленні “відвертої брехні” про стан демократії в Угорщині, що, за словами Орбана, не дає деяким законодавцям впевненості у необхідності схвалення заявки”, - стверджує АР.
Як повідомляв Укрінформ, раніше президент Туреччини заявив про те, що схвалення турецьким парламентом вступу Швеції до НАТО залежить від дотримання Швецією обіцянок та не має точних термінів виконання.