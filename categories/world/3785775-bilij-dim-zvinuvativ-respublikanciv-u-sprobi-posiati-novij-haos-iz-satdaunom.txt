За кілька днів до нової загрози урядового шатдауну в США спікер Палати представників Майк Джонсон оприлюднив резолюцію щодо тимчасового продовження фінансування, однак з різними термінами для різних державних структур.

Документ різко розкритикували та відхилили в Білому домі, а також у Сенаті, передає власний кореспондент Укрінформу.
«Ця двоетапна резолюція є необхідним законопроєктом, щоб забезпечити для республіканців у Палаті представників найкращу позицію в боротьбі за перемогу консерваторів. Законопроєкт покладе край абсурдній традиції величезних, перевантажених законопроєктів з видатками, внесеними безпосередньо перед різдвяними канікулами», - заявив у соцмережі X спікер Джонсон.
Резолюція щодо тимчасового продовження фінансування є звичним кроком для американського Конгресу, який надає змогу обом партіям уникнути урядового шатдауну та отримати додатковий час, щоб домовитися про бюджет на новий фінансовий рік. Однак зазвичай такий документ передбачає термін, до якого фінансування уряду продовжується в обсягах попереднього фінансового року.
Натомість нинішня пропозиція, внесена республіканцями-консерваторами на чолі з нещодавно обраним спікером передбачає продовження фінансування для різних державних структур на різні терміни. Зокрема, кошти для військових і ветеранських програм, сільського господарства та продовольчих агенцій, а також міністерств транспорту та житлово-комунального господарства й міського розвитку мають виділятися до 19 січня. А от фінансування Держдепартаменту, мін’юсту, мінторгівлі, мінпраці, а також сфер охорони здоров’я та соціальних служб, пропонується продовжити до 2 лютого.
«Винесення резолюції за межі дебатів про додаткове фінансування забезпечує нашій (республіканській – ред.) конференції найкращу позицію в боротьбі за фінансову відповідальність, нагляд за допомогою Україні та суттєві зміни політики на нашому південному кордоні», - підкреслив у цьому зв’язку Джонсон.
У Сенаті, який контролюється демократичною більшістю, різко розкритикували ініціативу консервативного крила республіканців та заявили, що ця резолюція не буде прийнята верхньою палатою.
А в Білому домі взагалі назвали резолюцію, представлену Джонсоном «рецептом для посилення республіканського хаосу та ще більшої можливості для шатдауну».
У заяві, оприлюдненій у суботу Білим домом, наголошується, що такі дії республіканців «ставлять під загрозу критично важливі аспекти національної безпеки, а також внутрішні пріоритети». При цьому звертається увага, що задля досягнення власних цілей консерватори ладні припинити фінансування військових, які виконують бойові завдання.
«Республіканці Палати представників мають припинити витрачати час на власні політичні розбіжності, зайнятися роботою та працювати у двопартійному режимі, щоб запобігти шатдауну», - підкреслюється в заяві Білого дому.
Нагадаємо, у Сполучених Штатах новий фінансовий рік починається 1 жовтня. Якщо до цієї дати бюджет країни не ухвалено, федеральні структури залишаються без фінансування, що в США називають «урядовим шатдауном».
Як повідомлялося, 30 вересня Конгрес ухвалив резолюцію про тимчасове фінансування, яка дозволила виділяти кошти на період до 17 листопада для забезпечення роботи державних структур.