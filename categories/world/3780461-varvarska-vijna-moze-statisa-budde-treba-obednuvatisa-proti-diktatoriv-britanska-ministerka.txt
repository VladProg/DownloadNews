Схожа варварська війна, яку російський президент Володимир Путін розв’язав проти України, може статися будь-де, тому має бути усвідомлення, що об’єднання зусиль є єдиним способом протистояти диктаторам, які порушують норми статуту ООН.

Про це заявила державна міністерка з питань Індо-Тихоокеанського регіону Сполученого Королівства Великої Британії та Північної Ірландії Енн-Марі Тревельян в інтерв’ю Детектор медіа, передає Укрінформ.
За її словами, зрозуміло, що вплив російського повномасштабного вторгнення в Україну відчувався у Європі. «Водночас той шок, коли Путін вирішив вдертися в Україну, був загальним ударом по всьому світу. Велика Британія впродовж кількох місяців заявляла про нарощування російських військ. І ми очікували, що Путін може порушити цю лінію суверенітету. Те, що ми бачили відтоді, демонструє, що є незаконним вторгненням на територію суверенітету іншої держави. Якщо Путін може це зробити, то це можуть зробити й інші», - сказала вона.
За словами державної міністерки, «завдання, з яким ми всі стикаємося, — це постійна підтримка української хоробрості в боротьбі з цим вторгненням доти, доки не буде досягнуто мирного результату».
«Я думаю, що це великий виклик. У будь-якому випадку Індо-Тихоокеанський регіон далекий від Європи. Відтак те, що зробив Путін, — не лише незаконне вторгнення, але й варварська війна, яку він приніс на українську землю, — може статися будь-де. Якщо ми не продемонструємо свою відданість захисту наших суверенних кордонів, інші країни світу можуть очікувати такої загрози», - наголосила вона.
Як зазначила Тревельян, в Індо-Тихоокеанському регіоні “є такі важливі країни, як Австралія, Японія, Тайвань, Індія. Багато країн, для яких постояти за себе, дуже важко. Отже, має бути усвідомлення того, що об’єднання зусиль є єдиним способом протистояти цим диктаторам, які порушують норми статуту ООН».
Вона підкреслила, що «існує 141 країна, які сказали, що порушення статуту ООН є неприйнятними (мається на увазі резолюція Генасамблеї ООН «Про справедливий і сталий мир в Україні», затверджена 23 лютого 2023 року. — ред.)».
Як повідомляв Укрінформ, 24 лютого Російська Федерація розпочала новий етап війни проти України – повномасштабне вторгнення, російські загарбники обстрілюють та бомбардують мирні міста й села України. Сили оборони чинять запеклий опір російським загарбникам та завдають їм величезних втрат. Від початку вторгнення ліквідовано близько 299 тисяч 940 російських загарбників, при цьому за минулу добу — 860.
Фото: detector.media