Японія та Філіппіни розглядають можливість проведення переговорів щодо нового двостороннього договору про посилення співпраці у військовій сфері та проведення спільних навчань.

Як передає Укрінформ, про це повідомляє Kyodo News.
Очікується, що під час запланованого на початок листопада саміту на Філіппінах японський прем'єр-міністр Фуміо Кішіда і президент Фердинанд Маркос дадуть зелене світло переговорам щодо «угоди про взаємний доступ» військ в Індо-Тихоокеанському регіоні.
Це буде перша така угода Японії з країною Південно-Східної Азії, подібні документи підписано з Австралією і Великою Британією, які набули чинності на початку цього року.
За словами джерел, на саміті Кішіда і Маркос говоритимуть про проведення спільних військових навчань, що сприятиме розвитку тристороннього співробітництва у сфері безпеки, у якому також братимуть участь Сполучені Штати.
За словами джерел медіаресурсу, на тлі територіальних претензій Китаю в Східно-Китайському і Південно-Китайському морях Японія і Філіппіни прагнуть посилити стримування за допомогою регулярних спільних навчань зі США.
Кішіда і Маркос, імовірно, обговорять питання постачання Японією зброї та військової техніки на Філіппіни, а також великих патрульних кораблів для берегової охорони. Торік японці передали Манілі два таких судна.
Фото: Kyodo