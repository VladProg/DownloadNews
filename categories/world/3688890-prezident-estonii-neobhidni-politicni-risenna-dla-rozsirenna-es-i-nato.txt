Президент Естонії Алар Каріс вважає, що для встановлення міцної безпеки в Європі потрібна перемога України та політичні рішення щодо розширення ЄС і НАТО.

Про це повідомляє Укрінформ з посиланням на естонського мовника ERR.
«Міцна безпека в Європі може бути досягнута тільки шляхом усунення сірих зон, а для цього необхідне ухвалення політичних рішень для розширення Європейського Союзу та НАТО», - сказав Каріс.
Також, за його словами, спільний інтерес європейських країн полягає в тому, щоб Україна виграла війну і щоб запанував мир, заснований на правилах і нормах.
«Про мир можна буде говорити лише тоді, коли російські війська залишать Україну, ті, хто вчиняють злочини агресії та воєнні злочини, підуть під суд, а росія заплатить за завдані збитки», - додав президент Естонії.
Як повідомлялося, 28-29 березня президент Естонії Каріс перебуває у Словаччині з офіційним візитом, присвяченим 30-річчю встановлення дипломатичних відносин між двома країнами. Там передбачені зустрічі з президенткою Словаччини Зузаною Чапутовою та прем'єр-міністром Едуардом Хегером.
В межах безпекових тем обговорюватиметься підтримка України та продовження санкцій проти росії, створення міжнародного трибуналу та питання, пов'язані з відновленням України.
Фото Priit Mürk/ERR