Ватажка ПВК "Вагнера" Євгена Пригожина, який влаштував бунт проти кремлівського режиму, можуть вбити у Білорусі, куди він втік після вчорашніх подій.

Як передає Укрінформ, про це повідомляє CNN.
Таку думку висловила ексочільниця московського бюро CNN, дослідниця країн колишнього СРСР та експертка з питань Росії Джилл Догерті.
«Путін не пробачає зрадників. Навіть якщо Путін скаже: «Пригожин, ти йди в Білорусь», він все одно зрадник, і я думаю, що Путін ніколи цього не пробачить», - зазначила Догерті.
«Цілком можливо, що ми побачимо, як Пригожина вб’ють у Білорусі. Але це важка дилема для Москви, тому що поки Пригожин має певну підтримку, він є загрозою, незалежно від того, де він перебуває», - додала вона.
Багато чого залишається незрозумілим, наприклад, що буде далі з Пригожиним, як зміниться його роль у ПВК «Вагнера» та участь «вагнерівців» у війні проти Україні загалом.
Речник Кремля Дмитро Пєсков сказав у суботу, що «не може відповісти», яку позицію займе Пригожин у Білорусі. Сам Пригожин надав мало подробиць про згоду зупинити наступ на Москву.
«Група Вагнера» є «незалежною бойовою компанією» з іншими умовами, ніж у регулярних російських військових, заявив у суботу майор армії США у відставці Майк Лайонс. Наприклад, бійців "Вагнера" годують краще, ніж регулярних військових – тобто повна асиміляція «вагнерівців» в армії РФ буде складною.
«Ці люди лояльні до людини, Пригожина, а не до країни, не до її місії. Я думаю, що у нас є ще багато питань, на які зараз немає відповіді», - додав він.
Як повідомлялося, очільник ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони Сергія Шойгу. Він узяв під контроль Ростов-на-Дону та частину Воронезької області, після чого «вагнерівці» вирушили на Москву.
24 червня самопроголошений президент Білорусі Олександр Лукашенко за погодженням з президентом РФ Путіним провів переговори з Пригожиним. За результатами перемовин очільник ПВК «Вагнер» заявив, що розвертає бійців угруповання до польових таборів.