У Польщі продовжили до 31 травня дію підвищених рівнів терористичної загрози щодо інфраструктури країни (Bravo) та у кіберпросторі (CHARLIE–CRP).

Про це повідомляє МВС Польщі, передає Укрінформ.
“Прем'єр-міністр Матеуш Моравецький підписав нові накази щодо дії другого рівня загрози (Bravo) по всій території Польщі та польської енергетичної інфраструктури поза межами країни, а також третій рівень загрози (CHARLIE–CRP) по всій Польщі. Підвищені рівні загрози діятимуть до 23:59 31 травня 2023”,- йдеться в повідомленні.
Як зазначається, другий рівень загрози Bravo є профілактичним кроком, пов'язаним з нинішньою геополітичною ситуацією в регіоні, а також різного роду гібридними атаками, здійсненими росією та білоруссю проти Польщі та інших країн ЄС. Він є другим з чотирьох ступенів терористичної загрози, яка запроваджується тоді, коли конкретну ціль атаки не ідентифіковано.
CHARLIE–CRP є третім з чотирьох рівнів загрози у кіберпросторі. Він запроваджується тоді, коли підтверджується ймовірна цілі атаки в кіберпросторі або отримано надійну інформацію про заплановану атаку у кіберпросторі.
Фото: МВС Польщі