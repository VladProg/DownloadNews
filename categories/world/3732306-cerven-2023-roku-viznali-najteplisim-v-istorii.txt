Червень 2023 року став найспекотнішим червнем за всю історію спостережень у світі.

Як передає Укрінформ, про це йдеться у пресрелізі Служби з питань зміни клімату ЄС Copernicus.
«Місяць був найтеплішим червнем у всьому світі з температурою трохи більше ніж на 0,5°C вище середнього показника за 1991-2020 роки. Попередній рекорд червня 2019 року був значно перевищений», - заявили у Службі.
Зазначається, що рекордні температури червня 2023 року спостерігалися на північному заході Європи.
Крім цього, частини Канади, Сполучених Штатів, Мексики, Азії та східної Австралії були значно теплішими, ніж зазвичай.
Водночас, на заході Австралії й Сполучених Штатів та в західній частині Росії було прохолодніше, ніж зазвичай.
Також температура поверхні моря у світовому океані була вищою, ніж у будь-який попередній червень.
Серед іншого кліматологи ЄС вказують на те, що Антарктичний морський лід у червні досяг найнижчого рівня з початку супутникових спостережень. Його показник був на 17% нижче середнього, що також стало новим рекордом.
Як повідомляв Укрінформ, згідно зі звітом Міжнародного центру інтегрованого розвитку гір (ICIMOD), льодовики в Гімалаях можуть втратити до 75% свого об’єму до кінця 2100 року через глобальне потепління.