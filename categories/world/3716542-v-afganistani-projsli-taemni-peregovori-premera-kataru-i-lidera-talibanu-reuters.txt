Прем'єр Катару Мохаммед бін Абдулрахман Аль-Тані провів цього місяця таємні переговори з верховним лідером афганського "Талібану" Хайбатуллою Ахунзадою щодо врегулювання напруженості у відносинах з міжнародним співтовариством.

Як передає Укрінформ, про це повідомляє Reuters.
Переговори в місті Кандагар, які пройшли 12 травня, стали першою зустріччю лідера непублічних талібів з іноземним лідером.
Повідомляється, що серед інших питань, які шейх Мохаммед обговорив з Хайбатуллою, була необхідність покласти край забороні талібів на освіту дівчат і працевлаштування жінок.
"Ця зустріч є дипломатичним успіхом Катару, який критикував введення обмежень талібів щодо жінок, використовуючи давні зв'язки з ісламістським рухом для того, щоб домогтися більш тісної взаємодії з Кабулом з боку міжнародної спільноти", - йдеться в повідомленні.
Як зазначає видання, адміністрація президента США Джо Байдена була поінформована про переговори і "координує всі питання, які обговорювалися", включаючи просування діалогу з "Талібаном".
Як повідомляв Укрінформ, Організація Об’єднаних Націй знову засудила рішення очолюваного "Талібаном" уряду Афганістану заборонити жінкам працювати в ООН.
Фото: АА