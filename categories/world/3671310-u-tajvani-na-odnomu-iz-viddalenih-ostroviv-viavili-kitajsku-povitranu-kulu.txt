У четвер на одному із віддалених островів Тайваню приземлилася китайська повітряна куля.

Як передає Укрінформ, про це повідомляє AP із посиланням на Міноборони Тайваню.

За даними міністерства, китайський аеростат перевозив обладнання, зареєстроване на державну електронну компанію Taiyuan Wireless First Factory Ltd. у північно-китайському місті Тайюань.
Літальний апарат знайшли на одному з островів архіпелагу Мацу, що розташований неподалік узбережжя китайської провінції Фуцзянь. Тайвань розглядає острови архіпелагу як першу лінію оборони у разі нападу Китаю.
У компанії Taiyuan Wireless First Factory Ltd. підтвердили надання електроніки, виявленої на повітряній кулі, проте заперечили факт побудови аеростату. Прессекретар Taiyuan додав, що компанія була одним із постачальників обладнання Китайській метеорологічній службі. За його словами, знайдена куля, ймовірно, належала до тих, які щоденно запускаються для моніторингу погоди, ймовірно, вона вилетіла без фіксованого курсу із прибережного міста Сямень.
Приземлення китайської повітряної кулі могло бути спровоковане досягненням максимальної висоти приблизно у 30 тисяч метрів, сказав він.
Тайвань збільшив військову закупівлю у США, розширив внутрішнє оборонне виробництво та обов’язкову військову службу для усіх чоловіків у зв’язку з регулярним направленням військової техніки Китаю в зону повітряного розпізнавання країни та через середню лінію Тайванської протоки.
Як повідомляв Укрінформ, у США не знайшли точних доказів того, що збиті повітряні кулі шпигували за об’єктами Пентагону.
Фото ілюстративне