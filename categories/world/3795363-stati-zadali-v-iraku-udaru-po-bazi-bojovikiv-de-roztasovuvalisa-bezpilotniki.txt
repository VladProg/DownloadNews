Американські військові завдали удару по базі бойовиків поблизу міста Кіркук на півночі Іраку, де розташовувалися безпілотники, в результаті ліквідовано п’ятьох осіб.

Як передає Укрінформ, про це повідомляє Reuters із посиланням на власні джерела у службах безпеки Іраку.
Американський військовий посадовець підтвердив, що було завдано «удару по безпосередній загрозі» – місцю базування безпілотників поблизу Кіркука.
У заяві «Ісламського опору в Іраку» підтверджено загибель п'ятьох його членів. Угруповання пообіцяло помститися американським військам. Водночас бойовики повідомили про кілька нападів на місця дислокації військовослужбовців США протягом неділі.
За даними американської сторони, у всіх випадках обійшлося без жертв і руйнувань інфраструктури.
У листопаді США здійснили дві серії ударів у Іраку проти пов'язаних з Іраном збройних угруповань, які здійснювали напади на американські війська. У результаті цих ударів було вбито щонайменше 10 бойовиків, зокрема членів воєнізованого угруповання «Катаїб Хезболла».
Нагадаємо, США утримують в Іраку 2500 військовослужбовців та ще 900 – у сусідній Сирії.
Фото: defense. gov