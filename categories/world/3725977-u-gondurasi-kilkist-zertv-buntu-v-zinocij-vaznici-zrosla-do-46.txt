У Гондурасі кількість жертв унаслідок тюремного бунту, що стався у вівторок, зросла до 46 осіб.

Як передає Укрінформ, про це повідомляє Reuters.
За словами речника прокуратури Юрія Мора, кількість жертв зростає, оскільки влада ідентифікувала більше останків ув'язнених, багато з яких були "обвуглені або перетворені на попіл".
"Жорстокий інцидент, що стався у вівторок у в'язниці за 20 кілометрів від столиці Тегусігальпи, де перебувало 900 жінок, був спланований членами банди з відома охорони", - заявила президент Гондурасу Сіомара Кастро.
Як зазначив речник поліції Мігель Мартінес, сутички сталися під час збройного нападу членів банди "Барріо 18", які стримували охорону і напали на членів конкуруючого угруповання "Мара Сальватруча" (MS-13).
Обидві банди, які мають коріння в Лос-Анджелесі, вже давно борються за контроль над наркоторгівлею та здирництвом. Цей довготривалий кривавий конфлікт перетворив Центральну Америку на один з найнебезпечніших регіонів світу.
Як заявила у вівторок голова пенітенціарної системи Хулісса Вільянуева, бунт, ймовірно, став реакцією на боротьбу уряду з корупцією у в'язницях в останні місяці, та назвала його "терористичною атакою".
Як повідомляв Укрінформ,заворушення у жіночій в'язниці в Гондурасі, що сталися у вівторок, призвели до загибелі щонайменше 41 людини.
Фото: Sky News