Прем'єр-міністр Біньямін Нетаньягу у своїй першій публічній заяві щодо масованої атаки терористичної групи ХАМАС, заявив, що країна перебуває у стані війни.

Про це повідомляє The Times of Israel, передає Укрінформ.
«Громадяни Ізраїлю, ми у стані війни. І ми переможемо. Ворог заплатить ціну, якої він ніколи раніше не знав», - наголосив прем'єр-міністр країни.
За словами Нетаньягу, він доручив «очистити населені пункти від терористів, які туди проникли».
«Водночас я наказав провести широку мобілізацію резерву», - заявив він.
Зазначається, що кількість постраждалих від атаки ХАМАС в Ізраїлі сягнула вже 300 осіб. Загинуло щонайменше шестеро осіб.
Як повідомляв Укрінформ, по центральних та південних районах Ізраїлю в суботу вранці було завдано масованого ракетного удару.
Старший військовий командувач ХАМАС Мохаммад ад-Дейф оголосив про початок операції під час трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов солдат резерву відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Фото: AA