Рада ЄС 3 серпня запровадила нові обмежувальні заходи проти Білорусі у зв'язку з незаконним вторгненням Москви до України та у відповідь на причетність Республіки Білорусь до агресії.

Як передає Укрінформ, про це повідомляється на сайті Єврокомісії.
Зокрема, нові заходи утворюють більш тісне узгодження санкцій ЄС, спрямованих проти РФ та Білорусі та допоможуть гарантувати, що російські санкції не можна буде обійти через Білорусь.
Таким чином, поширюється заборона експорту до Білорусі низки особливо чутливих товарів та технологій, які сприяють військово-технічному прогресу Білорусі.
Рада ЄС також впроваджує додаткову заборону на експорт вогнепальної зброї та боєприпасів, товарів та технологій, придатних для використання в авіаційній та космічній промисловості. Зміни також узгоджують санкції проти Білорусі з режимом санкцій проти РФ.
«Ці обмежувальні заходи впроваджуються з прискоренням з огляду на терміновість, пов’язану з боротьбою з обходом санкцій щодо певних дуже чутливих товарів та технологій», - йдеться у повідомленні.
Як повідомляв Укрінформ, Європейський Союз 23 червня ухвалив та оприлюднив подробиці 11-го пакета санкцій проти Російської Федерації. 28 червня до нього приєдналася Швейцарія.
Фото з сайту opinionua