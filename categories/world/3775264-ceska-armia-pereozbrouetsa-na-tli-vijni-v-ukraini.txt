Війна в Україні змушує Чехію по-новому ставитися до питань обороноздатності, модернізуючи армію.

Про це говорила міністр оборони Чеської Республіки Яна Чернохова під час виступу в парламенті у вівторок, передає Укрінформ.
«Ми допомагаємо з навчанням солдатів ЗСУ на території ЧР. Ми не лише підтримуємо Україну, яка продовжує захищатися вже 600 днів проти російської агресії - надісланий військовий матеріал у рамках плідної міжнародної співпраці був компенсований поставками матеріалу від союзників», - поінформувала міністр.
Зокрема, вона згадала 15 танків Leopard 2А4, які ФРН передала за заміну танків радянського зразку, які Прага передала Україні. У травні 2023 року Чехія замовила в Німеччини кілька танків Leopard 2A8, додала політик.
За словами Чернохової, нинішня ситуація змушує країну терміново зміцнювати обороноздатність. У 2024 році планується довести витрати на оборону до 2% тоді як у цьому році вони становлять 1,52%.
«Армія зрештою отримає те, що мала отримати ще давно», - сказала Чернохова. Напрямком переозброєння вона назвала повний перехід на західні стандарти техніки.
У цьому контексті політик зупинилася на літаках останнього покоління F-35, хоча за такі плани чеський уряд отримував чимало критики через дорогу вартість такої техніки.
Глава Міноборони Чехії навела оцінки експертів, згідно з якими F-35 є найсучаснішими системами, які можуть використовуватися аж до 2060 року на відміну від літаків попередніх поколінь. Після 2030 року в 18 країнах світу будуть на озброєнні 3457 таких літаків, з них 3088 - у державах НАТО, сказала Чернохова. У чеські Збройні сили літаки почнуть надходити «на початку наступного десятиліття».
До 2035 року на озброєнні перебуватимуть JAS-39C/D Gripen, отже, перехід буде поступовий, як свого часу від МіГ на Gripen.
Окрім винищувачів безпеку повітря також забезпечуватимуть американські гелікоптери Bell. Загалом планується придбати 20 гвинтокрилів, перші два вже доставлені у військо.
Крім того, Міноборони ЧР веде перемовини з бразильською компанією Embraer щодо середнього військово-транспортного літаку.
Нагадаємо, Чехія є одною з країн, яка підтримує Україну після початку війни найбільше. Окрім ремонту та передачі техніки радянського зразку, наразі налагоджується спільне виробництво військової техніки.