На півночі Косова збільшилася кількість загиблих унаслідок зіткнень між групою озброєних людей та поліцейськими у неділю, 24 вересня.

Як передає Укрінформ, про це повідомляє Балканський оглядач у Фейсбуці.
За останніми даними, в результаті зіткнень поліції Косова з озброєними нападниками у селі Банська в Звечані на півночі Косова загинув поліцейський, ще троє отримали поранення.
Також відомо, що троє нападників були вбиті, ще один нападник та четверо підозрюваних затримані.
У нападників виявлено засоби радіозв'язку, значну кількість зброї, боєприпасів та різного спорядження.
Reuters зазначає, що після обіду у неділю в селі Банська правоохоронці штурмували сербський православний монастир, де забарикадувалася невідома група з близько 30 озброєних людей.
Нині досі незрозуміло, хто стоїть за недільним насиллям в регіоні, але прем’єр-міністр Косова Альбін Курті та міністр внутрішніх справ Джелал Свекла звинуватили «спонсорованих Сербією злочинців».
Офіційний Белград поки що не відреагував.
Як повідомляв Укрінформ, голова уряду Косова Альбін Курті заявив про вбивство одного і поранення ще одного правоохоронця в північному селі Банська поблизу кордону з Сербією в ніч на 24 вересня.