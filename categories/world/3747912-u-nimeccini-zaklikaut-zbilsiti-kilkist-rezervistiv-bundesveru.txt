Асоціація резервістів Німеччини закликає збільшити чисельність резерву Бундесверу задля стримування Росії.

Про це в інтерв’ю Tagesspiegel сказав голова цієї асоціації Патрік Зенсбург, передає Укрінформ.
«Оперативний резерв має включати значно більше, ніж нинішні 33 тисячі військовослужбовців», - переконаний Зенсбург.
Збільшення кількості армійського резерву, пояснив він, важливе з огляду на ситуацію, яка склалася після нападу Росії на Україну.
За даними Зенсбурга, загалом про готовність перебувати в резерві зголосилися 230 тисяч колишніх військових.

У Бундесвері існує так званий активний резерв, який проходить добровільну службу на регулярних навчаннях. Окрім того, до загального резерву автоматично належать усі колишні військовослужбовці-контрактники та призовники. За даними Бундесверу, це близько 930 тисяч чоловіків і жінок. Вони можуть бути призвані до лав армії у разі загрози безпеці держави.
Цивільні особи за бажання також можуть стати резервістами після відповідного навчання.
Як повідомлялося, станом на кінець 2022 року чисельність військовослужбовців у Німеччині становила 183 051 особу, серед них - 56 729 професійних та 9 450 добровольців. Міністерство оборони ФРН ставить за мету до 2031 року збільшити кількість військових до 203 тисяч.