Прем'єр-міністр Нідерландів Марк Рютте заявив, що не погоджується з планами прийняти до Європейського Союзу нові держави у 2030 році.

Як повідомляє Укрінформ із посиланням на Dutch News, про це Рютте сказав журналістам в іспанській Гренаді.
“Я зовсім не згоден із цією датою (2030 рік - ред)”, - зазначив очільник уряду.
За його словами, країни, які мають намір долучитися до Євросоюзу, повинні виконати низку умов.
“Питання не в тому, коли країна буде готова, а в тому, чи готова вона”, – пояснив він свою позицію.
Рютте наголосив, що ЄС уже має 27 членів, і якщо до нього приєднається ще більше країн, “процес прийняття рішень і низка інших речей стануть ще складнішими”.
Як повідомлялося, голова Європейської Ради Шарль Мішель вважає, що Україна може приєднатися до ЄС у 2030 році, якщо будуть виконані всі необхідні умови.
На вступ до Євросоюзу також претендують Молдова, Грузія та країни Західних Балкан.
Фото: ОП