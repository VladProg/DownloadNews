Начальник генштабу Армії оборони Ізраїлю Герці Галеві заявив, що ізраїльські військові вже діють у місті Газа та оточують його з кількох напрямків.

Про це повідомляє The Times of Israel, передає Укрінформ.
«Ми просунулися на ще один значний етап війни. Сили знаходяться в центрі північної частини Гази, діють у місті Газа, оточують його, поглиблюють (наземний наступ – ред.) і досягають успіхів», — заявив Галеві, виступаючи на одній з авіабаз.
Він додав, що ізраїльські війська ведуть бойові дії в умовах щільної та складної міської забудови, що потребує професійного ведення бою та мужності.
За словами Галеві, військові борються у ближньому бою після точної розвідки та за вогневої підтримки з повітря та моря. Він зазначив, що від початку наземної операції у секторі Гази загинули 18 ізраїльських солдатів.
Прем'єр-міністр Ізраїлю Біньямін Нетаньягу заявив, що ізраїльські війська просунулися далі, ніж на околиці міста Газа. «Ми перебуваємо на піку бою. Ми досягли вражаючих успіхів і пройшли околиці міста Газа. Ми просуваємося вперед», — йдеться у заяві Нетаньягу, яку поширила його канцелярія.
За даними ЗМІ, ізраїльські військові та танки 2 листопада просунулися до міста Газа, але натрапили на опір бойовиків ХАМАСу, які обстрілювали ізраїльську армію з мінометів.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та розпочав наземну операцію.
Фото: Jalaa Marey