У секторі Гази від початку бойових дій між Ізраїлем і ХАМАСом загинули 99 працівників Агентства ООН з надання допомоги палестинським біженцям на Близькому Сході (UNRWA).

Про це заявив генеральний комісар UNRWA Філіппо Лаззаріні, передає Укрінформ.
«99 моїх колег були вбиті в Газі – це найбільша кількість гуманітарних працівників ООН, які загинули під час конфлікту за такий короткий час», - сказав Лаззаріні.
За його словами, у секторі Гази понад 700 тисяч переміщених осіб живуть у несприятливих умовах у 150 школах і будівлях UNRWA. Жахливі санітарні умови становлять небезпеку для здоров'я населення анклаву, додав він.
Як повідомляв Укрінформ, 9 листопада у Білому домі заявили, що ізраїльська сторона погодилася запровадити щоденні чотиригодинні гуманітарні паузи в районах уздовж гуманітарних коридорів та зонах активних бойових дій на півночі сектору Гази.
Армія оборони Ізраїлю у п’ятницю оголосила про шестигодинне вікно для евакуаційного коридору з півночі сектору Гази на південь.
Координатор урядової діяльності Ізраїлю на територіях (COGAT), у четвер 80 тисяч людей перемістилися з півночі Гази через евакуаційний коридор.