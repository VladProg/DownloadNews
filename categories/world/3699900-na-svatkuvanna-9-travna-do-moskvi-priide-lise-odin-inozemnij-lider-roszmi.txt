На святкові заходи на честь Дня перемоги в москві очікується візит єдиного іноземного лідера — голови Киргизстану Садира Жапарова.

Як передає Укрінформ, про це пише газета «Вєдомості» з посиланням на два джерела - дипломатичне та близьке до адміністрації президента.
На святкування Дня перемоги Жапарова запросив до росії наприкінці березня віцепрем'єр Олексій Оверчук, який займається міжнародними відносинами в уряді. У рамках травневого візиту передбачається не лише відвідування урочистих заходів, а й переговори путіна та Жапарова.
Водночас прессекретар кремля дмитро пєсков не відповів на запит газети про те, чи може ще хтось з іноземних очільників (наприклад, олександр лукашенко) прибути до москви на 9 травня.
Нагадаємо, що 2022 року на святкування Дня перемоги до москви не приїхав жоден лідер іноземної держави. У кремлі заявляли, що й не запрошували закордонних лідерів.
Як повідомляв Укрінформ, у низці регіонів росії 9 травня 2023 «з міркувань безпеки» вирішили відмовитися від параду на честь Дня перемоги.