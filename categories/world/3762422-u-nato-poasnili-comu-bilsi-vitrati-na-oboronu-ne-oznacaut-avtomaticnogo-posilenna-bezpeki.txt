Різке зростання цін на боєприпаси та обладнання призводить до більших витрат союзників НАТО на оборону, що не підвищує безпеку Альянсу.

Як передає Укрінформ, про це заявив голова військового комітету НАТО Роб Бауер у суботу після зустрічі керівників оборонних відомств в Осло, повідомляє Reuters.
«Ціни на обладнання та боєприпаси стрімко зростають. Зараз ми платимо все більше за ту ж кількість зброї. Це означає, що ми не можемо бути впевнені, що збільшення витрат на оборону справді призведе до підвищення безпеки», – сказав Бауер.
Представник НАТО також наполягав на збільшенні приватних інвестицій в оборонний сектор, щоб збільшити виробничі потужності для задоволення попиту на зброю та обладнання, який різко зріс після вторгнення Росії в Україну. Окрім поставок озброєння Києву, союзники Альянсу створюють власні запаси.
«Довгострокова стабільність має переважати над короткостроковими прибутками. Як ми бачили в Україні, війна є загальносуспільною подією», – зазначив він.
Водночас Бауер додав, що немає жодного зв’язку між браком боєприпасів і контрнаступом в Україні.
Як повідомляв Укрінформ, Генеральний секретар НАТО Єнс Столтенберг переконаний, що Україна зрештою буде в НАТО, однак застерігає, що треба готуватися до тривалої війни.