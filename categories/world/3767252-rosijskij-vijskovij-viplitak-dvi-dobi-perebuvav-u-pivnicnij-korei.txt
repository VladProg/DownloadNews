Російський військовий VIP-літак приземлився у Пхеньяні цього тижня, через декілька днів після того, як північнокорейський лідер Кім Чен Ин здійснив рідкісну поїздку до свого сусіда для переговорів з Путіним, які, ймовірно, були зосереджені на постачанні зброї.

Як передає Укрінформ, про це повідомляє агенція Bloomberg.
Дані сервісу відстеження польотів FlightRadar24 показують, що літак Іл-62М ВПС РФ вилетів з Москви до Пхеньяна та прилетів у вівторок вранці. Бортовий номер літака вказує на те, що це був той самий літак, який РФ відправила до Північної Кореї у серпні, лише через декілька днів після того, як міністр оборони Сергій Шойгу вирушив до Пхеньяна, де Кім показав йому озброєння.
Дані FlightRadar24 також вказують на те, що літак повернувся до РФ у четвер після дводенного перебування на землі у Північній Кореї.
Північнокорейські державні ЗМІ не згадували про цей літак, а міністерство оборони РФ не відповіло на запит про коментар.
Зазначається, що тиша навколо польоту може свідчити про те, що на борту були військові чиновники, які летіли для переговорів щодо зброї чи передачі технологій.
Північна Корея майже не мала міжнародного повітряного сполучення після того, як закрила свої кордони на початку пандемії на початку 2020 року. Прибуття до Москви двох рейсів менш ніж за два місяці підкреслює співпрацю між двома країнами, які стали ближчими на тлі того, як США та їхні партнери намагалися ізолювати їх обох міжнародними санкціями.
Як повідомляв Укрінформ, міністр закордонних справ РФ Сергій Лавров наступного місяця планує відвідати Пхеньян на розвиток домовленостей між лідерами Росії та Північної Кореї.
Фото: parfaits via Wikimedia Commons