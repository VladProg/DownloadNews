Міністр закордонних справ Латвії Едгарс Рінкевичс заявив, що Латвія не видаватиме гуманітарні чи інші види віз росіянам, а також не змінюватиме запроваджені торік обмеження на перетин кордону навіть на тлі нинішніх подій у РФ.

Про це він написав у Твіттері, передає Укрінформ.
«Латвія уважно стежить за розвитком ситуації в РФ та обмінюється інформацією з союзниками. Охорона кордону посилена, видача віз або перетин кордону для росіян, які виїжджають з Росії у зв'язку з нинішніми подіями, не розглядатимуться. Прямої загрози для Латвії наразі немає», - написав Рінкевичс.
Національний мовник Латвії повідомляє про реакцію на події інших високопосадовців країни. Зокрема, прем'єр-міністр Кріш'яніс Каріньш сказав, що східний кордон під посиленим контролем, уряд Латвії, відповідальні органи та служби перебувають у тісній координації та стежать за подіями в Росії. Прем'єр-міністр також закликав жителів Латвії утриматися від поїздок у РФ і Білорусь.
Міністр внутрішніх справ Латвії Маріс Кучінскіс доручив Державній прикордонній охороні посилити заходи прикордонного контролю на кордоні з РФ і РБ. Він запевнив, що в разі необхідності буде залучена підтримка Національних збройних сил і додаткових ресурсів.
Як повідомляв Укрінформ, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
За його словами, Шойгу прилітав у Ростов-на-Дону, де особисто провів операцію зі знищення «вагнерівців».
"Вагнер" встановив контроль над військовими об’єктами у Ростові-на-Дону.
Пригожин заявив про намір дійти до Москви.