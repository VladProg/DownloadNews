Правляча в Туреччині Партія справедливості та розвитку вже визначилася з кандидатами в партійному списку на вибори у парламент країни, серед яких будуть і несподівані імена.

Про це президент Туреччини Реджеп Тайїп Ердоган сказав, спілкуючись із журналістами, в ефірі телеканалів 24 TV, 360 та tv4, передає власкор Укрінформу.
“Був процес висування кандидатів, у якому прихильність до нашої партії знову була дуже високою. Наразі ми отримали понад 6000 заявок від кандидатів. Крім того, є такі імена, як от наші міністри, яких ми будемо оцінювати без необхідності подавати заявку. Ми також працюємо над багатьма іменами, включення яких у наші кадри зробить нас сильнішими. У нас точно будуть несподівані імена”, - сказав Ердоган.
За його словами, у списку Партії справедливості та розвитку будуть кандидати з-поміж письменників, художників та інтелектуалів.
“Після того, як завершиться робота в наших партійних комітетах, і ми передамо свій список до Вищої виборчої комісії, ці прізвища будуть оприлюднені. Ми вже почали вивчати не лише наших кандидатів у народні депутати, а й в уряд та вище керівництво майбутнього періоду”, - сказав президент.
Як повідомляв Укрінформ, президентські та парламентські вибори відбудуться в Туреччині 14 травня.