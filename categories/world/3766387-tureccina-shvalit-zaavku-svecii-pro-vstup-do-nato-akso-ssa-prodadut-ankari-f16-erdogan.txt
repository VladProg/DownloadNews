Парламент Туреччини зможе ратифікувати заявку Швеції про вступ до НАТО, якщо США продадуть Туреччині винищувачі F-16.

Як передає Укрінформ, про це сказав журналістам президент Туреччини Реджеп Таїп Ердоган, повідомляє The Guardian.
Ердоган зазначив, що очільник МЗС Туреччини Хакан Фідан та державний секретар США Ентоні Блінкен минулого тижня у Нью-Йорку обговорювали ратифікацію Туреччиною заявки Швеції на вступ до НАТО.
За словами Ердогана, адміністрація США пов'язує рішення про продаж Туреччині винищувачів з ратифікацією заявки Швеції.
Як повідомлялося, у червні 2023 року президент Туреччини Реджеп Ердоган висунув умову, що його країна схвалить заявку Швеції щодо приєднання до НАТО після того, як лідери ЄС відкриють шлях для вступу Туреччини до Європейського Союзу.