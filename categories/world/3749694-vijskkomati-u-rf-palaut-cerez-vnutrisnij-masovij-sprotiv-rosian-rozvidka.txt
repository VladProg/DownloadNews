У Росії палають військкомати через масовий спротив росіян тому, що відбувається у їхній країні, бо на території РФ мирний протест є неможливим.

Про це у ефірі «Радіо НВ» заявив представник Головного управління розвідки Міноборони Андрій Юсов, відповідаючи на питання щодо масових підпалів російських військкоматів, передає кореспондент Укрінформу.
«Мова йде про масовий спротив (росіян – ред.) ось у такий спосіб, бо на території так званої РФ мирний протест неможливий і конституція не діє», - сказав він.
За його словами, у РФ усі, хто був готовий до масових демократичних акцій, або сидять у в’язницях, або виїхали за кордон, або були фізично ліквідовані.
«Тож залишаються ось такі форми протесту, і люди з відчаю ідуть і підпалюють військкомати, які зараз є не символом захисту їхньої батьківщини, а символом відправки їхніх рідних на агресивну злочинну війну проти України», - відзначив Юсов.
Відповідаючи на питання про заяву мера Москви Сергія Собяніна - що на війні з Україною воює 45 тисяч москвичів, представник ГУР назвав ці слова мера столиці РФ «дуже цікавими». Адже буквально місяць тому називалася цифра у 35 тисяч москвичів.
«І це в умовах, коли там начебто немає мобілізації. Тобто, просто констатуємо, що мобілізаційні заходи продовжуються», - зазначив він.
Як повідомлялося, протягом 1 серпня в Росії намагалися підпалити не менше 20 військкоматів в різних регіонах країни, включаючи Москву.