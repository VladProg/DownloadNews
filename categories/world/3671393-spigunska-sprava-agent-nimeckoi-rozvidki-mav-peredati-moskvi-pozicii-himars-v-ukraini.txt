Заарештований за підозрою у шпигунстві на користь росії співробітник Федеральної розвідувальної служби (BND) Німеччини мав завдання передати фсб точні GPS-дані місць розташування в Україні американських установок HIMARS та німецьких систем ППО "IRIS-T".

Як передає Укрінформ, про це повідомляє німецьке видання Der Spiegel.
"Справа підозрюваного у шпигунстві у Федеральній розвідувальній службі (BND) є більш вибухонебезпечною, ніж було відомо раніше. За даними Spiegel, російська спецслужба фсб намагалася отримати дані про розташування артилерійських і зенітних позицій української армії восени минулого року через уже заарештованого Карстена Л., співробітника BND", - йдеться у повідомленні.
За даними слідства, фсб доручила через посередника Артура Є. своєму завербованому у BND агенту "викачати і передати наявні у BND максимально точні GPS-дані реактивних систем залпового вогню HIMARS, що постачаються США, та зенітно-ракетних комплексів "ІRIS-T", що постачаються Берліном".
Водночас, як пише Der Spiegel, ознайомлені зі справою люди вважають "малоймовірним", що такі дані дійсно були передані російській стороні завербованим шпигуном у німецькій розвідці.
Наразі генеральний прокурор Німеччини Пітер Франк веде розслідування проти Карстена Л. та Артура Є. за підозрою в державній зраді. Обидва перебувають під вартою.
Зазначається, що Карстен Л., який працював у технічній розвідці BND, був заарештований незадовго до Різдва після того, як восени західна розвідувальна служба попередила німецьку спецслужбу про можливий витік інформації. Спільник російського "крота" у BND Артур Є. був заарештований у січні в аеропорту Мюнхена під час в’їзду до Німеччини зі США. За повідомленнями, німецький бізнесмен з російським корінням вже розкрив себе співробітникам ФБР у США та співпрацює зі слідством у цій країні.
Вважається, що Артур Є передавав фсб секретні матеріали BND на двох зустрічах у москві, які Карстен Л. отримав у німецькій спецслужбі. При цьому, за інформацією Spiegel, слідство знайшло шестизначну суму готівки в конвертах в одній з депозитних скриньок, яка належала Карстену Л.
Як повідомлялося, 21 грудня був затриманий співробітник BND Карстен Л. за підозрою в державній зраді та шпигунстві на користь росії.
Фото: dpa