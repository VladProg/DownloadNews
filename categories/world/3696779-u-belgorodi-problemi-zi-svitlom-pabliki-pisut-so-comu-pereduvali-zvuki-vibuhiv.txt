В ніч проти 17 квітня у російському Бєлгороді пролунали звуки вибухів. Місцеві Telegram-канали пишуть про проблеми з електропостачанням у місті, тим часом влада регіону підтвердила «пожежі на цивільних об’єктах».

Про це передає Укрінформ із посиланням на Громадське.
Очільник губернатор В'ячеслав Гладков у своєму Telegram написав, що у Бєлгороді та Бєлгородському районі «зафіксовано дві пожежі на цивільних об'єктах». Водночас він не уточнив, що стало причиною загорянь.
«Постраждалих немає. Усі оперативні служби на місці, йде ліквідація пожежі», — йдеться у його повідомленні.

Місцеві Telegram-канали пишуть, що у центрі Бєлгорода нібито є проблеми з електрикою. Мовляв, це пов'язано із «прильотом до однієї з міських підстанцій». Цьому передували, мовляв, звуки вибухів.

Тим часом у проєкті Deep State повідомили про ураження автономного мобільного комплексу спостереження «Муром-П» на території Бєлгородської області росії.

Нагадаємо: за останні кілька місяців неодноразово повідомлялося про появу та вибухи безпілотників у Бєлгородській та інших областях рф, які межують з Україною, а також в інших регіонах росії.
Так минулого тижня Безпілотник «літакового типу» з вибуховим пристроєм вибухнув у аеропорту Бєлгорода імені Шухова.