У Південній Кореї пасажир Airbus A321 авіакомпанії Asiana Airlines просто під час польоту відкрив аварійні двері літака, внаслідок чого постраждало 12 осіб.

Про це повідомляє АР, передає Укрінформ.
Літак зі 194 людьми на борту прямував з південного острова Чечжу до південно-східного міста Тегу. Зазвичай політ триває близько години. Зазначається, що інцидент стався на висоті 213 метрів, коли літак майже досяг аеропорту Тегу.
У соцмережах опублікували відео інциденту, очевидно зняте кимось із пасажирів на борту.

Серед пасажирів були підлітки-спортсмени, які їхали на змагання з легкої атлетики. Дехто кричав і плакав у паніці, пише агентство.
У міністерстві транспорту Південної Кореї заявили, що кілька осіб у літаку намагалися завадити людині, яка змогла частково відкрити двері авіасудна.
Унаслідок розгерметизації кабіни 12 осіб доставлено в лікарні, оскільки в них спостерігалися проблеми з диханням та інші незначні симптоми. За словами пасажирів, вони відчували сильний біль у вухах після того, як відчинилися двері.
В результаті літак благополучно приземлився, а винуватця затримала поліція аеропорту за підозрою в порушенні законодавства про авіаційну безпеку, йдеться в повідомленні міністерства. Ім`я зловмисника та мотиви скоєного не розкриваються. Водночас він зізнався, що почав смикати важіль аварійного виходу під час підготовки літака до посадки. Причину своїх дій пояснити не зміг.