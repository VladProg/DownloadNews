Сьогодні вранці ізраїльські війська здійснили рейд на табір біженців на Західному березі річки Йордан, під час якого було вбито двох палестинців, зокрема одного бійця з ісламістського угруповання ХАМАС.

Як передає Укрінформ, про це повідомляє агенція Reuters.
"Ізраїльські війська вбили двох палестинців, зокрема бійця ісламістського угруповання ХАМАС, під час рейду у таборі біженців на окупованому Західному березі річки Йордан у неділю", - йдеться у повідомленні.
За словами очевидців, ізраїльські війська здійснили рейд у табір Нур Шамс, що поблизу міста Тулкарм рано вранці неділі, розпочавши багатогодинну перестрілку з палестинськими бійцями.
Ізраїльські військові заявили, що проводили «контртерористичну діяльність» у таборі, демонтували оперативний командний центр, оснащений комп’ютерами та камерами спостереження та виявили десятки вибухових пристроїв та компонентів для виготовлення вибухівки.
Ісламське угрупування "Хамас" заявило, що один із вбитих був у їхньому складі, але про особу іншого загиблого чоловіка поки нічого невідомо.
Ізраїль заявив, що один солдат його сил отримав поранення середньої тяжкості.
Як повідомлялося, 31 серпня вантажівка, за кермом якої був палестинець, протаранила ізраїльський блокпост неподалік міста Модіїн на Західному березі річки Йордан, унаслідок чого постраждали троє військовослужбовців, один з яких пізніше помер.