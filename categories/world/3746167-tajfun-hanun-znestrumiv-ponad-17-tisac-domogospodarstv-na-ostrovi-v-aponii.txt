Тайфун "Ханун" приніс сильні дощі у деякі райони острова Кюсю в Японії, спричинивши збої в електропостачанні та призупинення руху швидкісних потягів.

Як передає Укрінформ, про це повідомляє агенція Kyodo.
Японське метеорологічне агентство попередило, що через тайфун можливі селеві потоки та повені.
Серед призупинених залізничних перевезень маршрути сполученням між станціями Кумамото та Кагосіма-Тюо, а також сполученням між станціями Такео-Онсен та Нагасакі.
За даними Kyushu Electric Power Co, близько 17 630 домогосподарств у префектурах Кумамото, Оіта, Міядзакі та Кагосіма постраждали внаслідок відключень електроенергії станом на 10 години ранку середи.
За даними метеорологічного агентства, станом на 14:00 за місцевим часом тайфун «Ханун» йшов зі швидкістю вітру до 144 км на годину.
Як повідомляв Укрінформ, внаслідок потужного тайфуну, що вразив на початку тижня на острів Окінава, щонайменше одна людина загинула та ще 35 постраждали.
Сильний вітер з поривами до 200 км/год та зливи спричинили на Окінаві знеструмлення близько 210 тисяч домогосподарств (34% усіх будинків) та перебої з мобільним і Інтернет-зв’язком. Через негоду на Окінаві повністю закривали летовище та призупиняли роботу кур’єрських служб, крамниць та аптек.
Фото: Kyodo