Міністерство оборони Росії може бути більше зосереджене на розпуску ПВК «Вагнера», ніж російський президент Володимир Путін.

Як передає Укрінформ, про це йдеться у звіті Інституту вивчення війни (ISW).
В ISW зазначили, що не можуть незалежно підтвердити достовірність окремих повідомлень представників російської влади та медіа, проте якщо вони правдиві, то можуть свідчити про втрату контролю Путіна над розпуском «вагнерівців».
Зокрема аналітики звертають увагу на твердження неназваного російського джерела про те, що Міноборони Росії, можливо, поспішало розформувати ПВК «Вагнер», тому що Кремль ще не вирішив долю угруповання і тому, що оборонне відомство хотіло бути першою організацією, яка візьме під контроль «залишки» ПВК.
«Якщо ці твердження правдиві, вони можуть свідчити про те, що Путін не керує розпуском ПВК «Вагнер», а скоріше передав цю відповідальність Міністерству оборони Росії», – вважають експерти.
Водночас там додали, що збільшення кількості таких облікових записів серед російських військових блогерів та в опозиційних спільнотах також може бути спробою відокремити Путіна від убивства Пригожина та можливого розпуску ПВК «Вагнер».
Як повідомляв Укрінформ, 23 серпня у Тверській області (РФ) розбився приватний літак, на борту якого, за попередньою інформацією, перебував фінансист ПВК «Вагнер» Євген Пригожин. Росавіація заявляла, що серед пасажирів літака також був засновник угруповання Дмитро Уткін.
У неділю слідчий комітет РФ підтвердив загибель засновника ПВК "Вагнера" Євгена Пригожина в аварії літака у Тверській області.