У Російській Федерації скасували проведення головного міжнародного авіашоу «МАКС» у 2023 році унаслідок побоювання через безпеку після атаки дронами.

Про це у Твіттері повідомило Міністерство оборони Британії з посиланням на дані розвідки, передає Укрінформ.
«Шоу, ймовірно, було скасовано здебільшого через справжні занепокоєння щодо безпеки після нещодавніх атак БПЛА у Росії. Організатори, ймовірно, також усвідомлювали потенційну шкоду для репутації, якщо на захід приїде менше міжнародних делегацій», пишуть експерти розвідки.
«МАКС» - міжнародне авіашоу, яке проводиться раз на два роки у Підмосков’ї. Має на меті продемонструвати цивільний та військовий аерокосмічний сектор Росії, залучав експортних клієнтів.
У розвідці Британії зазначають, що війна Росії проти України значно вплинула на російську аерокосмічну спільноту.
«Цей сектор відчуває труднощі під міжнародними санкціями; висококваліфікованих фахівців заохочують служити піхотою у власному ополченні космічного агентства «Роскосмос», – йдеться у зведенні.
Також аналітики додали, що головнокомандувач Повітряно-космічних сил РФ генерал Сергій Суровікін не з’являвся на публіці після невдалого заколоту Євгена Пригожина 24 червня, до якого він забезпечував зв’язок з Міноборони Росії.
Як повідомляв Укрінформ, британська розвідка також повідомила, що бюджет військових витрат Росії цьогоріч становив близько 6,6 трильйона рублів (близько $85,8 мільярда).
Фото з відкритих джерел