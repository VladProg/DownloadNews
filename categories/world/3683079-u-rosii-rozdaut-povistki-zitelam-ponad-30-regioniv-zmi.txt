У росії жителям 33 регіонів надходять повістки до військкоматів - від резервістів вимагають з'явитися для уточнення даних військового обліку або для відбору на військові збори.

Про це повідомляє Укрінформ із посиланням на Телеграм-канал Astra.
Зокрема, зафіксовано дані про вручення повісток у 33 регіонах, від москви та санкт-петербурга до Дагестану і Ямало-Ненецького автономного округу.
Видання «Верстка» уточнює, що документ з вимогою прийти у військкомат для уточнення даних отримують, зокрема, й студенти вишів, які мають відстрочку від військової служби.
При цьому голова правозахисної групи "Агора" адвокат Павло Чиков вважає, що пов'язувати масове розсилання повісток із нібито "другою хвилею мобілізації" не можна. Він переконує, що військкомат може вручити громадянинові повістку у разі, якщо він не повідомляє про зміну своїх даних про місце проживання або сімейний стан. Однак, наголошує Чиков, питання викликають повідомлення про розсилання повісток про відбір на військові збори. Збори можуть проводитись лише на підставі указу президента росії. Такого указу володимир путін не підписував.

Влада рф раніше заявляла, що другої хвилі мобілізації не буде. Однак указ путіна про проведення мобілізації з 21 вересня минулого року не було скасовано.
З 1 квітня у росії розпочнеться весняний призов на термінову службу. Крім того, з цієї ж дати міноборони розпочне новий набір на контрактну службу.
Як повідомлялося, мобілізовані російські військовослужбовці, кинуті на війну проти України, заявляють, що їх відправляють «на забій» як витратний матеріал.
Фото: Телеграм-канал Astra