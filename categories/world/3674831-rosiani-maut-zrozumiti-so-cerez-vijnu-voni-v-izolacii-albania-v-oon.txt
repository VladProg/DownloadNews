Через війну проти України росія знаходиться в ізоляції, і чим швидше прості росіяни це зрозуміють, тим швидше закінчиться сама війна.

Як передає власний кореспондент Укрінформу, про це заявила міністр у справах Європи та закордонних справ Албанії Ольта Джачка під час засідання Ради безпеки ООН міністерського рівня, присвяченого річниці російського вторгнення в Україну.
"росія прийняла рішення вести себе як держава-вигнанець, вчинивши дії проти закону та миру", - наголосила міністр.
Вона вказала на те, що попри величезний натиск росії український народ "сміливо бореться, захищаючи свою землю, свободу та майбутнє". "І він не один у цій боротьбі. Боротьба цього народу – це боротьба кожного, хто сподівається на мир", - підкреслила Джачка.
Вона наголосила, що путін своєї війною проти України завів росію в міжнародну ізоляцію.
"президенту росії немає чим пишатися. У результаті його активної політики війни росія прийшла у повну ізоляцію і звинувачувати в цьому має лише себе. Чим швидше прості росіяни це зрозуміють, тим швидше закінчиться це безумство", - заявила глава МЗС Албанії.
Вона додала, що війна має завершитися припиненням агресії росією та виведенням військ з української території.
"Ця війна має закінчитися і вона буде закінчена. Але кінець цієї війни – це кінець агресії, а не кінець заснованого на правилах світового порядку. Це – кінець присутності російських сил в Україні, а не кінець життя там. Це – кінець непотрібних страждань, а не кінець надії", - сказала вона.
Джачка підкреслила, що поки ж український народ потребує підтримки, зокрема і військової, з боку міжнародної спільноти.
Як повідомляв Укрінформ, у Нью-Йорку у п’ятницю розпочалося засідання Ради безпеки ООН міністерського рівня, присвячене річниці російського вторгнення в Україну, яке проходитиме у формі відкритих дебатів.
У засіданні беруть участь міністр закордонних справ України Дмитро Кулеба, державний секретар США Ентоні Блінкен, глави зовнішньополітичних відомств Великої Британії, Франції, Японії, Словаччини, Румунії, Польщі, Німеччини, Іспанії, Чехії, Угорщини, Латвії, Молдови, Північної Македонії, Хорватії, Естонії, Албанії та інші.