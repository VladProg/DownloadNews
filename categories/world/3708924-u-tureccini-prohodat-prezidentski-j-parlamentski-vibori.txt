У Туреччині розпочалося голосування на виборах президента та парламенту 28-го скликання.

Про це повідомляє кореспондент Укрінформу.
У країні встановлено понад 191 тисячу виборчих скриньок. Голосування триватиме до 17 години.
У Туреччині і за кордоном проголосують понад 64,1 млн громадян. Вперше голосуватимуть 4,9 мільйона виборців.
Вони отримають на дільницях по два бюлетені, які мають помістити в один конверт і опустити у скриньку для голосування.
Їм заборонено заходити до місця голосування з відеореєстраторами чи засобами зв’язку, такими як мобільні телефони, фотоапарати чи камери. Ці пристрої мають бути залишені виборчій комісії, їх повернуть після завершення процесу голосування.
На посаду президента претендують три кандидати: чинний глава держави Реджеп Тайїп Ердоган, лідер опозиції Кемаль Киличдароглу та кандидат від блоку "Альянс АТА" Сінан Оган. Четвертий кандидат офіційно вибув із виборчих перегонів кілька днів тому, однак його ім'я залишається у бюлетенях, оскільки передрукувати їх було вже неможливо.
Для участі у парламентських виборах зареєстровані 24 політичні партії та 151 незалежний кандидат.
Якщо жоден із кандидатів не набере абсолютної більшості голосів у першому турі, 28 травня відбудеться другий тур.
Як повідомляв Укрінформ, кандидат у президенти Туреччини лідер партії «Батьківщина» Мухаррем Індже зняв свою кандидатуру з виборчих перегонів за три дні до виборів.