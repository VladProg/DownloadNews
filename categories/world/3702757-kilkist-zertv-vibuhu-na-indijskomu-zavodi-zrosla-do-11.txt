Кількість жертв унаслідок витоку газу у штаті Пенджаб, Індія, зросла до 11.

Як передає Укрінформ, про це повідомляє The Washington Post із посиланням на місцеві ЗМІ.
Усі жертви були знайдені біля трьох підприємств промислового району Гіаспура – молочного та продуктового магазинів та поліклініки. Дехто з них мешкали у квартирах над вітринами крамниць. У цьому районі проживають сотні людей, які працюють на місцевих швейних фабриках.
За словами доктора Хатіндера Каура з цивільної лікарні Лудхіяни, куди доставили постраждалих, смерть загиблих була в основному викликана задухою. Серед загиблих двоє дітей.
За словами Раджіндер Пал Каур Чхіни, члена місцевого законодавчого органу, після вибуху пів дюжини людей лежали непритомні на вулиці біля молочного магазину.
«Усі ці люди пішли купувати молоко. Ми намагаємося евакуювати людей із сусідніх районів», – сказала вона.
Команда Національних сил реагування на стихійні лиха (NDRF) відбирає зразки газу з каналізації у районі, де стався інцидент, щоб ідентифікувати газ, повідомила заступниця комісара Лудхіяни Сурабхі Маліка.
Як повідомлялося, у неділю в індійському місті Лудхіяна, штат Пенджаб, стався вибух унаслідок витоку газу на заводі. Наразі відомо про 11 загиблих та 11 постраждалих.
Команда NDRF прибула на місце події разом з командою медиків та бригадою пожежників. Територія заводу була перекрита поліцією. Постраждалих доправили у госпіталь.
Фото з сайту dnyuz.com