У декількох районах Грузії негода призвела до зсувів та підтоплень, внаслідок чого щонайменше одна людина загинула, а двоє вважаються зниклими безвісти.

Як передає Укрінформ, про це повідомляє Новости-Грузия.
Негода минулої ночі створила проблеми в кількох регіонах Грузії – було затоплено приватні будинки та посіви, повалено дерева, пошкоджено лінії електропередач.
У Гурії підтвердилася загибель однієї людини. Це дитина з села Джуматі: будинок, в якому вона жила, було затоплено. Наразі рятувальники шукають ще одну дитину та дорослого, повідомили у грузинському МВС.
У Кахеті постраждала жінка, на яку впало дерево.
У Кобулетському муніципалітеті в Аджарії у декількох селах затоплені подвір’я та перші поверхи будинків.
У Ланчхутському муніципалітеті розпочав роботу надзвичайний штаб. Громадян просять повідомляти про пошкодження інфраструктури та про те, яка допомога їм потрібна.
МВС Грузії закликає мешканців постраждалих районів утриматися від поїздок та стежити за сповіщеннями Служби з надзвичайних ситуацій.
Як повідомлялося, у грузинському курортному селищі Шові 3 серпня стався зсув ґрунту, внаслідок цього у населеному пункті Шові загинула 31 людина.


Фото: Новости-Грузия