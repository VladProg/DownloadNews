У Північній Кореї заявили, що домовленість між Сполученими Штатами та Республікою Корея про розширення стримування ядерних загроз з боку КНДР матиме наслідком зростання ризиків дестабілізації у регіоні та світі.

Про це, як повідомляє Yonhap, заявила сестра лідера Північної Кореї Кім Чен Ина Кім Йо Чон, яка має великий вплив на політику Пхеньяна, передає Укрінформ.
У першій відповіді Північної Кореї на Вашингтонську декларацію, ухвалену під час державного візиту президента Кореї Юн Сук Йоля до США, Кім Йо Чон сказала, що ця угода відображає «найбільш ворожі та агресивні наміри» проти Північної Кореї й призведе до посилення «загроз миру та безпеці в Північно-Східній Азії й світі загалом».
Її заява прозвучала через три дні після того, як Юн і президент США Джо Байден домовилися значно посилити ядерні зобов’язання Вашингтона щодо Південної Кореї та пообіцяли вжити швидких і рішучих дій у разі ядерної атаки з боку КНДР.
Сестра Кіма, яка обіймає посаду заступника директора департаменту Центрального комітету правлячої в КНДР Трудової партії та відома своїм впливом на міжкорейські справи, попередила, що зміна середовища безпеки лише підштовхне Північ до «більш рішучих дій».
Вона назвала «безглуздим зауваженням людини в літньому віці» попередження Байдена про те, що будь-яка ядерна атака Пхеньяна на Сполучені Штати чи їхніх союзників призведе до кінця правління режиму Кімів у Північній Кореї.
Корейського президента Юна Кім Йо Чон назвала «дурнем», який «своєю некомпетентністю поставив систему безпеки під загрозу».
«Нездійсненна мрія Сполучених Штатів і Південної Кореї відтепер зіткнеться з утворенням більш потужної сили», – сказала вона.
Міністерство реінтеграції Південної Кореї, яке відповідає за міжкорейські справи, назвало заяви Кім безпідставними й засудило їх.
«Поспіх Північної Кореї, яка висуває надумані заяви відразу після оголошення Вашингтонської декларації, схоже, відображає нервозність і розчарування її правлячого режиму різким посиленням ядерного стримування альянсу Південної Кореї та США», - йдеться в заяві міністерства.
В Сеулі попередили Північну Корею, що вона зіткнеться з іще сильнішою відповіддю, якщо продовжуватиме йти «хибним шляхом», зауваживши, що грубі образи Кім Йо Чон на лідерів двох країн демонструють «низький рівень» режиму.
Як повідомляв Укрінформ, 26 квітня в Вашингтоні відбулася зустріч президентів США Джо Байдена й Республіки Корея Юна Сок Йоля. Лідери узгодили нову концепцію розширених заходів стримування ядерних амбіцій Північної Кореї, підписавши у цьому зв’язку Вашингтонську декларацію.
При цьому, Байден заявив, що у разі спроби Північної Кореї завдати по Сполучених Штатах або їхніх союзниках ядерного удару, режим у Пхеньяні перестане існувати.