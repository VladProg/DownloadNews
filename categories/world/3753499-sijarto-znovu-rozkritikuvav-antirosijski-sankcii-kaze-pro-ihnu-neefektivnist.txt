Міністр закордонних справ Угорщини Петер Сійярто в суботу вкотре розкритикував санкційну політику Європейського Союзу.

Слова Сійярто на консервативному фестивалі Tranzit в угорському селищі Тихань цитує портал Telex, передає Укрінформ із посиланням на "Європейську правду".
Голова угорського МЗС фактично повторив тезу прем’єр-міністра Віктора Орбана про те, що Європа нібито вирішила "глобалізувати" війну замість "локалізувати" її, бо "деякі європейські політики перебувають у стані воєнного психозу".
"США втягли Європу у перегони – гонку військової допомоги, аби побачити, наскільки вона може допомогти Україні... Ми буквально знищуємо Європу", – вважає Сійярто.
На його думку, санкції Євросоюзу проти Росії не дали бажаного результату.
"Політика санкцій провалилась. І питання в тому, а що з політиками, які її проштовхували? Бо логічно подумати, що вони мають зазнати невдачі, адже хтось має нести відповідальність", – сказав Сійярто.
Як раніше повідомляв Укрінформ, раніше сьогодні високий представник ЄС Жозеп Боррель наголосив, що за рік санкції вже обмежили політичні та економічні можливості Москви, спричинивши фінансову напругу, відрізавши країну від ключових ринків, збільшивши витрати на торгівлю і значно погіршивши промисловий потенціал Росії.
Боррель констатував, що російська економіка у 2022 році скоротилася на 2,1% у порівнянні з 2021 роком, також минулоріч було припинено 58% загального імпорту ЄС із Росії. За оцінками Міжнародного енергетичного агентства (МЕА), загальні прибутки Росії від продажу нафти впали на 27% порівняно з минулим роком.
Загалом з початку вторгнення в Україну Європейський Союз запровадив уже 11 пакетів санкцій проти Росії. Окрім цього, ЄС наклав заборону на поїздки та заморозив активи понад 1500 осіб і майже 250 організацій з РФ.