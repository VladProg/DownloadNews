Автобус, що перевозив паломників до іракського міста Кербела, перекинувся вчора на трасі на північ від Багдаду, внаслідок ДТП загинули 18 людей.

Як передає Укрінформ, про це повідомляє AP.
Двоє іракських медичних працівників, які побажали залишитися анонімними, повідомили AP, що автопригода сталася за 90 кілометрів на північ від Багдада.
Жертвами ДТП стали 15 чоловіків та троє жінок. Серед них 10 іранців, двоє іракців — водій автобуса та його син, а також шість осіб з невідомим громадянством, повідомили місцеві чиновники.
Як відомо, мільйони віруючих щороку їдуть до міста Кербела на шиїтське свято Арбаїн, яке вважається найбільшим щорічним громадським зібранням у світі.
Традиційно паломники прибувають з різних куточків Іраку, а також з Ірану та країн Перської затоки, багато хто прямує до Кербели пішки.
Як повідомлялося, на південному заході Туреччини 6 людей загинули і 42 людини отримали поранення, коли вантажівка з піском виїхала на зустрічну смугу і врізалася в автобус.
Фото ілюстративне