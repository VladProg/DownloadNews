Уряд Польщі запровадив контроль транспортних засобів, які перетинають кордон зі Словаччиною, через зростання нелегальної міграції з балканського напрямку.

Про це в мережі X повідомив міністр внутрішніх справ й адміністрації Польщі Маріуш Камінський, передає Укрінформ.
“У зв’язку з посиленням міграційного тиску з балканського напрямку через Словаччину Прикордонна охорона запровадила на польсько-словацькому кордоні постійний і вибірковий контроль автобусів та інших транспортних засобів, які можуть перевозити нелегальних мігрантів з цього напрямку”,- зазначив Камінський.
Про плани запровадити на кордоні із Словаччиною контроль транспортних засобів повідомив напередодні прем'єр-міністр Матеуш Моравецький і доручив це зробити главі МВС й адміністрації Камінському.
Як повідомлялося, міністр внутрішніх справ ФРН Ненсі Фезер нещодавно визнала доцільність запровадження тимчасового контролю на кордонах із Чехією і Польщею задля боротьби з нелегальною міграцією.
Торік Польща побудувала фізичне та електронне загородження на кордоні з Білоруссю.