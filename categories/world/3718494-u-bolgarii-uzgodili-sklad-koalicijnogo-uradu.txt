У Болгарії склад коаліційного уряду узгодили дві найбільші парламентські партії : «ГЕРБ» та «Ми продовжуємо зміни - Демократична Болгарія».

Як передає Укрінформ, про це повідомляє The Sofia Globe.
На короткій церемонії у понеділок, 5 червня, кандидат у прем’єр-міністри від «ПЗ-ДБ» Ніколай Денков представив запропоновану структуру та склад уряду президенту Румену Радеву.
Угода між «ГЕРБ» та «ПЗ-ДБ» передбачає, що Денков обійматиме посаду прем’єр-міністра протягом перших дев’яти місяців, після чого його змінить на цій посаді на дев’ять місяців єврокомісарка з питань інновацій Марія Габріель від «ГЕРБ».
Зазначається, що разом обидві партії мають 132 з 240 депутатів, що достатньо для голосування за новий уряд за умови, що всі депутати від двох партій проголосують «За».
Денков сказав Радєву, що партії очікують на його указ, який відкриє шлях для голосування в парламенті щодо запропонованого уряду.
Як повідомляв Укрінформ, у неділю, 2 квітня, громадяни Болгарії обрали новий склад парламенту країни, вже вп’яте за останні два роки.