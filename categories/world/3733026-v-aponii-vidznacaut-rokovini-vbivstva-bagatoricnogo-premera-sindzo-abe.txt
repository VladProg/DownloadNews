В Японії сьогодні вшановують пам’ять багаторічного і найвідомішого прем’єр-міністра країни Сіндзо Абе, смертельно пораненого під час передвиборчої промови 8 липня минулого року.

Про це повідомляє Kyodo, передає Укрінформ.
Поминальна служба, на якій був присутній і нинішній прем’єр-міністр Фуміо Кішіда. пройшла вранці в храмі в центрі Токіо. У другій половині дня всі бажаючі зможуть покласти квіти і вшанувати пам’ять Абе в цьому храмі.

Водночас, в країні залишаються невирішеними кілька спірних питань, що збурили суспільство після замаху на Абе, зокрема зв’язки між законодавцями та Церквою об’єднання і правила проведення державних похоронів.
Абе став мішенню через його близькість до Церкви об’єднання, створеної в Японії в 1968 році за підтримки колишнього прем’єр-міністра Нобусуке Кіші, діда Абе, який очолював правлячу Ліберально-демократичну партію (ЛДП). Нападник, Тецуя Ямагамі, сказав, що пішов на вбивство після того, як значні пожертвування його матері цій церкві, яку в Японії часто називають культом, фактично розорили його сім’ю.

Через п’ять місяців після вбивства Абе парламент Японії ухвалив закон, який забороняє релігійним групам зловмисно вимагати пожертвування, проте окремі юристи розкритикували його за велику кількість недоліків.
Уряд Кішіди в листопаді 2022 року почав розслідування щодо Церкви об’єднання і якщо висновки підтвердять порушення нею законів та завдання шкоди суспільному добробуту, уряд може звернутися до суду з вимогою про її розпуск.
На додаток до Церкви об’єднання, критику уряду Кішіди викликало його рішення провести державні похорони Абе у вересні 2022 року без парламентських обговорень. Японські експерти припускають, що Кішіда, який представляє ліберальне крило ЛДП, міг швидко вирішити організувати державні похорони Абе, щоб заручитися підтримкою консервативних законодавців, до яких належав загиблий прем’єр.

Церемонія державних похорон Абе стала лише другою для колишнього прем’єр-міністра в сучасній Японії. Першим такої честі удостоїли Сігеру Йосіду, який підписав Сан-Франциський мирний договір у 1951 році, що дозволило Японії відновити свій суверенітет.
Хоча в Японії проведення державних похоронів колишнього прем’єр-міністра не передбачено законодавством, уряд Кішіди виділив близько $8,4 мільйона (1,2 мільярда ієн) коштів платників податків на поховання Абе, що також збурило широке невдоволення громадськості.
Абе є представником відомої в Японії політичної родини. Його батько Шінтаро Абе багато років був міністром закордонних справ, а дід – депутатом парламенту і прем’єр-міністром країни.
Абе найдовше в сучасній історії країни, близько дев’яти років, обіймав пост глави уряду, став наймолодшим прем’єром в історії Японії і першим, який народився після Другої світової війни.
В 1993 році він був обраний до Палати представників парламенту Японії, а в 2006-2007 рр. очолював правлячу ЛДП і вперше став прем’єром.
В 2012 році Абе знову очолив ЛДП і повернувся на посаду найвищого політичного лідера Японії, на якій перебував до 2020 року, коли змушений був залишити високий пост за станом здоров’я.
Абе провів успішні реформи на підтримку великого японського бізнесу, стримав економічне падіння 2000-х років і намагався змінити Конституцію Японії, аби перетворити Сили Самооборони на повноцінні збройні сили.
В зовнішній політиці орієнтувався на тісний військово-політичний союз зі США, ізоляцію Північної Кореї, повернення північних територій, окупованих Росією. У лівій, китайській і корейській пресі позиціонувався як націоналіст-ревізоніст, котрий прагнув перегляду світопорядку в Азії, сформованого після Другої світової війни.
Підтримував тісні особисті зв’язки з 45-м американським президентом Дональдом Трампом і російським президентом Володимиром Путіним.
5 червня 2015 року Абе відвідав з офіційним візитом Київ. В історії українсько-японських відносин це був перший візит японського прем’єр-міністра до України.
Фото: Kyodo