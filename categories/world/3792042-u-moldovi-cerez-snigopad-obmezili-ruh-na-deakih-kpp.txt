Прикордонна служба Молдови попередила у неділю про перебої у роботі контрольно-пропускних пунктів через негоду.

Про це повідомляє NewsMaker, передає Укрінформ.
За інформацією молдовського відомства, зокрема, на пропускному пункті у Паланці на молдовсько-українському кордоні призупиняється робота.
«Через сильний вітер постраждали кабелі підключення до інтернету. На місці працюють фахівці, а транспорт перенаправляють на КПП у Тудорі», — додали у прикордонній поліції.
Зазначається, що деякі КПП на молдовсько-румунському кордоні не пропускають вантажний транспорт. Прикордонники повідомляють, що КПП «Леушен-Албіца» тимчасово не пропускає вантажівки, які їдуть до Румунії, де траси завалило снігом. Також вантажний транспорт можуть не пропустити на КПП «Джурджулешти-Галац». Виняток роблять лише для вантажівок, екіпірованих відповідно до погоди.
Також відомо, що румунські прикордонники тимчасово призупинили роботу КПП в Оанчі, а це означає, що молдовський КПП у Кагулі працює з перебоями.
У самій Молдові через снігопад та вітер на дорогах сталося кілька серйозних ДТП, в результаті чого одна людина загинула, ще двоє постраждали.
Як повідомляв Укрінформ, у Молдові 109 населених пунктів частково або повністю залишилися без електрики через сильний вітер та снігопад.
Також через погодні умови в аеропорту Кишинева скасували чотири рейси, повідомила Прикордонна служба Молдови.
У Молдові діє помаранчевий код метеонебезпеки через сильний вітер і сніг. На дорогах можлива ожеледиця. Через ранковий снігопад дорожня поліція попередила водіїв про необхідність бути уважнішими на дорогах і дотримуватися правил дорожнього руху в зимових умовах.
В Україні у деяких областях також спостерігається негода. Зокрема, рух трасою Одеса-Рені перекрито для всіх видів транспорту через посилення негоди.
Фото: Прикордонна служба Молдови