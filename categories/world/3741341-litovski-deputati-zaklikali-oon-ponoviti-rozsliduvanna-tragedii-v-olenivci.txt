Група литовських депутатів підписала колективне звернення до ООН із закликом відновити розслідування трагедії в Оленівці.

Про це у Телеграмі повідомила Асоціація родин захисників «Азовсталі», передає Укрінформ.
Як зазначається, звернення підписали 63 депутати Сейму Литви. Ініціатором став голова Комітету національної безпеки та оборони Сейму Литви (NSGK) Лаурінас Кащюнас на прохання Асоціації родин захисників «Азовсталі».
Під час пікету у Вільнюсі, присвяченому річниці теракту в Оленівці, Кащюнас заявив: «Ми зібралися сьогодні, щоб висловити солідарність з українським народом і зазначити, що це злочин, за який винні мають відповідати. Ми часто питаємо себе, наскільки важливо прийти під цю будівлю Мордору і щось зробити, коли вони нічого не чують і їм до всього байдуже. Але з іншого боку, це важливо для сімей, це важливо для людей».
За його словами, упродовж кількох наступних днів відбудеться акція в різних країнах, і це важливо для того, щоб усім нагадати про те, що сталося в Оленівці.
До пікету долучилися депутат Емануеліс Зінгеріс та заступник посла України в Литві Вікторас Хамоцкіс. Присутні тримали українські прапори та транспаранти із закликами до РФ звільнити полонених захисників «Азовсталі».
Як повідомляв Укрінформ, українські військові понад 80 днів тримали оборону Маріуполя. 16 травня розпочалась евакуація захисників із заблокованого російськими загарбниками заводу «Азовсталь», яка тривала кілька днів.
У ніч на 29 липня 2022 року Росія скоїла теракт, влаштувавши вибух у бараку виправної колонії в Оленівці, в якому перебували українські військовополонені. Тоді загинули щонайменше 50 захисників «Азовсталі».