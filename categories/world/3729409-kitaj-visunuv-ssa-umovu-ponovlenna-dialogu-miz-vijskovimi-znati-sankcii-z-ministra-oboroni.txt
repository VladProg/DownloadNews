Сполучені Штати повинні скасувати санкції проти вищого військового керівництва Китаю, щоб відновити комунікацію на високому рівні між оборонними відомствами двох держав.

Про це заявив прессекретар посольства Китаю в США Лю Пеньюй, повідомляє Bloomberg, передає Укрінформ.
«Американська сторона знає причину труднощів у відносинах між військовими відомствами США й Китаю – вона фактично ввела односторонні санкції проти КНР. Такі перешкоди мають бути усунені, перш ніж між двома країнами може початися будь-який обмін та співпраця», - сказав Лю.
Так він прокоментував відмову Пекіна на прохання США про контакти глави Пентагону Ллойда Остіна з міністром оборони КНР Лі Шанфу під час Азійського саміту з питань безпеки «Діалог Шангрі-Ла», який пройшов на початку червня в Сінгапурі.
Сполучені Штати запровадили вторинні санкції проти Лі Шанфу у 2018 році за участь у придбанні в головного російського експортера озброєнь компанії "Рособоронекспорт", яка вже перебувала під санкціями, 10 бойових літаків Су-35 та обладнання для зенітно-ракетного комплексу С-400 для китайської армії.
Як повідомляв Укрінформ, Сполучені Штати розглядають можливість запровадження нових обмежень на експорт чіпів для штучного інтелекту до Китаю.