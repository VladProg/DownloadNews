У Греції ще трьом особам було висунуто обвинувачення у четвер у зв'язку із аварією потягів минулого тижня, в результаті якої загинули 57 осіб.

Про це повідомляє Barrons, передає Укрінформ.
За даними джерела у суді, начальника потяга та двох начальників станції звинувачують у ненавмисному вбивстві, тілесних ушкодженнях та збоях роботи транспорту.
Раніше одному начальнику станції вже було висунуто обвинувачення.
Як повідомляв Укрінформ, у ніч проти 1 березня у Греції сталося зіткнення вантажного і пасажирського потягів. Загинули щонайменше 57 осіб, серед яких багато студентів.
Міністр транспорту й інфраструктури Греції Константінос Караманліс оголосив про відставку.
Після аварії низку міст сколихнули масові протести як звичайних громадян, так і представників профспілки залізничників.
У неділю 59-річного начальника станції у місті Ларисса взяли під варту напередодні суду у справі щодо залізничної катастрофи. Його звинувачують у збої в роботі транспорту та створенні небезпеки для життя.
Фото: AP Photo/Vaggelis Kousioras