Зал розсміявся після слів міністра закордонних справ рф сергія лаврова про те, що війну розв’язали проти росії, використовуючи народ України.

Про це йдеться у дописі речника МЗС Олега Ніколенка у Фейсбуці, повідомляє Укрінформ.

Ніколенко додав фрагмент виступу міністра країни-агресора, де той заявив, що «росія намагається зупинити війну, яку розпочали проти них, використовуючи народ України». Після цих слів лаврова авдиторія у залі розсміялася.
«російський штучний інтелект паралельного імпорту виступив на заходах G20 в Індії», - додав речник.
Як повідомлялося, міністри закордонних справ країн G20 не змогли у четвер погодити підсумкове комюніке з пунктами, які стосуються України, через розбіжності щодо російсько-української війни.


Зустріч міністрів закордонних справ G20 проходила 1-2 березня, невдовзі після того, як міністри фінансів блоку в Бангалорі не змогли дійти консенсусу щодо спільної заяви про засудження росії за війну в Україні і натомість погодилися на підсумковий документ.