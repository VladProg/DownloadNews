Рада Безпеки ООН збереться в понеділок на термінове засідання стосовно наземної операції армії Ізраїлю в секторі Гази.

Про це повідомляє Укрінформ із посиланням на CNN.
Ініціатором зібрання виступають Об’єднані Арабські Емірати, які є непостійним членом Радбезу від групи країн регіону.
ОАЕ домагатимуться від інших членів Ради Безпеки ухвалення обов'язкової до виконання резолюції про «негайну гуманітарну паузу» в бойових діях, зазначили джерела в дипломатичних колах.
Як повідомлялося, у п'ятницю Генасамблея ООН 120 голосами ухвалила резолюцію, внесену Йорданією, яка закликала до «стійкого гуманітарного перемир'я» в секторі Гази. Проти проголосували 14 країн, серед яких США, утрималися - 45, зокрема й Україна.
Резолюція Генасамблеї має рекомендаційний характер і не є зобов’язальною - на відміну від резолюції Ради Безпеки ООН. Радбез кілька разів збирався з цього питання, проте жодного рішення ухвалити не зміг.