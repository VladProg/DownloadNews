Польща робить величезний внесок у спільну безпеку Північноатлантичного Альянсу та у підтримку України в її боротьбі проти російської агресії. Водночас союзники по НАТО збільшують свою присутність на Сході та готові захищати кожен дюйм території Польщі та всього Альянсу.

Про це в середу у Брюсселі під час пресконференції за підсумками зустрічі з президентом Польщі Анджеєм Дудою заявив генеральний секретар НАТО Єнс Столтенберг, повідомляє кореспондент Укрінформу.
«Дякую вам за особистий потужний внесок у безпеку НАТО, у те, щоб Європа й Америка тісно працювали разом, а також за потужну підтримку на адресу України у ці критичні часи. Польща робить внесок у НАТО багатьма шляхами. Вона приймає у себе одну з бойових груп, витрачає значно більш як два відсотки (від ВВП – ред.) на оборону, значно інвестує у розвиток сучасних спроможностей», - зазначив керівник Альянсу, звертаючись до президента Дуди.
Він поінформував, що сьогодні сторони обговорили російську злочинну війну в Україні.
«З початку цього жорстокого вторгнення минув майже рік, президент путін не демонструє жодних ознак, що він готується до миру. Навпаки, він розпочинає нові наступи, обстрілює мирне населення, міста та критичну інфраструктуру. путін має зрозуміти, що він не може перемогти, і для цього ми маємо продовжувати швидко надавати Україні зброю і боєприпаси, яких вона потребує, щоб звільнити свої території та залишатися суверенною державою в Європі», - сказав Столтенберг.
Він наголосив, що Польща відіграє провідну роль у цих зусиллях, із суттєвим внеском військового обладнання, з тренуванням українських військовослужбовців, із наданням Україні гуманітарної та економічної допомоги.
Як зауважив генеральний секретар НАТО, під час перемовин з лідером Польщі окремою темою стала роль білорусі, яку вона відіграє у злочинній російській агресії проти України.
«білорусь продовжує приймати у себе та підтримувати російські війська, поглиблює політичну та військову інтеграцію з росією. Ми закликаємо білорусь завершити своє сповзання у війну», - підкреслив Столтенберг.
За його словами, нині Альянс та країни-союзниці постають перед найбільшою кризою у сфері безпеки протягом цілого покоління. Саме тому союзники здійснюють подальші кроки зі зміцнення оборони НАТО, збільшують присутність у регіонах Чорного та Балтійського морів. За рішенням Мадридського саміту минулого року Альянс збільшив розмір бойових груп на східному фланзі НАТО, їх кількість зросла з чотирьох до восьми.
«У цьому регіоні маємо більшу кількість заздалегідь дислокованого військового постачання та обладнання, і це означає, що ці бойові групи можуть бути швидко посилені. Це саме те, що ми зараз імплементуємо… Тисячі військовослужбовців від різних країн-союзниць знаходяться в Польщі, щоб допомогти стримувати агресію. Разом ми надсилаємо чітке послання – не має бути жодного місця для хибних розрахунків у москві. НАТО буде захищати кожен дюйм Польщі і всієї території НАТО», - наголосив Столтенберг.
Як повідомлялося, Польща відіграє значущу роль у підтримці України в умовах збройної агресії з боку росії. Вона стала транспортним хабом для доставки в Україну гуманітарної допомоги, обладнання для поновлення енергетичних мереж, генераторів, військового обладнання та зброї тощо. Польща приймає на своїй території мільйони українців, переважно жінок і дітей, які рятуються від російських бомб на території цієї країни.
Фото: НАТО