Вранці у неділю Ізраїль завдав авіаударів по аеропортах Алеппо та Дамаска, пошкоджені злітно-посадкові смуги, аеропорти не працюють.

Як передає Укрінформ, про це повідомляє Times of Israel із посиланням на сирійське державне інформагентство SANA.
Під час удару по Дамаску один співробітник аеропорту загинув.
Упродовж минулого року обидва аеропорти неодноразово зазнавали ударів, оскільки Ізраїль, як вважають, посилює зусилля з перешкоджання постачанню зброї з Ірану іншим країнам, зокрема ліванській терористичній групі Хезболла, йдеться у матеріалі.
Як повідомлялося, 12 жовтня державні ЗМІ Сирії вже повідомляли про завдані Ізраїлем удари по аеропортах в Алеппо і Дамаску. Тоді сирійські держмедіа заявили, що «одночасні» удари «пошкодили посадкові смуги в двох аеропортах».
Уранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів і почав знищувати військові об’єкти та ватажків терористів.
Фото: Val_Yankin / Shutterstock