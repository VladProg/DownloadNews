Міністр закордонних справ Великої Британії Джеймс Клеверлі заявив у суботу, що найбільшою загрозою для народу Палестини є терористичне угруповання ХАМАС.

Як передає Укрінформ, про це глава британського зовнішньополітичного відомства повідомив у дописі в соцмережі Х.
«ХАМАС є найбільшою загрозою для палестинського народу. Вони ховаються в лікарнях і школах, використовуючи жінок і дітей як живий щит. Палестинець чи ізраїльтянин – ХАМАС є причиною цієї втрати», – підкреслив Клеверлі.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАСу.
США, ЄС, Україна та низка інших держав засудили атаки по Ізраїлю.
У четвер, 12 жовтня, глава МЗС Великої Британії Джеймс Клеверлі прибув до Ізраїлю.