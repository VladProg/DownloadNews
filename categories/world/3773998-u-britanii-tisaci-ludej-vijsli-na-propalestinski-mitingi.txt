Акції на підтримку дій терористичного угрупування ХАМАС тривають у Великій Британії, зокрема, у Лондоні та Манчестері.

Як передає Укрінформ, про це повідомляє ВВС.
Як зазначається, у Лондоні тисячі людей зібралися біля штаб-квартири BBC для проведення пропалестинської акції. У британській столиці через масове зібрання були задіяні понад 1000 поліцейських. Початку демонстрації у британській столиці передували акти вандалізму: вхід до будівлі штаб-квартири ВВС був заляпаний червоною фарбою.
Працівники правоохоронних органів попередили, що ті, хто підтримує ХАМАС або відхиляється від визначеного маршруту, можуть бути взяті під арешт.
У Лондоні під час демонстрації організації «Кампанія солідарності із Палестиною» (Palestine Solidarity Campaign) люди розмахували прапорами Палестини і плакатами на підтримку, а також вигукували гасла.
У п’ятницю заступник помічника комісара поліції Лоуренс Тейлор повідомив, що після атак ХАМАС в Лондоні відбулося «масове збільшення» антисемітських інцидентів.
Прем’єр-міністр Британії Ріші Сунак назвав цю статистику «огидною» і заявив, що залякування або погрозлива поведінка «будуть зустрічатися із всією суворістю закону».
Як повідомляв Укрінформ, у п’ятницю у чотирьох фінських містах пройшли антиізраїльські демонстрації, а вулиця, на якій розташоване посольство Ізраїлю у Фінляндії, була перекрита поліцією із міркувань безпеки.
Фото ілюстративне: Zuma Press