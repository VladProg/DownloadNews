Збройні сили Туреччини готові до участі в наданні гуманітарної допомоги Палестині, а також в евакуації. Кораблі ВМС Туреччини продовжують демонструвати свою присутність у східній частині Середземного моря.

Про це повідомляє Укрінформ з посиланням на TRT Haber.
“Збройні сили Туреччини готові брати участь як у гуманітарній допомозі, так і в евакуації відповідно до наданих директив”, - повідомляє телеканал з посиланням на джерела в Міноборони Туреччини.
Вказується, що у ЗС Туреччини є відповідний досвід з евакуації та надання медичної допомоги.
Щодо присутності Туреччини в Східному Середземномор'ї, у Міноборони наголосили на достатній кількості кораблів ВМС Туреччини, які рішуче продовжують свою діяльність з демонстрації присутності, спостереження, проведення тренувань та навчань.
Як повідомляв Укрінформ, кількість українців, які потребують евакуації з сектору Гази, зросла до 308 осіб. Наступними днями вона може збільшитися до 400 осіб.
Фото: Loay Ayyoub/The Washington Post