Іран підтвердив затримання громадянина Швеції, який працює на структури ЄС.

Про це повідомляє Politico, передає Укрінформ.
"Розслідування завершується, справа буде передана до компетентного суду найближчими днями", - сказав речник судової влади.
Він не назвав імені затриманого, але сказав, що іноземця обвинувачують у "скоєнні злочинів" на території Ірану.
Минулого тижня з'явилася інформація про те, що працівник ЄС швед Йохан Флодерус понад 500 днів перебуває у в'язниці в Ірані. Його заарештували за обвинуваченням у шпигунстві у квітні 2022 року під час приватної поїздки в Іран.
Високий представник ЄС з закордонних справ Жозеп Боррель підтвердив арешт Флодеруса і заявив, що "невпинно" працює над його звільненням.
Раніше Швеція та Єврокомісія підтвердили, що в Ірані був затриманий громадянин Швеції.