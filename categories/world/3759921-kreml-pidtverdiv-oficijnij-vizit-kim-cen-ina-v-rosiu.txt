У Кремлі підтвердили інформацію, що невдовзі лідер КНДР Кім Чен Ин відвідає Росію з офіційним візитом.

Як передає Укрінформ, про це повідомляє Телеграм-канал Кремля.
«На запрошення президента РФ Володимира Путіна голова Державних справ КНДР Кім Чен Ин найближчими днями відвідає Росію з офіційним візитом», – йдеться у повідомленні.
Сьогодні раніше агентство Yonhap повідомило, що в уряді Південної Кореї вважають, що спецпотяг, яким пересувається Кім, імовірно, попрямував до Владивостока. Своєю чергою, на залізничному вокзалі далекосхідного російського міста Владивосток у понеділок істотно посилили заходи безпеки.
Минулого тижня низка західних та російських медіа із посиланням на власні джерела повідомили, що Кім цього місяця планує поїхати до Владивостока, швидше за все бронепоїздом, для зустрічі з Путіним, аби обговорити потенційні постачання КНДР своїх артилерійських снарядів та іншої зброї Росії для її війни в Україні.
Цими днями у Владивостоці проходить міжнародний Східний економічний форум, який має відвідати Путін, тож імовірність його переговорів із Кімом на полях цього форуму вважається досить високою.
Як повідомляв Укрінформ, південнокорейська телекомпанія YTN із посиланням на неназване високопоставлене джерело в уряді заявила, що лідер Північної Кореї Кім Чен Ин, ймовірно, вирушив із візитом до Росії, де планує зустрітися з президентом країни Володимиром Путіним.