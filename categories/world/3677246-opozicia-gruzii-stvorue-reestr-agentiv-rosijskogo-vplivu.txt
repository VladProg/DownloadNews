Опозиційна грузинська політична партія Єдиний національний рух створює реєстр агентів російського впливу в Грузії.

Про це повідомив на брифінгу голова політради Єдиного національного руху Леван Бежашвілі, передає Укрінформ із посиланням на Грузія Online.
За його словами, до реєстру будуть включені всі ті політичні лідери, які фінансуються росією і метою політичної діяльності яких є посилення російського впливу в Грузії.
Крім того, Бежашвілі закликав міжнародних партнерів запровадити санкції щодо осіб, внесених до цього реєстру.
«Ми закликаємо посольства Сполучених Штатів Америки та країн Європейського Союзу в Грузії, депутатів парламенту, які підтримають законопроєкт «Про прозорість іноземного впливу», запровадити візові обмеження для них та членів їхніх сімей та заборонити їм в'їзд до США та країн-членів ЄС», - зазначив він.
Також він закликав міжнародні фінансові організації, відповідні структури держав-членів ЄС та США обмежити право осіб, внесених до «реєстру агентів російського впливу», розпоряджатися своїми банківськими рахунками, відкритими в країнах Європи та Сполучених Штатах Америки, у тому числі скасувати їхні існуючі рахунки та заборонити їм відкривати нові.
Як повідомляв Укрінформ, комісар Ради Європи з прав людини Дуня Міятович висловила занепокоєння, що ухвалення в Грузії законопроєкту «Про прозорість іноземного впливу» може мати серйозний стримуючий вплив на роботу організацій громадянського суспільства в країні.
Сотні неурядових організацій та ЗМІ Грузії підписали спільну заяву, в якій наголошують, що законопроєкт про іноагентів є відповіддю влади на оприлюднення інформації про факти корупції, беззаконня та виборчого правосуддя, та проводять пряму аналогію з росією.
В Євросоюзі заявили, що ухвалення подібних законів несумісне з виконанням рекомендацій для набуття Грузією статусу кандидата в Євросоюз, з нормами та цінностями ЄС. Серйозне занепокоєння також висловили США та ООН.
У правлячій партії на це заявили, що міжнародні організації введені в оману «пропагандистською дезінформацією», і проєкти законів про іноагентів ніяк не загрожують правам людини.