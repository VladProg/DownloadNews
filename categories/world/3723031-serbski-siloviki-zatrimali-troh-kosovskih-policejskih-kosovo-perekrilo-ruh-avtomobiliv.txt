Троє косовських поліцейських були затримані в середу сербськими силами, але офіційні представники Косова й Сербії називають різні місця арешту, звинувачуючи одне одного в незаконному перетині кордону.

Як передає Укрінформ з посиланням на Reuters, прем'єр-міністр Косова Альбін Курті зажадав звільнити їх, заявивши, що вони були затримані за 300 метрів від кордону з Сербією на косовській території.


«Входження сербських сил на територію Косова є агресією і спрямоване на ескалацію та дестабілізацію», – написав Курті на своїй сторінці у Фейсбуці.
Водночас президент Сербії Александар Вучич заявив, що поліцейські були затримані на сербській території на відстані 1,8 км від кордону біля села Гнілиця. Він також звинуватив Курті в розпалюванні конфліктів.
Вучич відкинув звинувачення Курті в тому, що сербська поліція увійшла в Косово, заявивши: «Вони навіть не ступили туди ногою».
У відповідь на арешти Косово заборонило в'їзд на свою територію всім транспортним засобам з сербськими номерними знаками.
Водночас, за інформацією «Радіо Свобода», автомобільний рух продовжується. Проте всі автомобілі із сербськими номерами підлягають посиленому контролю.
Фото: Bujar TerstenaRFE/RL