Уряд Латвії планує внести поправки до розпорядження "Про об'єкти, що охороняються Державною поліцією", що передбачають виключення будівлі резиденції посла РФ у Юрмалі зі списку об'єктів під охороною.

Про це повідомляє Delfi, передає Укрінформ.
Внести поправки планується на засіданні Кабміну у вівторок, 23 травня.
Відповідно до чинних правил Кабінету міністрів Латвії, Держполіція зобов'язана охороняти іноземні дипломатичні та консульські представництва в республіці.
Як повідомлялося, 20 лютого 2023 року Міністерство закордонних справ Латвії поінформувало Держполіцію про ухвалене Латвійською Республікою рішення знизити рівень дипломатичних відносин із РФ з 24 лютого 2023 року. Відповідно до цього розпорядження, консульські працівники РФ у Латвії мають статус "уповноважених службовців".
Посол РФ вже залишив Латвію, будівля в Юрмалі більше не має статусу резиденції посла РФ і втрачає привілеї, зазначені в першому пункті статті №30 Віденської конвенції від 1961 року.