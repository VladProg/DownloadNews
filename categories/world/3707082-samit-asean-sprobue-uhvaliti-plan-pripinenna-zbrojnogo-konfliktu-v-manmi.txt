Лідери країн Асоціації держав Південно-Східної Азії (АСЕАН) на дводенному саміті в Індонезії спробують ухвалити план, який допоможе покласти край збройному протистоянню у М’янмі.

Про це в інтерв’ю NHK напередодні зустрічі в Джакарті сказав генеральний секретар АСЕАН Као Кім Хорн, передає Укрінформ.
«М’янма – це дуже складна проблема. Нам не слід очікувати її швидкого вирішення», - заявив Као. Він додав, що для припинення збройного протистояння в цій країні потрібно «багато терпіння і багато зусиль».
АСЕАН як впливова міжнародна організація, до якої належить і М’янма, активно залучена до врегулювання конфлікту. Зокрема, невдовзі після військового перевороту в лютому 2021 року країни АСЕАН ухвалили консенсус із п’яти пунктів, виконання якого мало привести до припинення насильства.
Проте значного прогресу досягти не вдалося - військова хунта М’янми не виконала більшої частини угоди.
Попри це генсек АСЕАН наполягає, що «не варто казати, ніби це не працює». «Ми з нетерпінням чекаємо на ухвалення плану реалізації консенсусу на нинішньому саміті», - зауважив Као.
Як повідомляв Укрінформ, у М’янмі невідомі скоїли збройний напад на гуманітарний конвой, який у супроводі дипломатів з Індонезії та Сінгапуру доставляв гуманітарну допомогу до підконтрольного повстанцям району проживання внутрішніх переселенців.
Фото: Sky News