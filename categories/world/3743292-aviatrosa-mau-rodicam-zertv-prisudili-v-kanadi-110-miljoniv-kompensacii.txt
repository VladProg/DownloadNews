Верховний суд провінції Онтаріо постановив виплатити родичам восьми жертв катастрофи літака МАУ в Тегерані більш як 142 млн канадських доларів (близько 110 млн дол. США).

Як повідомляє кореспондент Укрінформу, про це йдеться у заяві суду.
Відповідно до рішення судді Девіда Стінсона, кожній родині було присуджено більш як 17 млн канадських доларів.
Це рішення ґрунтується на попередній постанові суду, якою збиття літака PS752 було визнано навмисним терористичним актом. Адвокат родичів жертв Марк Арнолд тоді заявив, що домагатиметься арешту майна Ірану в Канаді та за кордоном, якщо Тегеран відмовиться добровільно виконати рішення суду.
Хоча Іран отримав повістку в суд, він не захищав себе під час слухань. Стороною захисту у позові визначено державу Іран, Збройні сили країни, верховного лідера Аятолу Хаменеї, Корпус вартових ісламської революції та кілька інших відповідачів.
Зауважимо, що це вже друге подібне судове рішення у Канаді. Раніше родичам інших шести жертв катастрофи суд присудив 107 млн канадських дол. компенсацій.
Нагадаємо: 8 січня 2020 року літак Міжнародних авіаліній України рейсу PS752, що прямував до Києва, розбився через кілька хвилин після зльоту поблизу іранської столиці.
Літак був збитий силами іранської протиповітряної оборони, які, за твердженням влади Ірану, прийняли літак за військову ціль на тлі напруженості у відносинах між Тегераном і Вашингтоном.
Іран визнав, що причиною стала людська помилка, допущена оператором управління радіолокаційною системою ППО.
Фото: AA