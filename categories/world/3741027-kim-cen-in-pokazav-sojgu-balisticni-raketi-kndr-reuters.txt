Міністр оборони Росії Сергій Шойгу супроводжував лідера Північної Кореї Кім Чен Ина на оборонній виставці, де були представлені балістичні ракети КНДР.

Як передає Укрінформ, про це повідомляє Reuters з посиланням на північнокорейські державні ЗМІ.
Цього тижня російський міністр Сергій Шойгу та китайська делегація на чолі з членом політбюро Комуністичної партії прибули до Північної Кореї на 70-ту річницю закінчення Корейської війни.

Це був перший візит очільника російського оборонного відомства до Північної Кореї після розпаду СРСР, тоді як для приймаючої країни приїзд іноземних делегацій знаменує відкриття кордонів вперше після пандемії коронавірусу.
Кім Чен Ин привів Шойгу екскурсію виставкою нових озброєнь та військової техніки, повідомляє KCNA.

На світлинах держмедіа видно, що на виставці були представлені деякі північнокорейські балістичні ракети в багатовісних транспортних установках. Також, за словами аналітиків, на виставці був представлений новий дрон.




Ракети із ядерними боєголовками були заборонені відповідно до резолюції Радбезу ООН, ухваленої за підтримки Росії та Китаю.


Як повідомляв Укрінформ, КНДР здійснила запуск двох балістичних ракет всього через кілька годин після того, як американський атомний підводний човен прибув на військово-морську базу у Південній Кореї.
Фото: KCNA