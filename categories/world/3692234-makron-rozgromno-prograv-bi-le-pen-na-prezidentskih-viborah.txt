Якби другий тур виборів президента Франції відбувся сьогодні, перемогу на ньому здобула б очільниця ультраправих Марін Ле Пен.

Як повідомляє кореспондент Укрінформу, про це свідчать дані опитування групи компаній Elabe для телеканалу BFMTV.



“Результати другого туру були б іншими, якби він пройшов сьогодні. Марін Ле Пен обійшла б Еммануеля Макрона із 55% голосів на противагу 45% за чинного президента”, - йдеться у матеріалі.

Зазначається, що Ле Пен суттєво наростила б підтримку виборців й у першому турі, набравши 31% голосів, у той час, як Макрон міг би розраховувати лише на 23%.

Зауважимо, що на справжніх президентських виборах минулого року Макрон набрав у другому турі 58,5% голосів проти 41,5%, які здобула Ле Пен.
При цьому BFMTV звертає увагу, що результати опитування - теоретичні, адже до наступних чергових президентських виборів у Франції залишається ще чотири роки й Макрон на них не балотуватиметься.

Видання зауважує, що зростання популярності Ле Пен пов’язане передовсім із пенсійною реформою, яку Макрон намагається протиснути, попри протест населення.