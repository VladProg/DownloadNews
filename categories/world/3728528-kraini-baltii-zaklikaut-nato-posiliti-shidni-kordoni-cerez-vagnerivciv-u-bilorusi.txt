Латвія і Литва у вівторок закликали НАТО укріпити східні кордони з огляду на переміщення ПВК "Вагнер" у Білорусь.

Про це повідомляє Reuters із посиланням на заяви глав МЗС двох країн, передає Укрінформ.
"Цей крок потрібно оцінювати з іншої точки зору безпеки. Ми бачили можливості цих найманців", - заявив журналістам міністр закордонних справ Латвії Едгарс Рінкевичс під час візиту до Парижа разом з колегами з країн Балтії.
За його словами, приїзд "Вагнера" до Білорусі слід розглядати "у контексті саміту НАТО і всіх дискусій, які ми ведемо про оборону, стримування і необхідні рішення для посилення безпеки східного флангу".
Своєю чергою міністр закордонних справ Литви Габріелюс Ландсбергіс заявив, що швидкість, з якою "Вагнер" просувався до Москви, подолавши сотні кілометрів за один день, свідчить про необхідність зміцнення оборони країн Балтії.
Він підкреслив, що це створює "більш нестабільне, непередбачуване середовище для регіону".
"Ми мусимо дуже серйозно поставитися до оборони Балтійського регіону", - сказав литовський міністр.
Як повідомлялося, ватажок ПВК "Вагнер" Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
Олександр Лукашенко провів переговори з Пригожиним, після чого той заявив, що бійці угруповання повертаються до польових таборів.
26 червня у зверненні до росіян президент РФ Володимир Путін закликав найманців ПВК "Вагнер" підписати контракт із Міноборони РФ чи іншими силовими органами, повернутися до рідних або «піти до Білорусі».
У вівторок Лукашенко підтвердив прибуття Пригожина у Білорусь.