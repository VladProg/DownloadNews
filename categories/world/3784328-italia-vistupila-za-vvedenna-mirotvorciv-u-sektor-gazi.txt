Вирішення нинішньої кризи на Близькому Сході, спричиненої атакою ХАМАС та подальшою військовою відповіддю Ізраїлю, ймовірно, має передбачати перехідний етап для сектору Газа із введенням туди миротворчих сил ООН.

Як передає Укрінформ з посиланням на ANSA, про це заявив журналістам в кулуарах зустрічі глав МЗС G7 в Токіо віцепрем'єр-міністр, міністр закордонних справ Італії Антоніо Таяні.
"Очевидно, що (для сектору Газа - ред.) повинен бути перехідний етап, це може бути, наприклад, присутність, подібна до присутності ЮНІФІЛ (миротворчі сили ООН у Південному Лівані на кордоні з Ізраїлем – ред.)", - сказав Таяні.
На його думку, "з цієї точки зору домовленість може бути досягнута". "Ми говорили про це і будемо продовжувати говорити про це. Наша мета – мир", - заявив міністр.
За його словами, Італія виступає за те, щоб "палестинський народ вийшов з цієї війни і, звичайно, щоб ХАМАС пішов з Палестини". "Ми дуже віримо в Палестинську національну адміністрацію, яка може бути співрозмовником у майбутньому, як і сьогодні", - сказав Таяні.
Він додав, що потрібно "продовжувати працювати над стабільністю і деескалацією, і тому кінцева мета - це мета двох народів і двох держав".
Міністр закордонних справ Італії також повторив заклик до створення "військових пауз, щоб дозволити цивільному населенню покинути зону конфлікту".
Таяні також заявив, що Італія "готова створити польовий госпіталь". "Ми надіслали допомогу і готові лікувати поранених, звісно, не терористів, у наших госпіталях", - додав він.
Як повідомляв Укрінформ, міністри закордонних справ країн "Групи семи" (G7) у спільній заяві за підсумками дводенної зустрічі в Токіо закликали призупинити бойові дії між Ізраїлем і палестинським угрупованням ХАМАС для доставки гуманітарних вантажів у сектор Гази.