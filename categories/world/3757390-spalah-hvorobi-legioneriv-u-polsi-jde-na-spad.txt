У польському місті Жешув спалах «хвороби легіонерів», який почався у липні, йде на спад. Сьогодні було зареєстровано лише один новий випадок захворювання.

Як передає Укрінформ, про це повідомляє AP.
«Лише один новий випадок «хвороби легіонерів» було зареєстровано у вівторок на південному сході Польщі в районі поблизу кордону з Україною, що вказує на те, що поширення хвороби вдалося зупинити після дезінфекції системи водопостачання хлором», - йдеться у повідомленні.
Зазначається, що останній смертельний випадок унаслідок хвороби був зареєстрований у п’ятницю, що збільшило кількість загиблих з початку спалаху у липні до 19.
Загалом 166 людей були інфіковані цією недугою в районі Жешува.
За словами представників влади, смертельні випадки внаслідок цієї хвороби були зафіксовані серед людей похилого віку, які також мали інші проблеми зі здоров’ям, наприклад рак.
Як повідомлялося, перші випадки інфікування були зафіксовані в Підкарпатському воєводстві РП 17 серпня. Агентство внутрішньої безпеки Польщі розслідувало можливу диверсію як причину спалаху «хвороби легіонерів», однак її ознак не було виявлено.
Місцева влада наразі не змогла встановити джерело підвищеного захворювання на легіонельоз. У муніципальну систему водопостачання було додано додаткову кількість хлору для знезараження, мешканців міста попередили про необхідність кип’ятіння води перед вживанням.
Легіонельоз — гостре інфекційне захворювання, яке спричинює здебільшого бактерія Legionella pneumophila, рідше - інші легіонели. Характеризується поліморфізмом клінічних симптомів із переважним ураженням дихальної системи, перебігає у двох клінічних формах — «хвороба легіонерів» та гарячка Понтіак.
Фото: Zdj. ilustracyjne/Polsat News