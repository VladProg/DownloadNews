Міністр оборони США Ллойд Остін заявив, що Сполучені Штати найближчим часом нададуть Тайваню додаткову військову допомогу, в тому числі і зброю, оскільки самокерований демократичний острів стикається з посиленням військового тиску з боку Китаю.

Про це з посиланням на виступ міністра оборони Ллойда Остіна під час слухань у Сенаті повідомляє Kyodo, передає Укрінформ.
«Сполучені Штати найближчим часом нададуть Тайваню значну додаткову допомогу у сфері безпеки», - сказав Остін.
За його словами, адміністрація має намір скористатися механізмом, що дозволяє за виняткових обставин скоротити стандартні процедури й пришвидшити надання Сполученими Штатами країнам-партнерам допомоги у сфері безпеки, включаючи передачу зброї.
Такий механізм був схвалений Конгресом минулого року й використовувався для швидкої передачі зброї Україні для захисту від російського вторгнення.
«Пекін посилив залякування та провокації в Індійсько-Тихоокеанському регіоні. Він розпочав масштабне нарощування військових сил, у тому числі в космосі та кіберпросторі», - сказав Остін, презентуючи запропонований президентом Джо Байденом бюджетний запит для Міністерства оборони на 2024 фінансовий рік.
Остін зауважив, що додаткове постачання зброї Тайваню є частиною давніх зобов’язань американської сторони з підтримки необхідного потенціалу сил самооборони острова.
Минулого року Державний департамент, серед іншої допомоги, схвалив продаж Тайваню запасних частин і ремонтних комплектів для танків на суму $108 мільйонів. Проте Тайбей висловлював невдоволення тим, що поставки зброї зі США, включно з системами протиповітряної оборони, відбуваються надто повільно, тоді як Китай стрімко нарощує військову присутність поблизу острова.
Як повідомляв Укрінформ, міністр оборони США Ллойд Остін під час слухань у Сенаті заявив, що протидія України російській агресії стала важливим уроком для Тайваню, як набагато менша армія може протистояти масивному противнику.
Фото: Твіттер Joyu Wang