У рамках масштабної реорганізації органів влади Китаю більшість сфер державного управління фактично перейдуть під контроль Комуністичної партії (КПК).

Як передає Укрінформ, про це йдеться у плані реформування партійних і державних інститутів КНР, опублікованому Xinhua.
Зокрема, планується посилення нагляду за фінансовою системою держави шляхом створення у структурі ЦК КПК Центральної фінансової комісії. Новий партійний орган матиме широкі повноваження з планування, розвитку і нагляду за фінансовим сектором Китаю, делеговані відповідними урядовими структурами, вплив яких на фінансову систему стане обмеженим.
При цьому будуть ліквідовані державні регулятори банківської та страхової діяльності, а окремі функції центрального банку та регулятора цінних паперів будуть передані партійній Центральній фінансовій комісії.
У ЦК КПК також планується утворити Центральну комісію з науки і техніки, яка перебере на себе більшість функцій міністерства науки і технологій, зокрема, в частині формування державної політики в цій сфері. Перед партійною комісією поставлені завдання з проведення структурних науково-технологічних реформ і побудови національної інноваційної системи, впровадження стратегій, планів і політики науково-технічного розвитку країни, а також посилення керівництва над науково-технічною роботою.
Ще одним новим структурним підрозділом у складі керівного органу КПК стане Управління соціальної роботи, яке відповідатиме за розгляд скарг громадян і дослідження суспільних настроїв. Воно контролюватиме урядове Національне управління скарг і пропозицій громадян, а також займатиметься партійним будівництвом на підприємствах, зокрема й тих, що перебувають у змішаній чи приватній власності.
Крім того, планується оптимізувати функції низки міністерств, реорганізувати Управління у справах Гонконгу та Макао, створити Національне бюро даних та вдосконалити роботу інших урядових органів.
Згідно з планом, центральна влада має завершити реформу до кінця поточного року, а місцева – до кінця 2024-го.
Спільним результатом реалізації кожного окремого пункту плану є посилення партійного контролю КПК над органами державного управління і фактичне стирання межі між партійною і державною владою Китаю.
Як повідомляв Укрінформ, новим прем’єром Китаю і другою особою в керівництві держави став Лі Цян, багаторічний соратник голови КНР Сі Цзіньпіна.
Фото: Getty Images