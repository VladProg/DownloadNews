Під час погодження кандидатури головкому Збройних сил Литви президент Гітанас Науседа не знав про його навчання в Росії.

Про це повідомляє LRT із посиланням на сайт alfa.lt, передає Укрінформ.
За даними журналістів, Рупшис приховав той факт, що у 1985-1989 роках навчався у Новочеркаському вищому військовому училищі. У Збройних силах стверджують, що він не закінчував Новочеркаське вище військове училище і залишив його за власним бажанням.
Військовий склав присягу на вірність Литовській державі 11 листопада 1990 року, коли приєднався до системи національної оборони. На той час Литва ще не отримала міжнародного визнання після відновлення незалежності.
"Міністерство оборони не уточнювало цю інформацію під час внесення президенту кандидатури командувача армією. Про навчання Вальдемараса Рупшиса президент був проінформований пізніше", - повідомили в адміністрації глави держави.
Проте, в адміністрації заявили, що президент високо оцінює заслуги Рупшиса з огляду на його більш ніж 30-річну службу на благо Литви.
Кандидатуру Рупшиса на посаду головнокомандувача армії 2019 року запропонував тодішній міністр оборони Раймундас Каробліс. Пізніше Науседа представив кандидатуру в Сеймі, який і затвердив Рупшиса остаточно.
Як стверджує нинішній голова комітету Сейму з національної безпеки і оборони Лаурінас Касчюнас, він тоді також не знав про цей факт у біографії генерала.
"У 2019 році, коли була процедура призначення командувача армії, комітет розглядав його кандидатуру, але ми не знали такого факту, такого факту в резюме не було", - сказав депутат.