Уряд Нової Зеландії оголосив про нові санкції проти 23 фізичних і юридичних осіб РФ і Білорусі у зв'язку з російською агресією проти України.

Як передає Укрінформ, про це йдеться у пресрелізі уряду.
«Уряд Нової Зеландії продовжує підтримувати Україну та засуджує фізичних та юридичних осіб, які сприяють огидним діям Росії. Троє росіян, на яких поширюються ці санкції, нещодавно брали участь у розлученні дітей зі своїми родинами, сприяючи депортації українських дітей до Росії. Нова Зеландія засуджує ці огидні та аморальні дії та закликає Росію негайно припинити насильницький напад на Україну, її народ та дітей», - заявила глава МЗС Наная Махута.
Зазначається, що нові санкції також торкнулися 14 фізичних та юридичних осіб російського військово-промислового комплексу.
«Вони розробляють, виробляють або закуповують зброю, електронні компоненти та технології (такі як мікроелектроніка та напівпровідники), які використовуються Росією для ведення агресивної війни проти України», - додала Махута.
За її словами, Білорусь активно підтримує Росію, продовжуючи порушувати міжнародне право та підривати міжнародний мир і безпеку – саме те, що Росія зобов’язана захищати та підтримувати як член Ради безпеки ООН.
«Шість білоруських організацій, щодо яких застосовано санкції, включають білоруські банки, і це свідчить про те, що Нова Зеландія продовжує засуджувати дії Білорусі», — сказала глава МЗС.
З моменту ухвалення закону «Про санкції проти Росії в березні 2022 року» уряд Нової Зеландії запровадив уже понад 20 раундів санкцій щодо понад 1500 фізичних та юридичних осіб.
Як повідомляв Укрінформ, у четвер низка країн, серед яких США, Канада, Велика Британія, ЄС та Австралія, запровадили нові санкції проти Росії за війну в Україні.