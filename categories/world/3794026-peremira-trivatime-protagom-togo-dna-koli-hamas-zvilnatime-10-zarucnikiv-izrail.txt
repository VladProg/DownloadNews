Марк Регев, старший радник прем’єр-міністра Ізраїлю Біньяміна Нетаньягу, заявив, що позиція Ізраїлю щодо будь-якого продовження перемир'я залежить від можливості звільнити заручників угруповання ХАМАС.

Як передає Укрінформ, про це повідомляє CNN.
"Ізраїль продовжуватиме перемир’я на кожен день, коли ХАМАС зможе звільняти 10 живих заручників", – заявив 30 листопада високопоставлений ізраїльський чиновник.
"Якщо ХАМАС продовжуватиме звільняти заручників, десятьох щодня, ми продовжимо паузу (у бойових діях – ред.)", – додав він.
Відповідаючи на запитання, чи відновляться бої протягом наступних 24 годин, Регев сказав: "Якщо ХАМАС не виконає умов продовження, тобто звільнення десятьох ізраїльтян, тоді, звичайно, бої можуть бути відновлені".
За словами Регева, у Газі все ще перебувають щонайменше 140 заручників.
Як повідомляв Укрінформ, 24 листопада набуло чинності чотириденне перемир'я, укладене між Ізраїлем та угрупованням ХАМАС. Потім воно було продовжене ще на два дні.
Тим не менше, упродовж цього періоду бойовики вчинили напади на позиції Ізраїлю. Зокрема, були підірвані три вибухові пристрої біля позицій Армії оборони Ізраїлю у двох різних місцях на півночі сектору Гази, що є порушенням домовленостей про перемир'я.
Фото: АА