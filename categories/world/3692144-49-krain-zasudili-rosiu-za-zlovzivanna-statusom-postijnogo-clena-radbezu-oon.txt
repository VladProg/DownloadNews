Сорок дев'ять держав світу та ЄС засудили росію за організацію засідання Радбезу стосовно нібито правових підстав викрадення українських дітей з тимчасово захоплених територій.

Як передає Укрінформ, про це йдеться у спільній заяві цих країн.
“Сьогодні російська федерація знову зловживає правами та привілеями постійного члена Ради Безпеки ООН з метою поширення дезінформації стосовно організованих нею викрадень та незаконних примусових депортацій тисяч українських дітей”, - йдеться у заяві.
Зазначається, що численні достовірні джерела “звертають увагу на російські незаконні депортації дітей з України до рф”. “Ці обурливі дії відбувалися у контексті повномасштабного вторгнення рф, яке ми беззастережно засуджуємо”, - наголосили підписанти.


Statement on behalf of: 🇦🇩🇦🇱🇦🇺🇦🇹🇧🇪🇧🇦🇧🇬🇨🇦🇭🇷🇨🇾🇨🇿🇩🇰🇪🇪🇪🇺🇫🇮🇫🇷🇩🇪🇬🇪🇬🇷🇬🇹🇭🇺🇮🇸🇮🇪🇮🇹🇯🇵🇰🇷🇱🇻🇱🇮🇱🇹🇱🇺🇲🇹🇲🇩🇲🇨🇲🇪🇳🇱🇳🇿🇲🇰🇳🇴🇵🇱🇵🇹🇷🇴🇸🇲🇸🇰🇸🇮🇪🇸🇸🇪🇨🇭🇺🇦🇬🇧🇺🇸 pic.twitter.com/kcicaAwx5s
— Canada Mission UN #StandWithUkraine 🇺🇦 (@CanadaUN) April 5, 2023

“Жодна кількість дезінформації, поширюваної рф, не зможе заперечити правду чи захистити осіб від відповідальності за їх злочини”, - зазначається у заяві.
Серед її підписантів Андорра, Албанія, Австралія, Австрія, Бельгія, Боснія та Герцеговина, Болгарія, Канада, Хорватія, Кіпр, Чехія, Данія, Естонія, Фінляндія, Франція, Німеччина, Грузія, Греція, Гватемала, Угорщина, Ісландія, Ірландія, Італія, Японія, Південна Корея, Латвія, Ліхтенштейн, Литва, Люксембург, Мальта, Молдова, Монако, Чорногорія, Нідерланди, Нова Зеландія, Північна Македонія, Норвегія, Польща, Португалія, Румунія, Сан Марино, Словаччина, Словенія, Іспанія, Швеція, Швейцарія, Україна, Велика Британія, США та ЄС.
Як повідомляв Укрінформ, росія сьогодні спробувала організувати неформальну зустріч членів Радбезу за формулою Аррії про нібито правові підстави щодо викрадення українських дітей з окупованих територій, запросивши на неї львову-бєлову. Велика Британія заблокувала трансляцію виступу львової-бєлової на ресурсах ООН, закликавши її відповідати за свої дії в Гаазі.
17 березня 2023 року Міжнародний кримінальний суд видав ордер на арешт президента рф володимира путіна і львової-бєлової, яких підозрюють у незаконній депортації дітей з окупованих територій України в росію щонайменше з лютого 2022 року.
Фото: Alexandros Michailidis/Shutterstock