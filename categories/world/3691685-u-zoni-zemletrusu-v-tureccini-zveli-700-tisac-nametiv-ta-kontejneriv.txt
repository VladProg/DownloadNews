У зоні землетрусу на сході та південному сході Туреччини звели 700 тисяч одиниць тимчасового житла - 650 тисяч наметів та 50 тисяч контейнерів. До робіт з очищення територій залучено 13 тисяч вантажівок.

Про це повідомив міністр внутрішніх справ Туреччини Сулейман Сойлу, після зустрічі з міністром імміграції та надання притулку Греції Нотісом Мітаракісом у зоні землетрусу, передає Укрінформ з посиланням на TRT Haber.
“Кількість встановлених нами наметів досягла приблизно 650 тисяч. Станом на сьогодні число встановлених контейнерів перевищило 50 тисяч», - сказав Сойлу.
Міністр подякував уряду та народу Греції за підтримку у зв’язку з землетрусами в Кахраманмараші.
За його словами, тривають роботи по аварійному демонтажу будинків та розчищенню територій, де щодня працюють 13 тисяч вантажівок, завершено аварійний демонтаж 10 тисяч будинків, які були обвалені чи підлягали аварійному знесенню.
Нагадаємо: 6 лютого на південному сході Туреччини сталося два землетруси: в районі Пазарджик провінції Кахраманмараш - магнітудою 7,7 та в районі Ельбістан тієї ж провінції — магнітудою 7,6.