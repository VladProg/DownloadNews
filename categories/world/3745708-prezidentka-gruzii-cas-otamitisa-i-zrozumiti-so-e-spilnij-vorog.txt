Президентка Грузії Саломе Зурабішвілі з нагоди 15-х роковин від початку повномасштабної агресії РФ проти Грузії, заявила, що країні необхідно боротися зі спільним ворогом, а не один з одним.

Як передає Укрінформ, про це повідомляє Новини-Грузія.
Зурабішвілі сьогодні відвідала братський цвинтар у Мухатгверді, де поховано загиблих у 2008 році воїнів.
«У нас є ворог, він бореться то війною, то за допомогою м'якої сили, яка останнім часом дуже помітна. Якщо ми хочемо незалежності, за яку боролися люди, що спочивають тут, якщо ми хочемо держави, ми повинні отямитися і побачити, де наша спільна загроза», - заявила президентка Грузії.
«Росія - це агресор і окупант! Через 15 років після війни 2008 року вона все ще окупує 20% нашої території, порушуючи всі міжнародні принципи. Грузія триматиметься свого шляху до ЄС, мирним шляхом відвойовуватиме територіальну цілісність і продемонструє рішучість проти будь-яких спроб дестабілізації», - додала Зурабшівілі у Твіттері.
Як відомо, рівно 15 років тому РФ почала повномасштабну агресію проти Грузії. Гаряча фаза протистояння завершилася за лічені дні, однак наслідки російського вторгнення, а також недостатня реакція міжнародної спільноти призвели до вторгнення РФ у Крим 2014 року, а згодом і до повномасштабної війни проти України.