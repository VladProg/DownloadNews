Президенти Литви Гітанас Науседа і Грузії Саломе Зурабішвілі обговорили перспективи євроінтеграції, прогрес у впровадженні реформ і рекомендацій Єврокомісії та безпекову ситуацію в регіоні.

Про це передає Укрінформ із посиланням на Alkas.
Науседа наголосив, що Литва залишається послідовним прихильником європейської інтеграції Грузії, і для того, щоб Грузія отримала статус країни-кандидата в ЄС, необхідно продемонструвати прогрес у проведенні реформ і реалізації рекомендацій Єврокомісії.
Йдеться, зокрема, про політичну деполяризацію суспільства, судові реформи, деолігархізацію та свободу ЗМІ.
Також президент Литви підкреслив, що важливо синхронізувати геополітичний курс Грузії із зовнішньополітичними пріоритетами ЄС і послідовно підтримувати санкційну політику ЄС проти РФ.
Як повідомлялося, 31 серпня президентка Грузії Зурабішвілі розпочала перший із запланованих візитів до країн Європи попри відмову уряду надати згоду на її поїздки.
Лідер партії «Грузинська мрія» Іраклій Кобахідзе оголосив про початок процедури імпічменту Зурабішвілі через непогоджені з урядом візити до Європи.
18 вересня Конституційний суд Грузії оголосив, що прийняв до розгляду конституційне подання про імпічмент президентки країни Саломе Зурабішвілі. Висновок щодо цього буде винесено протягом місяця.
Фото: R. Dačkaus nuotr