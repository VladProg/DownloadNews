У мексиканському містечку Таско, штат Герреро, у період з неділі по середу викрали трьох журналістів та двох їхніх родичів.

Про це повідомляє Associated Рress, передає Укрінформ.
Зокрема щонайменше п'ятеро озброєних людей 19 листопада викрали власника тижневика El Espectador Марко Антоніо Толедо, його дружину і сина.
Раніше Толедо отримував погрози від наркокартелю.
Державна прокуратура оголосила про розшук Толедо і його сім’ї.
Крім того, організація з захисту прав преси "Стаття 19" повідомила про викрадення 22 листопада подружжя журналістів Сільвії Арсе і Альберто Санчеса, які працювали у RedSiete.
Цей випадок називають одним із наймасовіших нападів на репортерів в одному місці в Мексиці. Востаннє таке фіксували у 2012 році, коли в місті Веракрус на узбережжі Мексиканської затоки виявили у каналі тіла трьох новинних фотографів у поліетиленових пакетах. У червні 2011 року протягом тижня троє журналістів були вбиті або зникли безвісти в тому ж місті. Тоді в убивствах звинуватили наркокартель "Зетас".
У Таско місцевий картель La Familia Michoacana і банда Tlacos ведуть боротьбу за територію.
За даними організації "Репортери без кордонів", Мексика вважається однією з найнебезпечніших країн у світі для журналістів.
Раніше, 16 листопада, у прикордонному місті Сьюдад-Хуарес був застрелений у своєму автомобілі фотожурналіст Ісмаель Вільягомес. За підозрою в убивстві заарештовано трьох осіб.
Як повідомляв Укрінформ, у липні правоохоронці виявили тіло кореспондента однієї з провідних газет Мексики в західному штаті Наяріт через кілька днів після того, як він був оголошений зниклим безвісти.