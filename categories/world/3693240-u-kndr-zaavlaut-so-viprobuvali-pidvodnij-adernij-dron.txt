У Північній Кореї заявили в суботу, що випробували новий тип підводного безпілотника Haeil-2, який, за їх словами, «здатний нести ядерну боєголовку».

Про це повідомляє CNN, передає Укрінформ.
Згідно із повідомленням державного Корейського центрального інформаційного агентства (KCNA), «безпілотний підводний ядерний ударний човен» Haeil-2 був випробуваний в період з 4 по 7 квітня.

Зазначається, що він провів у водах біля східного узбережжя Північної Кореї понад 71 годину, перш ніж тестову боєголовку підірвали.
«В результаті випробувань надійність і смертоносна здатність системи підводної стратегічної зброї були ідеально доведені», — заявили в KCNA про останні випробування Haeil-2.
Пхеньян стверджує, що розробляє ядерні безпілотники з 2012 року і провів понад 50 випробувань за останні два роки.
Однак аналітики поставили під сумнів заяви КНДР, зазначивши, що Північна Корея раніше перебільшувала свої можливості та терміни розгортання зброї.
Це вже друга за останні тижні заява КНДР про нібито випробування безпілотника, здатного нести ядерний заряд.
Як повідомлялося, 3 квітня Південна Корея, Сполучені Штати та Японія розпочали масштабні військово-морські навчання за участю американського авіаносця USS Nimitz.
Фото: KCNA/KNS/AFP/Getty Images