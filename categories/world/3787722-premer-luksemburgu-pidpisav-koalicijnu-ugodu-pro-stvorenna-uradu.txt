Новий глава уряду Великого Герцогства Люк Фріден, та делегації двох партій, які сформують новий уряд, у четвер вранці підписали коаліційну угоду та представили нових членів уряду на пресконференції.

Про це повідомляє кореспондент Укрінформу.
«Місія закінчена, я зустрівся в середу ввечері з Великим Дюком (Великий Герцог Люксембургу - ред.) і доповів йому про результат нашої плідної дискусії. Обидві сили дискутували впродовж 5 тижнів, щоб в результаті підписати документ, в якому враховані програми двох партій, що збігається з вибором люксембуржців і, безумовно, підсилить наше майбутнє», - сказав Люк Фріден після підписання угоди.
60-річний Люк Фріден є колишнім міністром фінансів та президентом брюссельського бізнес-лобі Eurochambres. Саме він привів свою правоцентристську Християнсько-соціальну народну партію до впевненої перемоги на останніх загальних виборах у жовтні, отримавши 21 з 60 парламентських місць.
Водночас Ксав’є Беттель, який обіймав посаду прем’єра з 2013 року, залишиться в новому уряді на посаді віцепрем’єра та міністра закордонних справ. За повідомленнями місцевих ЗМІ, 50-річний Беттель претендує також на високу посаду в Брюсселі.
Напередодні ввечері обидві партії оприлюднили імена своїх нових міністрів. У новій урядовій коаліції Фрідена-Беттеля з 15 міністрів - 8 представляють політичну силу нового прем’єра (Християнсько-соціальна народна партія) та 7 партію Беттеля (Демократична партія)
Новий уряд офіційно запрацює у п'ятницю, коли буде приведений до присяги Великим Герцогом.
Як повідомлялось, Люксембург приєднався до Декларації G7 про підтримку України на саміті НАТО у Вільнюсі. Велике Герцогство цього року відправило Україні військової допомоги на суму 75 мільйонів євро, що склало 16 відсотків його оборонного бюджету. Люксембург також підтримує українських біженців та відсилає гуманітарну допомогу в Україну.
Фото: www.cc.lu