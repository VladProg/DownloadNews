Уряд Японії подав документ до Світової організації торгівлі (СОТ), протестуючи проти повної заборони Китаю на імпорт морепродуктів після скидування очищеної радіоактивної води з пошкодженої атомної електростанції «Фукусіма-1».

Як передає Укрінформ, про це повідомляє Kyodo News.
За словами речника японського уряду Хірокадзу Мацуно, документ від понеділка був розповсюджений серед членів Світової організації торгівлі.
У документі стверджується, що призупинення Китаєм імпорту є «абсолютно неприйнятним», додаючи, що Токіо продовжить просити Пекін «негайно скасувати свій захід».
Мацуно також зазначив, що Японія вимагала від Китаю переглянути заборону на імпорт на основі правил торгової угоди про регіональне всеосяжне економічне партнерство, підписантами якої є Токіо та Пекін.
За словами Мацуно, Китай повідомив СОТ про екстрену заборону імпорту з Японії, що спонукало Токіо подати свій протест.
Як повідомляв Укрінформ, Японія у четвер, 24 серпня, почала скидати в море очищену радіоактивну воду з пошкодженої атомної електростанції «Фукусіма-1» попри занепокоєння місцевих рибалок і деяких сусідніх країн щодо впливу цього кроку на навколишнє середовище.
Головне митне управління Китаю оголосило, що від 24 серпня країна призупиняє імпорт усіх морепродуктів із Японії.