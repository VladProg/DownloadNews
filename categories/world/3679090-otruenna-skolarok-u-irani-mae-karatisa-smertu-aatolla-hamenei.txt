Якщо масове отруєння школярок у Ірані виявиться навмисним, винуватці мусять бути страчені.

Як повідомляє кореспондент Укрінформу, таку думку висловив верховний лідер Ірану аятолла Алі Хаменеї, пише Reuters.

“Владі необхідно розслідувати отруєння школярок. Якщо буде доведено умисел, виконавці цього злочину, що не можна пробачати, мусять бути засуджені до смертної кари”, - сказав Хаменеї.

Нагадаємо: з листопада минулого року понад 1000 дівчат стали жертвами отруєнь у навчальних закладах Ірану. Поки невідомо, хто саме стоїть за цими отруєннями, та чи є вони навмисними, але деякі політики підозрюють радикальні релігійні угрупування, які виступають проти права жінок на освіту.

Отруєння почалися у священному шиїтському ісламському місті Ком у листопаді й відтоді поширилося на 25 з 31 провінцій Ірану. Вони змусили деяких батьків тимчасово забрати дітей зі шкіл та вийти на протести.

Влада Ірану покладає відповідальність за отруєння на “ворогів” держави, які нібито влаштовують їх для підриву системи влади.