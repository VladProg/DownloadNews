Міністерство закордонних справ та європейської інтеграції Молдови прокоментувало 14 березня чергову неправдиву заяву офіційного представника мзс росії марії захарової щодо країни.

Як передає Укрінформ, про це йдеться у пресрелізі молдавського відомства у Фейсбуці.
«Ми рішуче засуджуємо нові неправдиві та безпідставні коментарі, зроблені сьогодні офіційним представником мзс росії. Наш уряд має твердий мандат від громадян підтримувати мир, безпеку та демократію в Республіці Молдова», - заявили в МЗС.
У відомстві також додали, що уряд країни працює в інтересах своїх громадян і має незворотне зобов’язання побудувати європейську Молдову, сильну та процвітаючу, на благо всіх її жителів.
NewsMaker зазначає, що раніше офіційний представник мзс росії марія захарова заявила, що влада Молдови «проводить курс на руйнування своєї державності», оскільки «Заходу потрібен периметр нестабільності» довкола росії.
Як повідомляв Укрінформ, у грудні міністр закордонних справ та європейської інтеграції Молдови Ніку Попеску викликав посла росії в Молдові Олега Васнєцова, щоб висловити протест проти заяв представника мзс рф марії захарової на адресу президентки країни Маї Санду.