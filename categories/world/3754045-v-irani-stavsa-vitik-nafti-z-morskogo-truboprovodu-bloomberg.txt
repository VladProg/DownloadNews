Велика ділянка узбережжя Ірану вздовж Перської затоки була забруднена внаслідок витікання нафти з морського трубопроводу.

Як передає Укрінформ, про це повідомляє Bloomberg.
«Морські припливи переміщують нафтові плями до берега. Рівень забруднення зростає, і необхідно якнайшвидше вжити заходів, щоб припинити це витікання», — заявив Кіоумарс Джокар, голова Портової та морської організації в Генаве.
Він додав, що нині тривають роботи з очищення плаваючих нафтових плям, а трубопровід закрито на ремонт.
Пляжників попередили триматися подалі від води.
Зазначається, що портове місто Генава в південній іранській провінції Бушир розташоване неподалік від місця витікання з великого сховища нафти.
Воно з’єднане підводними трубопроводами з островом Харг у Перській затоці, куди завантажується більша частина нафти країни для експорту.
Як повідомляв Укрінформ, польський трубопровідний оператор PERN заявив у вівторок, що відновив повну функціональність нафтопроводу «Дружба» після виявлення у суботу витікання в центральній Польщі.