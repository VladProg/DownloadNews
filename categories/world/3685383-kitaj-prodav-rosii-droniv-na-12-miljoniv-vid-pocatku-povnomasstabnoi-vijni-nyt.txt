Китай відправив росії безпілотників та запчастин на суму понад 12 мільйонів доларів з моменту вторгнення в Україну, що свідчить про «тиху співпрацю» між країнами.

Про це пише видання The New York Times, передає Укрінформ.
Як зазначається, загалом майже 70 китайських експортерів продали в росію 26 різних марок китайських безпілотників після вторгнення рф в Україну.
Поставки продукції найвідомішого у світі виробника дронів - DJI та низки менших компаній часто надходили через дрібних посередників та експортерів, пише видання.
«Складні канали збуту та "розмиті" описи продуктів в експортних даних також ускладнюють остаточне визначення того, чи є компоненти США в китайських продуктах, що може бути порушенням американського експортного контролю. Й офіційні продажі, ймовірно, є лише частиною більшого потоку технологій через неофіційні канали та інші дружні до росії країни, такі як Казахстан, Пакистан і білорусь», - йдеться у публікації.
У 2020 році Міністерство торгівлі США внесло компанію DJI до чорного списку, який забороняє американським компаніям продавати технології без прямого дозволу. Цей захід мало вплинув на домінування DJI в галузі, і, згідно з митними даними, продукція компанії становила майже половину поставок китайських безпілотників до росії. Частина з них була продана безпосередньо DJI через iFlight Technology, дочірню компанію DJI.
Другим за величиною проданим брендом був Autel, китайський виробник дронів з дочірніми компаніями в США, Німеччині та Італії. Експортери продали своїх безпілотників на майже 2 мільйони доларів, разом із останньою партію, відвантаженою у лютому 2023 року. На своєму веб-сайті компанія рекламує продаж продукції для поліції США.
Представник DJI сказав, що компанія не може знайти жодних записів про будь-які прямі продажі в росію з 16 квітня 2022 року. За його словами, компанія припинила всі поставки та операції в рф та Україні з початку війни та має «чіткі протоколи», щоб гарантувати, що вона не порушує санкції США.
У заяві, надісланій електронною поштою, компанія Autel заявила, що не знає про будь-які продажі в росію та проводить внутрішнє розслідування з цього приводу.
Експерти галузі кажуть, що прямі продажі китайськими експортерами є лише частиною ширших зусиль рф із закупівлі безпілотників на сусідніх ринках, де їх можна купити з полиць роздрібних магазинів.
За словами експертів, поповнення запасів навіть найпростіших безпілотних літальних апаратів є важливим, як і, наприклад, придбання артилерійських снарядів і куль.
Як повідомляв Укрінформ, у лютому американські ЗМІ з посиланням на джерела, писали, що адміністрація Байдена розглядає можливість оприлюднення розвідданих, які свідчать про те, що Китай зважує, чи варто постачати зброю росії для підтримки її війни проти Україні.
У лютому МЗС Китаю заявило, що країна не розглядає можливість передачі росії зброї для використання її у війні проти України.
Президент Володимир Зеленський заявив, що звернувся до уряду Китаю, щоб Пекін не надавав жодної підтримки росії у війні проти України.
Українська розвідка заявила, що не фіксує фактів постачання Китаєм зброї до росії.