У парламенті Іспанії в четвер відбудеться голосування за нового прем’єр-міністра країни.

Як повідомляє Укрінформ, про це пише Reuters.

“В.о. прем’єр-міністра Іспанії Педро Санчес у четвер спробує отримати новий чотирирічний мандат під час голосування у парламенті”, - йдеться у матеріалі.

Санчес перебуває при владі у Іспанії з 2018 року й, вірогідно, буде переобраний на посаду з невеликою перевагою голосів “в обмін на ухвалення закону про амністію тих, кого переслідують за спроби Каталонії від’єднатися від Іспанії з 2012-го року”. “Законопроєктом, який було погоджено після місяців перемовин із каталонськими сепаратистами з партій ERC та Junts, кілька злочинів виключаються з амністії, зокрема тероризм або дії, які призвели до смерті”, - пояснює Reuters.

Агентство зауважує, що перспектива амністії викликала у Іспанії хвилю масових протестів, які вирують по всій країні уже 11 днів поспіль.

За даними ЗМІ, амністія стосуватиметься щонайменше 409 осіб, у тому числі й лідера сепаратистів Карлеса Пучдемона.

Нагадаємо: за результатами дострокових парламентскьих виборів, які відбулися в Іспанії у липні, Соціалістична партія Санчеза не змогла здобути більшості, тож була змушена вести перемовини із іншими партіями про формування коаліції.