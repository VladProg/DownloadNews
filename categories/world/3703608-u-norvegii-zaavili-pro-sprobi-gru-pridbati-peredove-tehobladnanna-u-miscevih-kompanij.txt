російська військова розвідка (ГРУ) за останні декілька років намагалася придбати у компаній в Норвегії передове технічне обладнання, зокрема підводне.

Про це повідомили у Норвезькій поліційній службі безпеки (PST), передає Укрінформ з посиланням на Norway Postsen.
За словами суперінтенданта поліції Дага Рьойєлла, який є радником у відділі контррозвідки PST, щонайменше у трьох випадках російська розвідка купила або намагалася придбати обладнання, яке, на думку PST, могло б використовуватися в оборонній промисловості рф.
У PST вважають, що випадки стосуються трьох осіб, які діяли у Норвегії під дипломатичним прикриттям, але насправді працювали на російське ГРУ.
За даними PST, спочатку йшлося про придбання продукції без обмежень, аналоги можна було купити і в рф. Але згодом запити ставали все складнішими і йшлося вже про товари подвійного призначення, які могла використовувати і оборонна промисловість.
Зокрема, в одному з випадків, який мав місце наприкінці 2021 року, офіцер ГРУ зв'язався з норвезькою компанією, яка експлуатує сучасні мінісубмарини (ROV). Офіцер, який був прикріплений до російського посольства як дипломат, сказав, що хоче купити два ROV, пояснивши, що вони мають стати подарунком для друга. Однак PST виявилася залученою в те, що Рьойєлл називає «подвійною операцією», і угода не відбулася.
У 2019 році один офіцер ГУР намагався придбати вимірювальне обладнання для підводного використання, включаючи товщиноміри та різноманітне обладнання, яке можна використовувати для занурення з можливим військовим застосуванням. А отже, його можна класифікувати як стратегічний продукт, йдеться у публікації.
PST зазначає, що часто саме малий і середній бізнес є найбільш вразливим до такого типу діяльності російської розвідки.
PST не уточнили, чому вважають цих росіян офіцерами ГРУ, але наголосили, що їхня поведінка не узгоджується з поведінкою звичайного дипломата.
Також Рьойєлл не коментував, чи є ці агенти ГРУ серед 15 дипломатів, яких нещодавно вислали з Норвегії, або чи були вони вислані раніше.
PST наголошує, що в Норвегії є багато підприємств, які займаються чутливими технологіями. Це стосується не лише військових технологій, але й цивільних технологій, які також можуть мати військове застосування, яке спочатку може так не виглядати, тому норвезькі компанії повинні оцінювати цей аспект.
Як повідомляв Укрінформ, у квітні уряд Норвегії вирішив оголосити персонами нон грата 15 офіцерів російської розвідки, які працювали під дипломатичним прикриттям у країні. Норвезька поліційна служба безпеки (PST) заявила, що ці дипломати намагалися завербувати інформаторів, перехопити повідомлення та придбати передові технології. Глава контррозвідки PST Інгер Хаугланд заявила на пресконференції, що дипломати насправді працювати на гру, фсб та сзр.
Фото: E24