Адміністративний суд Турку ухвалив скасувати рішення мера фінського міста Турку Мінни Арве про демонтаж пам'ятника Володимиру Леніну.

Як передає Укрінформ, про це повідомляє Yle.
Суддя ухвалив, що пані мер перевищила свої повноваження, коли у квітні 2022 року вирішила прибрати монумент через «сильні негативні реакції» городян.
Суд розглянув справу у зв'язку із запитом приватної особи про те, чи має мер подібні повноваження.
Рішення може бути оскаржене.
Бюст Леніна був встановлений в історичному центрі Турку в 1977 році. Це був подарунок місту від Ленінграда. Автором пам'ятника став радянський скульптор, академік Михайло Анікушин. Бюст входить до художньої колекції, що належить місту, і після демонтажу він був відправлений на зберігання до музейних запасників.
Як повідомляв Укрінформ, міська рада столиці Фінляндії Гельсінкі ухвалила рішення про перейменування парку Леніна в місті.
Фото: Ari Welling / Yle