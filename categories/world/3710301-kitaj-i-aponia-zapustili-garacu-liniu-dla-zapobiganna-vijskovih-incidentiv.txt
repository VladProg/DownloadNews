"Гарячу лінію" в межах Механізму морської та повітряної взаємодії між оборонними відомствами КНР і Японії запустили міністри оборони Лі Шанфу та Ясукадзу Хамада, провівши нею першу розмову.

Про це повідомили в Міноборони КНР, передає кореспондент Укрінформу.
«Встановлення й функціонування прямого телефонного зв’язку… ефективно розширить канали комунікації між оборонними відомствами двох країн, зміцнить їхні можливості в управлінні та контролі над морськими й повітряними інцидентами, а також сприятиме збереженню регіонального миру та стабільності», - зазначили в китайському Міноборони.
Гаряча лінія між оборонними відомствами Китаю і Японії є частиною Механізму морської та повітряної взаємодії, який Токіо і Пекін запустили у 2018 році для розбудови взаємної довіри й запобігання непередбаченим ситуаціям. Проте початок її роботи відтерміновувався через пандемію коронавірусу та територіальні суперечки між державами.
У листопаді минулого року голова КНР Сі Цзіньпін і прем’єр-міністр Японії Фуміо Кішіда під час зустрічі в Бангкоку домовилися про швидкий запуск гарячої лінії між міністерствами оборони, а наприкінці березня цього року уряди двох країн оголосили про її готовність.
Китай і Японія сперечаються через неодноразове вторгнення кораблів берегової охорони КНР в японські води навколо островів Сенкаку у Східнокитайському морі, які в Китаї називають Дяоюйдао. Безлюдні острівці контролюються Токіо, але Пекін висловлює претензії на них.
Як повідомляв Укрінформ, Китай і Австралія після майже шести років паузи домовилися відновити механізми економічного і торгового діалогу на високому рівні, включаючи роботу Спільної комісії з виконання угоди про вільну торгівлю.
Фото: STR