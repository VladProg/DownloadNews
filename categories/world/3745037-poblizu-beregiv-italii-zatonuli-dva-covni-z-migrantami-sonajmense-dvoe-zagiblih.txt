Поблизу італійського острова Лампедуза вранці у неділю зазнали аварій два судна з нелегальними мігрантами, щонайменше дві людини загинули.

Про це повідомляє ANSA, передає Укрінформ.
Як зазначається, італійська берегова охорона врятувала 57 осіб і знайшла тіла двох загиблих - жінки та дитини. Близько 30 людей зникли безвісти.
На борту одного судна перебувало 48 людей, 45 з них вдалося врятувати, троє вважаються зниклими безвісти.
Друге судно перевозило 42 особи з Африки, врятовані 14 із них.
Повідомляється, що врятованих привезли до пункту прийому мігрантів на Лампедузі. Таким чином, зараз там утримується 2412 осіб. Водночас пункт розрахований на перебування в ньому щонайбільше 400 людей.
Як повідомляв Укрінформ, 22 липня сталася корабельна катастрофа поблизу північного узбережжя Марокко, загинуло шестеро мігрантів.
Фото: ANSA