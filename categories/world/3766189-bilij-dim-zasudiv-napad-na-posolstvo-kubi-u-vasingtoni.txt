Радник президента США з питань національної безпеки Джейк Салліван рішуче засудив напад на будівлю посольства Куби у Вашингтоні.

Як передає Укрінформ, про це йдеться в його заяві, опублікованій на сайті Білого дому.
«Сполучені Штати рішуче засуджують недільний напад на посольство Куби у Вашингтоні, округ Колумбія. Напади на дипломатичні об'єкти є неприйнятними. Ми перебуваємо на зв’язку з представниками кубинського посольства та правоохоронними органами, щоб забезпечити належне та своєчасне розслідування, а також запропонувати нашу підтримку для вжиття майбутніх заходів безпеки», - заявив Салліван.
Reuters зазначає, що невідомі особи кинули два коктейлі Молотова у посольство Куби в американській столиці.
У Секретній службі США заявили, що пожежі чи значних пошкоджень будівлі не було виявлено, і додали, що поки триває розслідування.
Напад стався всього через декілька годин після того, як президент Куби Мігель Діас-Канель повернувся на острів, відвідавши заходи в ООН у Нью-Йорку минулого тижня.
Саме посольство у Вашингтоні знову відкрилося в 2015 році, коли Куба й США відновили дипломатичні відносини, розірвані з 1961 року.
У МЗС Куби назвали атаку на дипмісію «актом тероризму».
Як повідомляв Укрінформ, проєкт реконструкції занедбаної будівлі американського посольства в столиці Куби Гавані коштуватиме США 28 мільйонів доларів.