Російські мільярдери Геннадій Тимченко та Дмитро Пумпянський програли "перший раунд" у спробі уникнути санкцій ЄC, запроваджених через їхні тісні зв’язки з президентом РФ Володимиром Путіним.

Як передає Укрінформ, про це повідомляє агенція Bloomberg.
Сьогодні Загальний суд ЄС, другий за значущістю трибунал блоку, відхилив апеляції двох російських олігархів, а також апеляції дружини та сина Пумпянського та дружини Тимченка.
Рішення суду можуть бути оскаржені.
Адвокати Геннадія Тимченка та його дружини критикували визнання ЄС його в якості довіреної особи Путіна, через "відсутність будь-яких доказів".
Під час судового засідання у квітні Дмитро Пумпянський назвав себе та своїх родичів "супутньою втратою" зовнішньополітичних зусиль ЄС проти політики Путіна.
Десятки російських олігархів, зокрема, Роман Абрамович та члени їх родин звернулися до судів ЄС в Люксембурзі, намагаючись вийти з-під санкцій та відновити контроль над своїми активами в межах ЄС, зокрема особняками та суперяхтами.
ЄС запровадив санкції проти близько 1800 осіб та організацій з моменту нападу РФ на Україну, починаючи з анексії Криму у 2014 році та після повномасштабного вторгнення у лютому минулого року.
Як повідомляв Укрінформ, за даними журналістського розслідування, російські олігархи брати Аркадій та Борис Ротенберги ховають свої закордонні компанії, нерухомість, яхти та літаки завдяки довіреним особам, "фронтменам", які допомагають їм оминати західні санкції.
Фото: Andrey Rudakov/Bloomberg