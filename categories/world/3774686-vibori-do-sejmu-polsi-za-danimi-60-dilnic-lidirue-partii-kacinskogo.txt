Дані з 60,15% виборчих дільниць свідчать, що на виборах до Сейму Польщі лідирує правляча Об’єднана правиця Ярослава Качинського, за яку віддали свої голоси 37,67% виборців.

Про це повідомляє Державна виборча комісія Польщі, передає Укрінформ.
Друге місце на виборах до Сейму зараз займає Громадянська коаліція Дональда Туска (28,43%). Крім того, до нижньої палати парламенту потрапляють також коаліція “Третій шлях” (Польської селянської партії і “Польщі 2050”) - 14,4%, “Нова Лівиця” - 8,34% і націоналістична “Конфедерація” - 7,29%.
У порахованих дільницях явка на виборах склала 73%.
Як повідомлялося, за даними екзит-полу, проведеного центром Ipsos на виборчих дільницях у день голосування, Об’єднана правиця Ярослава Качинського утретє поспіль перемагає у парламентських виборах в Польщі. Однак цього разу вона змушена буде шукати коаліційного партнера. У перерахунку на депутатські мандати, правляча партія здобуває у Сеймі 200 депутатських мандатів, що недостатньо для створення коаліції мінімум в 231 депутатський голос.
Натомість три ліво-ліберальні опозиційні сили (“Громадянська коаліція”, “Третій шлях” і “Нова Лівиця”) разом можуть сформувати коаліцію, маючи 248 депутатських мандатів. Націоналістична “Конфедерація” може здобути лише 12 депутатських мандатів.
Президент Польщі Анджей Дуда раніше заявив, що надасть право формувати коаліцію політсилі, яка набере найбільше голосів.
Державна виборча комісія Польщі планує оприлюднити остаточні результати виборів у вівторок в першій половині дня.
Фото: PAP, Leszek Szymański