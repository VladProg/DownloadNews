У Міністерстві оборони Південної Кореї заявили, що будь-яка спроба Пхеньяна застосувати ядерну зброю стане кінцем правління в КНДР режиму на чолі з Кім Чен Ином.

Про це повідомляє Yonhap, передає Укрінформ.
Оборонне відомство виступило з таким попередженням після того, як минулого тижня законодавчий орган КНДР закріпив у конституції країни її ядерний статус і політику зміцнення національних ядерних сил.
«Наші військові разом із союзниками зі Сполучених Штатів мають достатньо засобів і озброєння, щоб відповісти на будь-яку атаку з боку Північної Кореї, - йдеться в заяві Міністерства. Якщо Північна Корея спробує застосувати ядерну зброю, вона зіткнеться з кінцем свого режиму».
В Сеулі наголосили, що Пхеньян докладає неприхованих зусиль і великі ресурси для розвитку свого ядерного потенціалу в той час, коли населення країни має надзвичайно обмежені засоби до існування.
«Це (ядерна програма КНДР – ред.) серйозна загроза, яка завдає шкоди миру і стабільності в міжнародному співтоваристві й, зокрема, на Корейському півострові, і через це Північна Корея буде ще більше ізольована від міжнародної спільноти, а страждання її народу посиляться», - зазначається в документі.
Закріплення в конституції КНДР ядерного статусу відбулось після того, як у вересні минулого року в країні було прийнято новий закон про ядерні сили, який дозволив превентивне використання ядерної зброї.
Південна Корея раніше робила подібні застереження проти Північної Кореї. Зокрема, президент Юн Сок Йоль минулого місяця на святкуванні Дня національних збройних сил заявив, що Південна Корея і Сполучені Штати покладуть кінець режиму в КНДР, якщо він насмілиться використати ядерну зброю.
Як повідомляв Укрінформ, Північна Корея заявила, що Міжнародне агентство з атомної енергії (МАГАТЕ) не має повноважень ухвалювати резолюції по її ядерних розробках і звинуватила гендиректора Рафаеля Гроссі в підігруванні Сполученим Штатам і Заходу.