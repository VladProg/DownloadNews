Президент Туреччини Реджеп Таїп Ердоган підписав протокол про вступ Швеції до НАТО, після чого документ був переданий на розгляд Великих національних зборів (парламенту) Туреччини.

Про це повідомляє директорат з комунікацій адміністрації президента Туреччини, передає кореспондент Укрінформу.
«Протокол про вступ Швеції до НАТО підписаний президентом Реджепом Таїпом Ердоганом 23 жовтня 2023 року та переданий на розгляд Великих національних зборів Туреччини», - поінформували у директораті.
Як повідомляв Укрінформ, раніше Ердоган заявляв, що схвалення турецьким парламентом вступу Швеції в НАТО залежить від дотримання Швецією обіцянок та не має точних термінів виконання.
Прем'єр-міністр Швеції Ульф Крістерссон 14 жовтня заявив, що Туреччина не висуває перед його країною вимог для забезпечення ратифікації її заявки на вступ до НАТО.