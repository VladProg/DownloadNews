Місія Ірану при ООН заявила про непричетність Тегерана до нападу угруповання ХАМАС на Ізраїль, що призвело до активізації війни та величезної кількості жертв.

Як передає Укрінформ, про це повідомляє агенція Reuters.
"Ми рішуче підтримуємо Палестину, однак не беремо участі у відповіді Палестини, оскільки це рішення ухвалювалося виключно самою Палестиною", - заявили представники місії Ірану в ООН.
За їх словами, "успіх" операції ХАМАС обумовлений тим, що вона стала несподіванкою, і це зробило вторгнення "найбільшим провалом" ізраїльських безпекових організацій.
"Вони намагаються виправдати свою невдачу і приписати її розвідувальним можливостям Ірану та оперативному плануванню... Їм дуже важко прийняти той факт, що у розвідувальній спільноті розповідають, що вони зазнали поразки від палестинського угруповання", - йдеться у заяві іранської місії.
"Рішучі заходи, вжиті Палестиною, є законним захистом від семи десятиліть репресивної окупації та злочинів, скоєних нелегітимним сіоністським режимом", - зазначили представники місії Ірану при ООН.
Як повідомлялося, 7 жовтня з сектору Гази було завдано ракетних ударів по південних та центральних районах Ізраїлю. Десятки палестинських бойовиків на вантажівках та парапланах потрапили на територію Ізраїлю.
Внаслідок атак ХАМАС в Ізраїлі загинули понад 700 людей.
Ізраїль офіційно оголосив стан війни, уперше з часів війни Судного дня 1973 року.
Фото: АА