Прем'єр-міністр Японії Фуміо Кішіда заявив, що не думає про розпуск Нижньої палати та призначення позачергових виборів на тлі покращення рейтингу уряду та виграшу на довиборах на минулих вихідних.

Як передає Укрінформ, про це повідомляє Kyodo News.
«Оскільки ми повинні проводити важливі політичні дії одна за одною, я не думаю про розпуск Нижньої палати і загальні вибори на цей час», — сказав Кішіда журналістам у понеділок.
Він пообіцяв «продовжувати свою роботу в управлінні урядом з урахуванням голосу громадськості».
Раніше з’явилися чутки, що Кішіда планує призначити дострокові парламентські вибори після саміту G7 в Хіросімі наступного місяця на тлі покращення рейтингів його Кабміну.
Головні виклики для його уряду включають падіння народжуваності в країні, що загрожує економічній і соціальній стійкості Японії.
За офіційними даними, кількість немовлят, народжених в Японії минулого року, впала нижче за 800 000 вперше з початку ведення обліку в 1899 році.
Зазначається, що на довиборах у неділю партія «ЛДП» Кішіди виграла на чотирьох із п’яти округів.
Як повідомляв Укрінформ, два тижні тому під час передвиборчого виступу прем'єр-міністра Японії Фуміо Кішіди на вулиці у Сайгасакі пролунав вибух, політика евакуювали.
Фото: ОП