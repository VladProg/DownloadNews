Національне управління з надзвичайних ситуацій Міноборони Ізраїлю та Армія оборони Ізраїлю (ЦАХАЛ) оголосили у понеділок про евакуацію мешканців північних територій, які проживають у районі до двох кілометрів від кордону з Ліваном.

Про це повідомляє ЦАХАЛ, передає Укрінформ.
Реалізацію плану схвалив міністр оборони Йоав Галлант.
Як зазначається, влада планує евакуювати 28 населених пунктів. Людей розселять до гостьових будинків, проживання в яких фінансує держава.
Як повідомляв Укрінформ, ліванські бойовики Хезболли запустили ракету по ізраїльському селу на північному кордоні в неділю, убивши одну людину та поранивши ще трьох. Ізраїльські військові заявили, що завдали удару по Лівану у відповідь.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. В результаті цієї атаки загинули понад 1300 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС, та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 млн людей. Наразі виїзд людей із цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.