Зовнішньополітичне відомство США офіційно передало росії рішучий протест через непрофесійні дії пілотів рф, що призвели до падіння американського дрона в міжнародному повітряному просторі над Чорним морем.

Про це заявив під час брифінгу в Вашингтоні речник Державного департаменту США Нед Прайс, передає власний кореспондент Укрінформу.
«Ми спілкуємося напряму з російською стороною на високому рівні, аби передати наш рішучий протест у зв’язку з цим небезпечним, непрофесійним перехопленням, яке спричинило падіння безпілотного літака США», - сказав представник відомства.
У цьому зв’язку він уточнив, що Держдепартамент викликав посла росії, щоб вручити йому відповідну ноту.
Крім того, посол США в росії Лін Трейсі також передала російському мзс протест з боку американської сторони.
Водночас Сполучені Штати поінформували союзників про інцидент, повідомив представник адміністрації.
«Ми передусім поспілкувалися на високому рівні з нашими союзниками й партнерами, щоби поінформувати їх про цей інцидент», - зазначив Прайс.
Як повідомляв Укрінформ, у вівторок два російські літаки СУ-27 здійснили над Чорним морем непрофесійне перехоплення безпілотного дрона MQ-9 Розвідувального управління ВПС США. Причому російський літак пошкодив пропелер американського безпілотника, внаслідок чого той втратив керування та впав у міжнародних водах.