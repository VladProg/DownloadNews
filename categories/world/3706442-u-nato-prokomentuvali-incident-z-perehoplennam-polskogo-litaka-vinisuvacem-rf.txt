В НАТО прокоментували повітряний інцидент, що трапився над Чорним морем, коли літак польських прикордонників був перехоплений російським винищувачем, при цьому російський літак спровокував небезпечну ситуацію у повітрі.

Ці події Укрінформу прокоментував офіційний представник Альянсу.
«Підрозділ повітряного патрулювання НАТО був переведений у підвищену готовність у відповідь на небезпечну поведінку російського військового літака поблизу польського літака Frontex (Агентство з охорони зовнішніх кордонів ЄС – ред.) над Чорним морем поблизу Румунії. НАТО залишається пильним», - повідомило джерело.
Як повідомлялося, польський прикордонний літак L410 Turbolet під час здійснення польоту над Чорним морем неподалік повітряного простору Румунії був перехоплений російським винищувачем Су-35. Після таких дій два бойові літаки румунських ВПС і два ВПС Іспанії, призначені для виконання завдань повітряної поліції, були попереджені Об'єднаним центром повітряних операцій НАТО в іспанській Торрехоні.
Польський екіпаж діяв професійно у нештатній ситуації, що була спричинена маневрами російського літака, та зміг безпечно приземлитися. Ніхто з екіпажу польського літака в цьому інциденті не постраждав.
Розслідування інциденту триває.