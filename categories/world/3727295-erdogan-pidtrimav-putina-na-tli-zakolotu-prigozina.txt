Президент Туреччини Реджеп Таїп Ердоган провів телефонну розмову з президентом Росії Володимиром Путіним, в ході якої турецький лідер висловив готовність сприяти щонайшвидшому розв’язанню ситуації.

Про це повідомляє Укрінформ із посиланням на Департамент з комунікацій адміністрації президента Туреччини.
«Ми, як Туреччина, готові внести свій внесок у те, щоб те, що відбувається в цьому контексті, було вирішено якнайшвидше в мирі та злагоді», - сказав у ході розмови турецький президент.
Ердоган також наголосив на «важливості діяти здоровим глуздом».
Як повідомляв Укрінформ, ватажок ПВК «Вагнер» Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
За його словами, Шойгу прилітав у Ростов-на-Дону, де особисто провів операцію зі знищення «вагнерівців».
ПВК «Вагнер» встановила контроль над військовими об’єктами у Ростові-на-Дону.
Пригожин заявив про намір дійти до Москви.
Генпрокуратура РФ повідомила, що проти Пригожина порушили справу про організацію збройного заколоту.