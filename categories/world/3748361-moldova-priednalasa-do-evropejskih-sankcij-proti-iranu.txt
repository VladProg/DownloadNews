Молдова приєдналася до санкцій Європейського Союзу проти Ірану за підтримку Росії у війні.

Про це повідомляє Newsmaker, передає Укрінформ.
Країни-кандидати в ЄС Молдова, Північна Македонія, Чорногорія, Албанія, Україна та Боснія та Герцеговина, а також Ісландія та Ліхтенштейн, що входять до Європейського економічного простору, приєднуються до санкцій ЄС проти Ірану, йдеться у пресрелізі Європейської ради.
«Молдова приєдналася до санкцій ЄС. Ми приєднуємося практично до всіх санкцій ЄС», — наголосив представник Міністерства закордонних справ та європейської інтеграції Республіки Молдова Ігор Захаров.
Європейські санкції, запроваджені 20 липня, передбачають заборону експорту з ЄС до Ірану компонентів, які використовують під час розроблення та виробництва безпілотників.
Також запровадили нові обмеження на подорожі та заморожування активів відповідальних, які підтримують або залучені в програми з виробництва БПЛА.