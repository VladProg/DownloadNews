Політичний координатор постійного представництва Об’єднаного Королівства при ООН Фергус Екерслі спростував заяви з боку рф щодо "русофобії" в Україні і світі.

Про це він заявив під час засідання Ради Безпеки ООН у Нью-Йорку, повідомляє кореспондент Укрінформу.
“Нинішні проблеми в Україні спричинені не русофобією, а прагненням президента путіна анексувати суверенну державу на порушення основоположних принципів Статуту ООН”, - зазначив дипломат.
За його словами, “русофобія - один із пунктів все довшого переліку пояснень, які росія надає для виправдання війни в Україні".
"Те, що їм доводиться вигадувати так багато виправдань, явно свідчить про їхнє розуміння того, що жодне з них не витримує критики”, - заявив Екерслі.
Британський дипломат також розповів, що сам сім років вивчав російську мову, історію та літературу.
“Ми не русофоби. Навпаки, між нашими країнами існують історичні відносини”, - сказав він російською.
Екерслі також заявив, що світ хоче бачити росію "стабільною та успішною державою, а не тією, що вдирається та намагається анексувати своїх сусідів".
Як повідомляв Укрінформ, у вівторок росія скликала засідання Ради Безпеки ООН для обговорення «русофобії як чинника, що перешкоджає пошукові довгострокових і стійких рішень української кризи».
Фото: gov.uk