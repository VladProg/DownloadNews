Перехоплення російським винищувачем Су-35 польського прикордонного літака L410 Turbolet над Чорним морем у Польщі розцінюють як сплановану провокацію.

Про це в ефірі Polsat News заявив речник уряду Польщі Пйотр Мюллер, передає Укрінформ.
“Ймовірно, це була спланована провокація з боку росії”, - сказав Мюллер.
Він додав, що метою росії є "зосередити міжнародну увагу на такого роду провокаціях”.
Своєю чергою речниця Прикордонної служби Польщі Анна Міхальська в неділю повідомила PAP, що російський Су-35 тричі небезпечно наблизився до польського літака, на відстань до п’яти метрів, від чого той потрапив у турбулентність і екіпаж ненадовго втратив керування літаком.
Як повідомлялося, польський прикордонний літак L410 Turbolet під час польоту над Чорним морем у межа місії Frontex неподалік повітряного простору Румунії був перехоплений російським винищувачем Су-35. Повітряний інцидент стався у п'ятницю, 5 травня.
За даними міністерства оборони Румунії, агресивні та небезпечні маневри винищувачів рф поблизу польських літаків створили високий рівень турбулентності і серйозні труднощі в управлінні літаками.
Екіпаж польського L410 Turbolet діяв професійно, літак благополучно сів у районі аеропорту Михайла Когелнічану.
Польські літаки беруть участь в місії JO MMO Black Sea 2023 Європейського агентства із захисту кордонів (Frontex) у Чорному морі з 19 квітня цього року.