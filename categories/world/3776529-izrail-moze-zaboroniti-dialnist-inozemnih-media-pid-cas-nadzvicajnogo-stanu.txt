Уряд Ізраїлю у п’ятницю схвалив правила, які дозволять під час надзвичайного стану тимчасово закривати іноземні новинні канали, які завдають шкоди національній безпеці.

Як передає Укрінформ, про це повідомляє Times of Israel.
Міністр зв’язку Ізраїлю Шломо Кархі ініціював зміни, щоб закрити канал Al Jazeera, який, на його переконання, завдав шкоди нацбезпеці, йдеться у матеріалі.
«Трансляції та репортажі Al Jazeera являють собою підбурювання проти Ізраїлю, (вони – ред.) допомагають ХАМАС-ІДІЛ та терористичним організаціям у цій пропаганді та заохочують до насильства проти Ізраїлю», – сказав Кархі.
Згідно із новими правилами, міністр зв’язку за згоди міністра оборони зможе наказати телепровайдерам припинити трансляцію телекомпанії Al Jazeera, закрити її офіси в Ізраїлі, конфіскувати обладнання і закрити веб-сайт або обмежити доступ до нього, в залежності від місцезнаходження сервера.
Рішення про припинення діяльності конкретного медіа має бути схвалено кабінетом безпеки, розглянуте окружним судом, а також має ґрунтуватися на юридичних заключеннях органів безпеки про те, що це ЗМІ дійсно наносить шкоду нацбезпеці Ізраїлю, додає видання.
У разі ухвалення заборона на ведення професійної діяльності медіа триватиме 30 днів із можливістю подовження терміну ще на 30 днів.
Як повідомляв Укрінформ, уранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти та ватажків терористів.