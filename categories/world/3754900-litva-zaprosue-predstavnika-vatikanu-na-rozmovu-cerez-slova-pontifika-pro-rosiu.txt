Міністерство закордонних справ Литви запрошує представника Ватикану в Литві на переговори через висловлювання Папи Римського Франциска під час телемосту із Санкт-Петербургом, у яких він вихваляв велич російської імперії.

Про це повідомляє Укрінформ із посиланням на національного мовника LRT.
«Міністерство закордонних справ запросило Апостольського нунція на співбесіду на початку вересня, коли архиєпископ Петар Раїч повернеться з відпустки», - повідомила прессекретарка МЗС Пауліна Левіцкіте.
Як повідомлялося, Папа Римський у виступі перед російською католицькою молоддю 25 серпня закликав їх не відмовлятися від своєї імперіалістичної спадщини.
«Ви — нащадки великої Росії: великої Росії святих, правителів, великої Росії Петра І, Катерини ІІ, тієї імперії — великої, освіченої, великої культури та великої людяності», - заявив тоді понтифік.
МЗС України дорікнуло Папі Франциску за підтримку російських великодержавних ідей серед молоді країни-агресора.
Фото: Vatikan News