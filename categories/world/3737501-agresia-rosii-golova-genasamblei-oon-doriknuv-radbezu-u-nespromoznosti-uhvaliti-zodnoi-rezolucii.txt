Голова Генеральної Асамблеї ООН Чаба Кереші наголошує, що Рада Безпеки не спромоглася ухвалити жодного рішення щодо російської війни проти України, тоді як Генасамблея проголосувала загалом за шість резолюцій, якій засуджують агресію РФ.

Як передає власний кореспондент Укрінформу, про це він сказав відкриваючи у вівторок дебати ГА «Ситуація на тимчасово окупованих територіях України».
«Рада Безпеки не спромоглася ухвалити жодної резолюції, пов'язаної з цим конфліктом. Генеральна Асамблея – рішуча і активна – не дозволила міжнародній спільноті заціпеніти від цієї війни. Ми скликали надзвичайні спеціальні сесії і прийняли шість резолюцій, які засуджують російську агресію і анексію та підтверджують нашу непохитну підтримку суверенітету й територіальної цілісності України», – сказав Кереші.
За його словами, нинішня війна ставить під загрозу перспективи сталого майбутнього людства та планети.
«Якщо бути зовсім відвертим, ця війна зовсім несумісна з реалізацією наших спільних цілей, яких ми сподіваємося досягти, щоб забезпечити виживання людства», – пояснив він, нагадавши про глобальні проблеми – щодо продовольчої та енергетичної безпеки, зміни клімату, браку води та втрати біорізноманіття.
Голова ГА вкотре наголосив на необхідності дотримання Статуту ООН і міжнародного права, відповідно до яких має бути відновлено суверенітет і територіальну цілісність України в межах її міжнародно визнаних кордонів.
«Важливо, щоб усі визнали та погодилися, що Генеральна Асамблея й міжнародне співтовариство знають як істину, що ця війна, як і решта всіх інших воєн, закінчиться. І закінчиться вона суверенною і незалежною Україною і суверенною і незалежною Росією», – додав він.
На думку Кереші, Російській Федерації та Україні після цього доведеться «співіснувати як сусідам, як державам-членам однієї багатосторонньої системи».
Як повідомлялося, у понеділок та вівторок Рада Безпеки і Генеральна Асамблея ООН обговорюють ситуацію в Україні, спричинену російською війною.