Влада Литви викликала повіреного у справах посольства Китаю у Вільнюсі Цю Байхуа до МЗС. Йому висловили рішучий протест проти позиції, висловленої послом Китаю у Франції, згідно з якою так звані країни колишнього СРСР не мають фактичного статусу в міжнародному праві.

Як передає Укрінформ, про це повідомляється на сайті МЗС Литви.
"24 квітня Міністерство закордонних справ Литви викликало тимчасового повіреного у справах Китаю Цюй Байхуа та висловило рішучий протест у зв’язку із заявою посла Китаю у Франції від 22 квітня про те, що так звані колишні радянські країни не мають фактичного статусу в міжнародному праві.
У МЗС наголосили, що три країни Балтії були незаконно окуповані. Право не виникає з несправедливості (ex injuria jus non oritur) — це принцип міжнародного права, згідно з яким припинення незаконної радянської окупації означало спадкоємність балтійської державності. Зауваження китайського посла спотворює історію країн Балтії та інших країн.
Це також підриває положення Спільного комюніке про встановлення дипломатичних відносин між Китайською Народною Республікою та Литовською Республікою від 14 вересня 1991 року.
У дипломатичній ноті наголошується, що сумнів китайського посла в тому, що Крим є Україною, неприйнятний. У 1991 році вся міжнародна спільнота, включно з Китайською Народною Республікою, визнало Україну в її кордонах та Крим як її невід’ємну частину.
Крим є і завжди буде частиною України, йдеться у заяві.
Як повідомлялося, раніше китайський посол у Франції Лу Шає заявив, що країни, які колись були республіками у складі СРСР, «не мають ефективного статусу в міжнародному праві», оскільки відповідна міжнародна угода, яка б ратифікувала їхній статус, на його думку, відсутня.
Офіційний представник Китаю також згадав про окупований росією Крим, зазначивши, що у цьому випадку все залежить від того, «з якої точки зору сприймати проблему» та що «все не так просто», а півострів «спочатку був російським».
Посол України у Франції Вадим Омельченко у відповідь припустив, що Лу Шає має проблеми з географією, та нагадав, що такі заяви суперечать офіційній позиції Китаю.