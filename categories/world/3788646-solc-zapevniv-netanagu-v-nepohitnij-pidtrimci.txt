Канцлер ФРН Олаф Шольц обговорив телефоном з прем'єр-міністром Ізраїлю Беньяміном Нетаньягу ситуацію в регіоні.

Про це повідомляє Укрінформ з посиланням на пресреліз на сайті глави німецького уряду.
Лідери «обговорили ситуацію в Ізраїлі, на окупованих територіях і в регіоні, а також гуманітарну ситуацію в секторі Газа», зазначили в пресслужбі.
Шольц підкреслив, що Німеччина непохитно стоїть на боці Ізраїлю.
Водночас канцлер підкреслив гостру потребу в гуманітарній допомозі для покращення становища людей у ​​секторі Газа.
«Гуманітарні припинення вогню можуть призвести до значного покращення забезпечення населення», - зазначив німецький політик. Він поінформував Нетаньягу про продовження дипломатичних контактів, спрямованих на запобігання регіональному розповсюдженню конфлікту.
Прем'єр-міністр Нетаньягу своєю чергою розповів про зусилля Ізраїлю щодо захисту цивільних осіб у Газі, яких ХАМАС продовжує використовувати як прикриття.
Глави урядів обговорили також зусилля для якнайшвидшого звільнення заручників, особливо дітей, людей похилого віку, хворих і жінок.
Як повідомлялося, в п’ятницю в Берліні відбулися переговори Шольца з президентом Туреччини Реджепом Тайїпом Ердоганом, значну частину яких становило обговорення ситуацію на Близькому Сході. Канцлер визнав, що дві країни мають подекуди дуже різні погляди на ситуацію, але зазначив, що обидві країни співпрацюють заради уникнення поширення конфлікту.