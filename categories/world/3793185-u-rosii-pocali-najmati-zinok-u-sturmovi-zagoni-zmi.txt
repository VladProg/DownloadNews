У Росії батальйон «Еспаньйола», що входить до ПВК «Редут», почав наймати жінок до штурмових загонів.

Про це повідомляють «Важные истории», передає Укрінформ
Журналістка видання нібито як кандидатка звернулася до адміністратора Телеграм-каналу «Еспаньйола» з запитанням про умови найму до батальйону.
Їй відповіли, що перший контракт триває 6 місяців, з яких 1-2 місяці відводяться на навчання. За цей термін військовим виплачують 110-120 тисяч рублів, а також вони отримують одноразову виплату у 50 тисяч рублів. Під час служби у зоні бойових дій зарплата подвоюється. Оформлення другого контракту з батальйоном відбувається на термін від 3 місяців і обговорюється індивідуально.
У разі поранення жінка-доброволець отримає від 1 до 3 мільйонів рублів, у разі її загибелі родичам виплатять 5 мільйонів рублів.
Контракт підписується із ПВК «Редут», що дозволяє зробити його терміновим.
У заяві батальйону сказано, що жінки зможуть бути не лише снайперами, а й штурмовиками, медиками, зв’язківцями, а також служити у підрозділах РЕБ, РЕР і БПЛА.
Як повідомляв Укрінформ, 30 жовтня Міністерство оборони Британії з посиланням на дані розвідки повідомило, що ПВК "Редут", яку фінансує російська розвідка, цілеспрямовано намагається вербувати жінок на бойові посади для війни в Україні.