Палата представників США схвалила законопроєкт про бюджетне фінансування терміном на 45 днів без урахування допомоги Україні - аби уникнути «шатдауну» 1 жовтня.

Про це повідомляє Укрінформ із посиланням на АР.
Законопроєкт було схвалено 335 голосами («проти» - 91), за підтримки більшості республіканців і майже всіх демократів.
Вилучити допомогу Україні з документа вимагала частина конгресменів від Республіканської партії.
Надалі документ має бути ухвалений у Сенаті, який теж терміново збереться для його розгляду.
«Ми збираємося виконувати свою роботу, - сказав спікер Палати представників Кевін Маккарті перед голосуванням. - Ми будемо дорослими в цій залі. І збережемо роботу уряду».
Якщо документ не буде ухвалено остаточно до неділі, федеральним службовцям загрожують вимушені відпустки, понад 2 млн військовослужбовців не отримуватимуть зарплату, припиниться функціонування соціальних програм.
Тимчасове рішення дасть змогу фінансувати уряд на рівні минулого року протягом 45 днів, до 17 листопада.
Раніше Сенат підготував проєкт, який передбачав надання Україні 6 млрд доларів.
Як повідомляв Укрінформ, у вівторок верхня палата Конгресу США проголосувала за початок дебатів щодо бюджетного законопроєкту, який мав дати змогу уникнути «шатдауну» 1 жовтня.