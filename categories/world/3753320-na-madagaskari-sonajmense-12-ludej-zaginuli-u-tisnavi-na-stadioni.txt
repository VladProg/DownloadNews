У столиці Мадагаскару місті Антананаріву щонайменше 12 людей загинули внаслідок тисняви біля входу на стадіон.

Про це повідомляє BBC, передає Укрінформ.
Як зазначається, на стадіоні "Махамасіна" проходила церемонія відкриття Ігор островів Індійського океану.
За словами прем'єр-міністра Крістіана Нцая, щонайменше 12 людей загинули унаслідок тисняви.
Ще 80 людей зазнали травм.
Президент Андрі Раджоеліна, який теж був на стадіоні, назвав інцидент "трагічною подією" і закликав ушанувати пам'ять загиблих хвилиною мовчання.
Стадіон "Махамасіна", розрахований на майже 41 тис. місць, був переповнений.
Це не перший трагічний випадок на цій арені: у 2018 році одна людина загинула і майже 40 дістали поранення внаслідок тисняви перед початком футбольного матчу Мадагаскар – Сенегал.
Ігри островів Індійського океану, засновані у 1977 році, проводяться що чотири роки. Учасниками змагань є острівні держави та території Коморських островів, Мадагаскару, Маврикія, Сейшельських островів, Мальдівських островів та Реюньйона.