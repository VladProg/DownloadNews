Китай не втручається у двосторонню співпрацю інших країн, а усі міжнародні зусилля, на думку Пекіна, мають бути спрямовані на те, щоб допомогти зупинити вогонь і відновити мир в Україні.

Про це заявив постпред Китаю при ООН Чжан Цзюнь, відповідаючи на прохання власкора Укрінформу у Нью-Йорку прокоментувати поставки зброї з Північної Кореї в Росію.
«Хочу підкреслити: усі зусилля мають бути спрямовані на те, щоб допомогти зупинити вогонь і відновити мир в Україні. Але ми не втручаємося у двосторонню співпрацю інших країн», - сказав він.
За словами постпреда, «позиція Китаю полягає в тому, що треба поважати суверенітет і територіальну цілісність держав, принципи Статуту ООН».
«А також інтереси безпеки мають бути враховані всіма сторонами», - додав він.
Постпред запевнив, що Китай під час головування в Радбезі в листопаді буде «відкритий до будь-яких подальших дискусій у РБ. Це те, що також турбує багато країн». Підтримання миру і безпеки України - на порядку денному Ради Безпеки ООН, нагадав він.
Презентуючи журналістам програму роботи Радбезу під час головування Китаю в листопаді, Чжан Цзюнь, зазначив, що Рада Безпеки ООН продовжуватиме стежити за ситуацією в Україні.
Члени Радбезу завжди можуть ініціювати розгляд цього питання, пояснив він.
У жовтні в Радбезі ООН головувала Бразилія, у листопаді головування перейшло до Китаю, у грудні - черга Еквадору.
Як повідомляв Укрінформ, Північна Корея надала Росії понад 1 млн артилерійських снарядів, які РФ може використовувати для обстрілів України.
Фото: Xinhua