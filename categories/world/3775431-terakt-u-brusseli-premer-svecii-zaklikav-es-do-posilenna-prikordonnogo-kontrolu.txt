Прем’єр-міністр Швеції Ульф Крістерссон заявив, що Європейський Союз має посилити прикордонний контроль та внутрішню безпеку у відповідь на теракт у Брюсселі.

Як передає Укрінформ, про це повідомляє Euractiv.
«Це час для більшої безпеки. Ми не можемо бути наївними», – сказав Крістерссон під час пресконференції.
Він додав, що Швеція разом із ЄС мають краще захищати свої кордони та гарантувати, що небезпечні люди не зможуть незаконно перебувати у регіоні.
«Ці терористи хочуть налякати нас, щоб ми стали слухняними і мовчали. Цього не станеться», – заявив шведський прем’єр.
Як повідомлялося, 16 жовтня чоловік у жовтому флуоресцентному жилеті та білій будівельній касці відкрив вогонь з пістолета у центрі Брюсселя. Загинули двоє футбольних вболівальників із Швеції, поранень зазнав водій таксі.
Чоловік, який був ідентифікований як Абделасалам Л., 45 років, проживав в одній з комун Брюсселя. За багатьма джерелами, він перебував у Бельгії незаконно та до цього притягувався до відповідальності у Тунісі за діяльність, пов’язану з тероризмом.
Після стрілянини влада Бельгії оголосила найвищий рівень терористичної загрози.
17 жовтня стало відомо, що підозрюваний у теракті в Брюсселі помер у лікарні внаслідок поранення, яке дістав під час затримання поліцією.
Фото: EPA-EFE/Fredrik Sandberg SWEDEN OUT