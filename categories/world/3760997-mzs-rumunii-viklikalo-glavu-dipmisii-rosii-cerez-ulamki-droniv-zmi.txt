Міністерство закордонних справ Румунії у середу викликало главу дипломатичної місії РФ через виявлення уламків безпілотника, який могла використовувати російська армія.

Як передає Укрінформ, про це повідомляє NewsMaker із посиланням на видання Agerpres.
«МЗС знову заявляє про свій рішучий протест проти чергового порушення повітряного простору Румунії. Міністерство закордонних справ рішуче вимагає припинити напади на українське населення і громадянську інфраструктуру», – заявили у зовнішньополітичному відомстві Румунії.
Румунське МЗС також проводить консультації із союзниками НАТО із приводу знайдених уламків, йдеться у повідомленні.
Раніше Міноборони Румунії направило дослідницьку групу в район падіння уламків безпілотника. Група зібрала уламки для їх аналізу та технічної експертизи.
«Первинні дані свідчать, що мова йде про уламки безпілотника, аналогічних тим, які використовуються у російській армії. Експертиза триває», – підкреслили в оборонному відомстві.
Як повідомлялося, російські війська в ніч на 13 вересня запустили по Україні 44 ударні безпілотники типу Shahed-136/131 із трьох напрямків – Приморсько-Ахтарськ, мис Чауда і Курськ.
Того ж дня у Румунії в районі міст Нуферул і Вікторія в повіті Тулча були знайдені уламки, які можуть належати дрону. На місце був направлений гелікоптер румунських ВПС, який збиратиме докази.