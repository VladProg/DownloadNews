Лідери країн «Групи семи» під час травневого саміту в японському місті Хіросіма вперше разом відвідають парк миру і покладуть квіти до меморіалу жертвам атомного бомбардування 1945 року.

Як передає Укрінформ, про це повідомляє Kyodo з посиланням на джерела в МЗС Японії, котра головує цього року в G7,.
Очікується, що церемонія відбудеться в перший день саміту: після того, як прем’єр-міністр Фуміо Кішіда привітає лідерів G7 у парку, вони відвідають розташований тут Меморіальний музей, напишуть послання про мир і покладуть квіти до кенотафа жертв атомного бомбардування.
За інформацією видання, у зовнішньополітичному відомстві Японії зазначили, що Токіо приділяє підвищену увагу питанням ядерної безпеки, зокрема, через постійні погрози росії застосувати ядерну зброю проти України.
Японські дипломати також зауважили, що це буде перший випадок, коли лідери G7 разом відвідають музей і покладуть квіти.
У 2016 році Барак Обама, який брав участь у саміті G7 у Японії, став першим чинним президентом США, котрий відвідав Хіросіму.
Прем’єр-міністр Кішіда, для якого Хіросіма є виборчим округом, має намір представити на травневому саміті G7 своє бачення світу, вільного від ядерної зброї.
Як повідомляв Укрінформ, уряд Японії розглядає можливість підписання на травневому саміті країн «Групи семи» окремого підсумкового документа щодо ядерного роззброєння та нерозповсюдження.