Уряд ФРН має ухвалити рішення щодо передачі Україні крилатих ракет Taurus уже незабаром.

Про це сказав на ток-шоу на німецькому телеканалі ZDF співголова партії «Союз 90/Зелені» Омід Нуріпур, передає Укрінформ.
«Насправді в уряді були дуже різні погляди на те, що стосується швидкості в прийнятті рішення, в цьому питанні є добре просування. Залишається ще пара необхідних речей… Я виходжу з того, що рішення буде ухвалено дуже-дуже скоро, що ракети будуть поставлені, оскільки вони потрібні», - сказав один з лідерів партії, яка входить в правлячу коаліцію. За його даними, залишається прояснити ще кілька моментів.
«Чим менше Україна має можливостей захистити себе, тим довше триватиме ця війна», - попередив політик і додав, що ніхто не знає краще, як захищати Україну ніж самі українці.
Ймовірно, рішення про передачу ракет буде ухвалено, як і у випадку з танками, разом зі США. Про те, що «протягом ближчих днів або тижнів президент Байден ухвалить рішення щодо постачання Atacms», сказав керівник студії ZDF у Вашингтоні Елмар Тевессен, додавши, що США мають 4 тисячі таких ракет, більшість з яких використовується на корейському напрямку, але кілька сотень ракет можуть бути передані Україні. Журналіст також нагадав, що німецькі Taurus є більш далекобійними ніж Atacams.
Експерт із зовнішньої політики опозиційного Християнсько-демократичного союзу Норберт Реттген висловив різку критику на адресу федерального уряду через його нерішучість. Він звинуватив у зволіканні в наданні такої необхідної допомоги відомство канцлера. Реттген назвав прояв недовіри до українців «нахабством», а критику української тактики ведення бойових дій – «непристойною», адже партнери не забезпечили ВСУ двома необхідними для наступу компонентами – літаками та ракетами, а відкрита критика є до того ж дуже демотивуючим фактором. При цьому депутат Бундестагу переконаний, що «українці ніколи не капітулюють».
Військовий експерт Ґустав Ґрессель погодився з цим. «Україна не може витрачати людський капітал - добре підготовлених солдатів», - зауважив він і висловив припущення, що подібна критика, що лунає насамперед з боку США пов’язана з внутрішньополітичною дискусією в самій Америці в очікуванні виборів. Експерт дав високу оцінку операції, проведеної Україною в тимчасово окупованому Криму.
До ефіру долучилась по відеозв’язку заступниця міністра оборони України Ганна Маляр. «У нас менше бійців і набагато менше зброї, проте Україна прийняла ризик контрнаступу», - підтвердила вона. Заступниця міністра підкреслила: «Наша мета — відвоювати всі наші території… Без підтримки нам це не вдасться».
Як повідомлялося, запекла дискусія щодо передачі ракет радіусом дії до 500 км Taurus точиться в Німеччині вже кілька тижнів. Чимало політиків, як тих, чиї партії, які входять у правлячу коаліцію, так і опозиційних консерваторів вимагають якнайскорішого рішення, проте канцлер і глава Міноборони ФРН досить стримано коментують це питання.