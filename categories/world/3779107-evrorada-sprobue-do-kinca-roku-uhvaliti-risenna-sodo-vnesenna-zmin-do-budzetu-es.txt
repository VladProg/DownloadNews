Глави держав та урядів країн ЄС, які зустрілися у четвер у Брюсселі у форматі Євроради, не змогли прийняти остаточне рішення щодо внесення змін до багаторічного бюджету ЄС на 2021-2027 роки, з розрахунку на наступні чотири роки.

Відтак сторони погодилися продовжити консультації, аби ухвалити оновлений бюджет до кінця поточного року. Як повідомляє Укрінформ, про це йдеться у резолюції саміту з приводу змін до багаторічного бюджету ЄС (MFF), яка оприлюднена на сайті Європейської ради.
«Після поглибленого обміну думками щодо запропонованого перегляду багаторічного бюджету на 2021-2027 роки, Європейська рада запросила Раду ЄС просувати цю роботу вперед, для досягнення загальної угоди до кінця року», - йдеться у документі.
Під час прес-конференції за підсумками першого дня роботи саміту, президентка Єврокомісії Урсула фон дер Ляєн заперечила можливість розділу рішення з перегляду бюджету на окремі частини, наприклад щодо створення Українського фонду та вирішення інших фінансових потреб Європейського Союзу.
«Я не передбачаю, що цей перегляд бюджету буде розділений, тому що є дуже чітка позиція від багатьох лідерів, що це не в їхніх інтересах, і що вони не погодяться на такий розділ. В цілому, ми отримали багато підтримки для визначених пріоритетів. Якщо подивитися на теми та на цифри, це все на мінімально необхідному рівні. Україна - ця тема пояснює себе сама. Міграція – всі знають, що ми працюємо із країнами-партнерами і нам потрібно більше фінансування. Природні стихійні лиха та гуманітарна допомога, - я не маю пояснювати, наскільки важкою є ця ситуація», - зауважила Фон дер Ляєн.
Вона зазначила, що поточна версія багаторічного бюджету ЄС розроблялася у 2020 році і включала всі розділи з розрахунку на сім років, без певної гнучкості. Але відтоді багато змінилося - Європа пережила пандемію та пов’язану із нею кризу, на Європейський континент повернулася війна. Окремим питанням, за її словами, є конкурентоспроможність Європи в умовах загострення світової конкуренції.
«Була широка підтримка, - не скажу що на 100%, - але широка підтримка всіх визначених пріоритетів. Переважно, питання оборони та військової мобільності були також просунуті вперед, але без переважної більшості. Тож, я думаю, що те, що ми розглядаємо сьогодні, буде уточнятися…. Було важливим вислухати лідерів, та зрозуміти, де може бути підтримка більшості, і які політичні погляди існують. Цього разу ми не обговорювали цифрові показники», - сказала президентка Єврокомісії.
У свою чергу президент Європейської ради Шарль Мішель висловив припущення, що протягом наступних тижнів триватимуть важкі дискусії, оскільки питання щодо внесення уточнень до багаторічного бюджету ЄС є терміновим і має бути остаточно погодженим до кінця року.
«Багато лідерів погодилися з тим, що Україна має бути одним із пріоритетів. Були різні думки серед лідерів щодо інших тем. Наприклад, це стосувалося конкурентності, оборони, фонду солідарності та реагування на природні катаклізми. Але ми маємо забезпечити ЄС інструментами та засобами, щоб діяти, коли необхідно», - зазначив Мішель.
За його словами, важливим політичним питанням залишається, яким чином будуть фінансуватися запропоновані зміни до багаторічного бюджету ЄС - за рахунок «свіжих» внесків, або за рахунок перерозподілу вже виділених коштів та відповідних статей.
«Ми мали можливість вислухати одне одного та зрозуміти пріоритети. Обговорення було непростим, але дуже корисним для наступних кроків. Іспанське головування представить пропозиції, щоб ми могли визначити, коли буде можливим повернутися до цього питання та спробувати досягти остаточного рішення», - додав Мішель.
Як вже повідомлялося, 26 жовтня у Брюсселі розпочався дводенний саміт ЄС, у ході якого глави держав та урядів країн ЄС розглядають найважливіші питання зовнішньої політики, а також пропозиції Єврокомісії з перегляду багаторічного бюджету ЄС на 2024-2027 роки. Такий перегляд, зокрема, передбачає створення спеціального Українського фонду в розмірі €50 мільярдів на наступні чотири роки, для надання Україні негайної фінансової допомоги, а також для підтримки проектів її відродження.