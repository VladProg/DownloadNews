Президент США високо оцінив перемовини з китайським лідером, під час яких обговорювалися питання, що відповідають інтересам обох країн, а також глобальні виклики, в тому числі війна РФ проти України.

Про це Байден заявив під час підсумкової пресконференції в Сан-Франциско за результатами зустрічі, передає власний кореспондент Укрінформу.
«Я вважаю, що це - одні з найбільш конструктивних і продуктивних дискусій, які ми мали»,- сказав Байден, підкресливши, що мав досвід спілкування з Сі Цзіньпінем на різних посадах впродовж понад десяти років.
Президент США також зазначив, що завдяки дипломатичним зусиллям високого рівня між двома країнами, які мали місце протягом останніх місяців, сьогодні було досягнуто «важливого прогресу».
У цьому зв’язку він повідомив, що після багатьох років відновлено співпрацю між США й Китаєм у боротьбі з торгівлею наркотиками. Зокрема, досягнуто домовленості щодо зменшення потоку хімічних речовин і готових пігулок, зокрема, фентанолу, з Китаю до Західної півкулі.
«По-друге, і це критично важливо: ми відновлюємо прямі контакти між військовими», - зазначив Байден. По-третє, за його словами, країни домовилися проводити зустрічі на рівні експертів, щоб обговорити ризики та безпекові питання, пов’язані зі штучним інтелектом.
Байден також повідомив, що під час переговорів із Сі відбувся «обмін думками щодо регіональних і глобальних питань», у тому числі стосовно відмови Росії припинити жорстоку війну проти України, а також конфлікту в секторі Гази.
Глава Білого дому нагадав, що між Китаєм і США існує конкуренція в багатьох питаннях. Але, за його словами, необхідно конкурувати відповідально, аби це не переросло в конфлікт.
«І там, де це можливо, де наші інтереси збігаються, ми будемо працювати разом», - додав президент США, зауваживши, що світ цього чекає від них.
Як повідомляв Укрінформ, президент США Джо Байден і глава КНР Сі Цзіньпін в середу провели зустріч у Сан-Франциско, де відбувається саміт Азійсько-Тихоокеанського економічного співробітництва.
Фото: Chip Somodevilla/Bloomberg/Getty Images