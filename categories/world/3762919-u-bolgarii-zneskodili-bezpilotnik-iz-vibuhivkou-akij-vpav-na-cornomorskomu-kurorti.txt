Спецпідрозділ зі знешкодження бомб армії Болгарії знищив шляхом контрольованого вибуху пристрій, прикріплений до безпілотника, який приземлився в неділю ввечері у чорноморському місті Тюленово.

Про це заявили в Міністерстві оборони Болгарії, передає Укрінформ з посиланням на Reuters.
Фахівці оглянули місце і дійшли висновку, що транспортування безпілотника в інше місце з прикріпленою вибухівкою неможливе, тому було вирішено підірвати його на місці.
«Ми можемо, звичайно, припустити, що це пов'язано з війною, яку Росія розв'язала проти України. Ця війна неминуче пов’язана зі зростанням ризиків для нашої безпеки», - сказав журналістам міністр оборони Тодор Тагарев.
Водночас міністр не надав більш детальної інформації про те, звідки прилетів дрон і як він досяг Болгарії, яка є членом НАТО.
Туристичний курорт Тюленово розташований за 70 кілометрів на південь від кордону з Румунією та через Чорне море від окупованого Росією українського Криму.
Як повідомлялося, болгарські ЗМІ писали, що безпілотник з вибухівкою приземлився пізно ввечері у неділю. Поліція оточила територію того ж дня та обмежила доступ громадян до місцевих закладів.
За даними Маріана Жечева, мера муніципалітету Шабла, частиною якого є Тюленово, безпілотник був знайдений на скелях біля пришвартованих човнів у Тюленово.
Яким чином дрон опинився на болгарському березі — чи впав з повітря, чи його змило течією — невідомо.
Nova.bg із посиланням на очевидців написало, що дрон був довжиною від 3 до 3,5 метрів.
Міністерство оборони Болгарії направило спеціальний підрозділ для перевірки та знешкодження безпілотника.
Фото: Hotel Restaurant Tyulenovo