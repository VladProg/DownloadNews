Міністри закордонних справ Азербайджану та Вірменії після переговорів у Вашингтоні за участю США «погодилися на певні умови й мають краще розуміння позицій одне одного з невирішених питань».

Про це передає Укрінформ з посиланням на заяву держсекретаря США Ентоні Блінкена за результатами тристоронніх дискусій, поширену пресслужбою Держдепу.

«Цього тижня я приймав міністра закордонних справ Азербайджану Джейхуна Байрамова та міністра закордонних справ Вірменії Арарата Мірзояна для проведення двосторонніх мирних переговорів у Національному центрі підготовки дипломатів ім. Джорджа Шульца, – зазначив держсекретар. – Після інтенсивних і конструктивних двосторонніх і тристоронніх дискусій сторони досягли значного прогресу у вирішенні складних питань».
За його словами, обидві сторони продемонстрували щире прагнення до нормалізації відносин і припинення тривалого конфлікту між двома країнами.
Блінкен запропонував міністрам повернутися до своїх столиць, «щоб поділитися зі своїми урядами думкою про те, що за наявності додаткової доброї волі, гнучкості й компромісу угода може бути досягнута».
Він запевнив, що обидві країни й надалі матимуть повну підтримку США в їхніх зусиллях, спрямованих на забезпечення тривалого й стійкого миру.
Як повідомляв Укрінформ, Блінкен провів у Вашингтоні переговори з главами МЗС Вірменії й Азербайджану з метою зниження напруженості між цими двома країнами.