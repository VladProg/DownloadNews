Президент Колумбії Густаво Петро закликав до відставки всього кабінету міністрів країни, оскільки уряд не може налагодити співпрацю з законодавчим органом.

Як передає Укрінформ, про це повідомляє AFP.
Зазначається, що після майже дев’яти місяців перебування при владі Петро не зміг розпочати глибоке реформування трудового законодавства, галузі охорони здоров’я, пенсійного забезпечення та судової системи, які він обіцяв під час своєї виборчої кампанії.
У вівторок президент заявив про необхідність «переосмислення уряду».
Представники Ліберальної та Консервативної партії, а також Соціальної партії національної єдності дистанціювались від уряду Петро, заперечуючи проти його далекосяжних планів щодо проведення реформ.
Петро, зі свого боку, закликав створити в країні "уряд з надзвичайними повноваженнями", враховуючи те, що парламент країни не зміг затвердити пропоноване законодавство про "справедливий перерозподіл землі".
Жоден з міністрів чинного уряду Колумбії поки що не оголосив публічно про намір піти у відставку.