У Франції, щоб забезпечити порядок в країні після вбивства вчителя в Аррасі, розгорнуть додаткові сили (загін Sentinelle) в період до вечора понеділка.

Про це повідомляє Укрінформ за інформацією французьких медіа.
«У нинішніх умовах і після терористичної атаки в Аррасі я вирішила підняти статус заходів безпеки (Vigipirate) до найвищого рівня», - повідомила прем’єр-міністр Елізабет Борн у соцмережі Х після наради з питань безпеки із президентом Макроном. Вона відбулась ввечері після того, як, за попередніми даними, ісламіст здійснив напад на школу в Аррасі, під час якої він убив ножем вчителя та поранив ще трьох людей. Цей напад Еммануель Макрон назвав «ісламістським тероризмом».
«Кілька тисяч додаткових солдатів» допоможуть поліції і жандармерії, охоронятимуть торгові центри, захищатимуть усіх французів у їхньому повсякденному житті» , - пояснив міністр внутрішніх справ Франції Жеральд Дарманен.
Сили Sentinelle були створені у 2015 році після нападів на Charlie Hebdo і Hyper Cacher і відтоді розгорнуті по всій Франції.
На думку влади, Франція перебуває у «періоді підвищеної вразливості», приймаючи чемпіонат світу з регбі та на тлі подій на Близькому Сході, які вже посилили антисемітські настрої в країні. У Франції «немає явної загрози, але існує вкрай негативна атмосфера», зазначив Дарманен.
Востаннє найвищий рівень небезпеки оголошували у жовтні 2020 року після вбивства трьох людей у базиліці в Ніцці.
Як повідомлялось, Президент Франції Еммануель Макрон під час відвідин міста Аррас, де озброєний ножем чоловік убив у школі вчителя та поранив двох людей, засудив «варварство ісламістського тероризму».
Фото: RFI