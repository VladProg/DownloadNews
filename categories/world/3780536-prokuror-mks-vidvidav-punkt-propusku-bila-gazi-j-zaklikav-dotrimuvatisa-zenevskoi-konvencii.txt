Прокурор Міжнародного кримінального суду Карім Хан закликав дотримуватися щодо Гази принципів міжнародного гуманітарного права.

Про це він сказав журналістам після відвідування контрольно-пропускного пункту «Рафах» на кордоні з Газою, повідомляє Укрінформ з посиланням на оприлюднене відео.
“Закон не є якоюсь опцією, додатком, який можна взяти і залишити, він існує для того, щоб поєднати нас і утримати нас від воріт пекла і подальших страждань. І цей принцип в рівній мірі стосується і ХАМАСу. Моє послання до вас - це те саме послання, яке я говорив в Україні, те саме, що я говорив в інших частинах світу, і яке ми повинні втілювати в життя, і яке випливає з принципу, що правосуддя - це право кожного з нас від народження, право кожного цивільного громадянина. І кожна людина, яка натискає на спусковий гачок пістолета чи ракети, і вважає, що вона має владу, несе певну відповідальність, і ми будемо уважно стежити за тим, чи дотримується вона цих обов'язків, чи ні. І я закликаю держави підтримувати Женевську конвенцію, щоб допомогти захистити принципи міжнародного права, дотримуватися цих принципів, Римський статут, обмінюватися доказами щодо будь-яких звинувачень чи злочинів, щоб ми могли розслідувати і переслідувати злочинців. І я закликаю організації громадянського суспільства по всьому світу співпрацювати з нами, професійно і об'єктивно”, - сказав він.

Хан також наголосив, що перешкоджання постачанню гуманітарної допомоги населенню Гази може бути злочином, що підпадає під юрисдикцією Міжнародного кримінального суду.
“Я нагадаю, що перешкоджання постачанню допомоги в Газу, як це передбачено Женевською конвенцією, може становити злочин відповідно до Женевської конвенції”, - сказав він.
За його словами, Ізраїль має докласти “відчутних зусиль, без подальших зволікань, щоб переконатися, що цивільне населення отримує воду, основні продукти харчування та медикаменти”.
Він наголосив, що вантажівки з гуманітарною допомогою мають негайно і безперешкодно доходити до цивільного населення Гази.
Хан також закликав об’єднати зусилля та діяти заради майбутнього.
“Ми не можемо думати, що ситуація не може погіршитися. Ми бачимо сьогодні по всьому світу епіцентри насильства, чи то в Україні, чи в Сахелі, чи в Дарфурі, чи в Афганістані. Я думаю, що це дійсно той момент, коли ми повинні хапатися за закон. Заради наших дітей ми повинні діяти. Тому що це небезпечний момент в історії. Ми повинні старатися більше, ніж ми робимо зараз”, - наголосив він.
Прокурор МКС також сказав, що правосуддя має бути зосереджене на найбільш вразливих верствах населення.
“Моя головна ціль - домогтися справедливості для жертв”, - сказав він.
Як повідомляв Укрінформ, вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
США, ЄС, Україна та низка інших держав засудили атаки по Ізраїлю.