Згідно з останніми даними міністерства внутрішніх справ країни, щонайменше 2012 людей загинули й ще 2059 отримали поранення в результаті землетрусу, який стався в Марокко в п'ятницю ввечері.

Про це передає Укрінформ із посиланням на CNN.
За даними міністерства, щонайменше 1404 постраждалих внаслідок землетрусу перебувають у критичному стані.
Постраждалих із ближчих до епіцентру регіонів доставляють до лікарень міста, а медики проводять сортування багатьох пацієнтів просто неба.
Наразі багато країн вже відгукнулись на трагедію та пропонують свою допомогу:

Об’єднані Арабські Емірати встановлять «повітряний міст» для доставки вантажів;
Алжир знову відкрив свій повітряний простір для гуманітарної допомоги та медичних рейсів, попри те, що раніше розірвав дипломатичні відносини з Марокко;
Франція активувала фонд, який дозволяє всім органам місцевого самоврядування робити фінансові внески для екстрених гуманітарних операцій за кордоном;
Екстрені служби Ізраїлю готуються до мобілізації в Марокко;
Туреччина заявляє, що готова надіслати 265 співробітників і 1000 наметів до Марокко для підтримки зусиль допомоги після смертоносного землетрусу, повідомляє AFAD, Турецька служба управління надзвичайними ситуаціями.

Нагадаємо: міністерство внутрішніх справ Марокко повідомило вранці у суботу про щонайменше 1037 загиблих переважно у Марракеші та п’ятьох провінціях поблизу епіцентру землетрусу. Ще 1204 людини отримали поранення, 721 з них перебуває у важкому стані. Зазначається, що кількість жертв може зрости.
Найближчим великим містом до епіцентру землетрусу був Марракеш, історичний центр якого внесено до Всесвітньої спадщини ЮНЕСКО. За словами місцевих мешканців, через підземні поштовхи у місті впали кілька будівель.
Геологічна служба США оцінила силу землетрусу у 6.8 бала. Він стався після 23.00 за місцевим часом. Епіцентр знаходився на відносно малій глибині 18,5 км у гірському регіоні Ігхіл, розташованому за 70 км від Марракешу.