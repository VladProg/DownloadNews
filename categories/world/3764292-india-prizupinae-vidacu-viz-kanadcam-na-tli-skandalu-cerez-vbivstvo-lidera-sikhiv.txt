Індія призупинила видачу віз громадянам Канади через ескалацію конфлікту, пов’язаного із вбивством лідера сикхів на території Канади.

Про це повідомляє ВВС, передає Укрінформ.
"Важливе повідомлення від посольства Індії (у Канаді – ред.): З оперативних причин, починаючи з 21 вересня 2023 року, індійські візові послуги призупиняються до подальшого повідомлення", - йдеться в повідомленні індійського візового сервіс-провайдера BLS.
Повідомлення про призупинення видачі віз вперше з'явилося на сайті Служби імміграції та натуралізації Індії в четвер.
Міністерство закордонних справ Індії відмовилося коментувати це питання.
Цей крок був зроблений наступного дня після того, як Індія видала рекомендацію, в якій закликала своїх громадян, які подорожують до Канади або живуть у ній, "проявляти максимальну обережність".
Як повідомляв Укрінформ, напруженість між країнами виникла цього тижня після того, як прем’єр – міністр Джастін Трюдо заявив, що його країна має "достовірні докази", що пов'язують Індію з вбивством лідера сикхів, громадянина Канади Хардіпа Сінгха Ніджжара, якого Індія оголосила терористом у 2020 році.
Індія відкинула ці звинувачення, назвавши їх "абсурдними".
Згідно з переписом 2021 року, в Канаді проживає 1,4 мільйона осіб індійського походження, що становить 3,7% населення країни.
Канада є домівкою для найбільшої за межами Індії сикхської діаспори, де проживає близько 780 000 сикхів - понад 2% населення країни.