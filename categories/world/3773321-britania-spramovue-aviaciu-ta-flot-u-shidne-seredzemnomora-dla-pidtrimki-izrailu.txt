Уряд Великої Британії оголосив про розгортання патрульно-розвідувальних літаків і двох військових кораблів у Східному Середземномор’ї задля підтримки Ізраїлю.

Як передає Укрінформ, про це повідомляє ВВС.
Зазначається, що з 13 жовтня авіація відстежуватиме «загрози регіональній стабільності», зокрема випадки передачі зброї терористичним групам. Патрулювання виконуватимуть літаки Р8, гелікоптери, залучатимуться також засоби спостереження та рота морської піхоти.
Окрім того, відповідно до планів британського уряду, наступного тижня з метою підтримки гуманітарної ситуації у Східному Середземномор’ї сюди буде переміщена оперативна група Королівського флоту.
Прем’єр-міністр Британії Ріші Сунак заявив, що військова підтримка «запобігатиме подальшій ескалації» бойових дій між Ізраїлем та бойовиками ХАМАС.
«Наші військові та дипломатичні команди в усьому регіоні також підтримуватимуть міжнародних партнерів у відновленні безпеки та гарантуванні надходження гуманітарної допомоги до тисяч невинних жертв цього варварського нападу терористів ХАМАС», – заявив прем’єр Сполученого Королівства.
Як повідомлялося, глава Пентагону Ллойд Остін заявив, що США переводять одну зі своїх авіаносних груп до Східного Середземномор’я на тлі загострення конфлікту між Ізраїлем та ХАМАС. Він також підтвердив зобов'язання Сполучених Штатів прискорити надання засобів протиповітряної оборони та боєприпасів, яких Ізраїль потребує для посилення захисту.
Фото: PA MEDIA