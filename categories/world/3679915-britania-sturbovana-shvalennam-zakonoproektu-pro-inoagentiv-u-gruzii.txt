У посольстві Великої Британії у Тбілісі у середу заявили, що Об’єднане Королівство поділяє глибоку стурбованість союзників і партнерів після прискореного схвалення законопроєкту «Про прозорість іноземного впливу» парламентом Грузії 7 березня.



Як передає Укрінформ, про це повідомляється на сторінці посольства Британії у Фейсбуці.
«Якщо запропонований закон остаточно ухвалять, це перешкодить друзям і стратегічним партнерам Грузії продовжувати сприяти її демократичному та економічному розвитку», - йдеться у повідомленні.
У посольстві зазначили, що цілі майбутнього закону суперечать спільним цінностям і відданості міжнародним стандартам, яку Велика Британія очікує від партнера, а також суперечать декларованому прагненню Грузії до євроатлантичної інтеграції.
Велика Британія також закликала лідерів Грузії «прислухатися до занепокоєння громадянського суспільства, незалежних ЗМІ та міжнародних партнерів, перш ніж рухатися далі».
Як повідомлялося, 7 березня парламент Грузії у першому читанні схвалив законопроєкт «Про прозорість іноземного впливу», який також називають законопроєктом про «іноагентів» — на кшталт російського.
Десятки тисяч людей прийшли під будівлю грузинського парламенту, щоб висловити протест. Вони намагалися оточити будівлю парламенту. Поліція розігнала протестувальників водометами та сльозогінним газом. Під час акції протесту в Тбілісі правоохоронці затримали 66 осіб.
Протестувальників підтримала президент Грузії Саломе Зурабішвілі, яка закликала керівну партію «Грузинська мрія» відмовитися від ухвалення законопроєкту про «іноагентів».
Законопроєкт до парламенту внесла група депутатів від проурядового руху «Сила народу». Ініціативу розкритикували багато ЗМІ та опозиція. Вони вважають, що влада намагається запозичити російський досвід боротьби з «іноагентами».