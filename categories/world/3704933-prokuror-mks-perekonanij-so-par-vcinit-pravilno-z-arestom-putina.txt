Прокурор Міжнародного кримінального суду Карім Хан висловив упевненість, що у разі візиту президента рф володимира путіна до Південної Африки, його буде арештовано.

Як повідомляє кореспондент Укрінформу, про це Хан заявив під час участі у засіданні комітету із закордонних справ Палати громад Канади.

“Вони (південноафриканці - ред.) дуже добре знають про свої зобов’язання, тож я впевнений, що вони вчинять правильно”, - відповів Хан на запитання про те, чи буде путіна арештовано за ордером МКС у ПАР.

Він зауважив, що публічно не порушував це питання, зазначивши, що держава, яка успішно здолала расистську систему апартеїду, має право на ухвалення власних рішень.
“Нещодавно звучали заяви, пов’язані із визнанням Південною Африкою своїх зобов’язань, відповідно до Римського статуту. Ці заяви доступні у публічній площині й у них підтверджується їх поінформованість стосовно цих відповідальностей. Не думаю, що їм треба моя опіка”, - наголосив Хан.

Як відомо, у серпні в Південній Африці відбудеться саміт держав БРІКС, участь у якому може взяти й путін. Як підписант Римського статуту, ПАР зобов’язана арештувати російського президента згідно з відповідним ордером, виданим МКС.
Влада країни підтвердила, що залишиться підписантом Римського статуту та «продовжить кампанію за рівне та послідовне застосування міжнародного права», однак поки уникає однозначно підтверджувати, що затримає очільника росії, ордер на арешт якого видав Міжнародний кримінальний суд.
У минулому ПАР порушила свою згоду зі статутом, коли не заарештувала експрезидента Судану Омара аль-Башира, якого звинуватили у геноциді та злочинах проти людства.