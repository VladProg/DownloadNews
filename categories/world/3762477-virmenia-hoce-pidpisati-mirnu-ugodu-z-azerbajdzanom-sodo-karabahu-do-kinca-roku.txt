Прем’єр-міністр Вірменії Нікол Пашинян заявив, що Вірменія до кінця року може підписати мирну угоду з Азербайджаном щодо Нагірного Карабаху.

Про це очільник уряду повідомив журналістам News.am після голосування на виборах мера Єревана, передає Укрінформ.
"Ми говорили, що мирний порядок денний є нашим пріоритетом і ми хочемо підписати мирну угоду з Азербайджаном якнайшвидше, наприклад, до кінця року. Ми робимо для цього все можливе. Я завжди повинен вважати це можливим, тому що взяв на себе політичне зобов'язання підписати таку угоду", - зазначив прем'єр-міністр.
За його словами, Вірменія підписала б відповідний документ тільки у випадку, коли вважатиме, що він відповідає збалансованим інтересам країни.
Пашинян сподівається, що інтенсивні переговори з Азербайджаном продовжаться і вдасться розв'язати проблеми.
Він вважає можливим, що ситуація зміниться і до кінця року буде підписана мирна угода.
Як відомо, Вірменія та Азербайджан претендують на територію Нагірного Карабаху, що на Південному Кавказі.
Вірменія захопила Нагірний Карабах під час війни на початку 1990-х. Азербайджан повернув під свій контроль значну територію Нагірного Карабаху під час шеститижневого конфлікту у 2020-му році. Тоді ж Азербайджан, Вірменія та Росія підписали угоду про припинення вогню в Нагірному Карабаху. За цією угодою вірменська сторона втрачає значні території Нагірного Карабаху та всі окуповані райони навколо нього.