Російського президента Володимира Путіна сьогодні, 18 жовтня, під час візиту до Пекіна зафільмували в супроводі офіцерів, які несли так звані ядерні валізи, призначені для запуску ракет із ядерною зброєю.

Як передає Укрінформ, відповідні кадри публікує Reuters.
Журналісти зафільмували, як Путіна після переговорів у Пекіні з лідером Китаю Сі Цзіньпіном йшов на іншу зустріч в оточенні охорони, а за ним йшли двоє російських офіцерів ВМФ у формі і кожен із портфелем.

Російський ядерний портфель, відомий як «Чегет» (названий на честь гори Чегет у Кавказьких горах), постійно перебуває поряд із президентом Росії, проте вкрай рідко потрапляє в об’єктиви фотокамер. Носять його традиційно морські офіцери.
Як розповіли Reuters кремлівські пропагандисти з РИА Новости, є певні валізи, без яких не обходиться жодна поїздка Путіна.
На іншому відео цього дня з Пекіна Путін виходить із чергової зустрічі з військово-морськими офіцерами, які йдуть лише за кілька кроків від нього, спускаючись сходами.
У президента США теж є такий пристрій, який називають «ядерний футбол». У цій валізі містяться коди, якими президент міг би підтвердити наказ про запуск ядерних ракет, якби його чи її не було в Білому домі.
Війна в Україні підвищила напруженість між Москвою і Вашингтоном до найвищого рівня з часів Кубинської ракетної кризи 1962 року і саме тоді, коли Китай прагне зміцнити свій ядерний арсенал, аби підтвердити свій статус нової наддержави.
У вівторок російська Державна дума зробила перший крок до відкликання ратифікації Договору про заборону ядерних випробувань і її очільник В’ячеслав Володін попередив Сполучені Штати, що Москва може взагалі відмовитися від договору.
По суті, портфель є захищеним інструментом зв’язку російського президента з військовим керівництвом його країни, а звідти – з ракетними військами через секретну електронну мережу управління «Казбек», що підтримує іншу систему, відому як «Кавказ».
Міністр оборони Росії, нині Сергій Шойгу, також має ядерну валізу. Така ж може бути і в начальника Генштабу ЗС РФ, зараз це Валерій Герасимов. В інтерв’ю російському телеканалу «Звезда» у 2019 році він сказав, що має один із портфелів із набором кнопок.
Тоді ж «Звезда» розповідала, що у валізі є дві кнопки: біла кнопка «запуск» і червона кнопка «скасувати». Портфель активується спеціальною карткою, яку має лише його власник.
Одну з ядерних валіз, якою користувався колишній президент Росії Борис Єльцин, виставлено в музеї Єльцина у Єкатеринбурзі.
Як повідомляв Укрінформ, президент країни-агресорки Росії Володимир Путін вранці у вівторок, 17 жовтня, прибув із візитом до Пекіна для участі у третьому Форумі міжнародного співробітництва «Один пояс, один шлях» та переговорів із лідером Китаю Сі Цзіньпіном.
Перше фото: POOL