Китай підтримав резолюція Генасамблеї ООН про співпрацю Організації з Радою Європою, яка ухвалюється щороку, зокрема, у цьогорічній редакції містить згадку про російську агресію проти України та Грузії.

Про це передає Укрінформ.
«Безпрецедентні виклики, які постали перед Європою після агресії російської федерації проти України, а до цього - проти Грузії, та припинення членства російської федерації в Раді Європи, потребують посилення співпраці між Організацією Об'єднаних Націй та Радою Європи, зокрема, з метою якнайшвидшого відновлення та підтримання миру і безпеки на основі поваги до суверенітету, територіальної цілісності та політичної незалежності будь-якої держави, забезпечення дотримання прав людини та міжнародного гуманітарного права під час бойових дій, відшкодування збитків постраждалим та притягнення до відповідальності всіх осіб, винних у порушенні міжнародного права…» - йдеться в документі.

Резолюцію, оприлюднену на офіційних веб-ресурсах ООН, ухвалено 26 квітня 122 голосами «за». Її підтримали, зокрема, Китай, Індія, Казахстан та Бразилія. Проти проголосували п‘ять країн - росія, Білорусь, Нікарагуа, Сирія й Північна Корея.
«Спроба рф зняти згадку про агресію щодо України провалилася в ГА», - написав раніше у Твіттері постпред України при ООН Сергій Кислиця.

Фото: Twitter/Сергій Кислиця

Як повідомляв Укрінформ, раніше речник Єврокомісії Ерік Мамер заявив, що керівництво Китаю має використати свій вплив на росію, щоб змусити рф припинити свою агресивну війну, відновити територіальну цілісність України та поважати її суверенітет, як основу для справедливого миру.