Нідерланди певні, що Міжнародний суд ООН має юрисдикцію у справі щодо звинувачень у геноциді за Конвенцією про запобігання злочину геноциду та покарання за нього.

Як повідомляє Укрінформ, про це під час свого виступу сказав представник Нідерландів Рене Лефебер, який є заступником юридичного радника міністра закордонних справ Королівства Нідерландів.
“По-перше, термін “спір” повинен тлумачитися відповідно до широкого значення, яке надається цьому терміну в судовій практиці. По-друге, спори можуть бути передані на розгляд суду на вимогу будь-якої зі сторін. І по-третє, включення слова ”виконання” до статті 9 підтримує широке тлумачення цього положення”, - сказав він.
За його словами, “положення надає суду юрисдикцію щодо дотримання договірною стороною своїх зобов'язань за Конвенцією”.
Як повідомляв Укрінформ, у Міжнародному суді ООН у Гаазі тривають публічні слухання попередніх заперечень, висунутих Росією у справі щодо звинувачень у геноциді за Конвенцією про запобігання злочину геноциду та покарання за нього.
У третій день слухань у Міжнародному суді ООН в Гаазі виступають 32 держави, які долучилися до справи зі своїми інтервенціями.
Йдеться про 26 держав-членів Європейського Союзу, окрім Угорщини, а також - Австралія, Канада, Нова Зеландія, Норвегія, Ліхтенштейн і Велика Британія.
Це безпрецедентна кількість країн, що беруть участь у процесі.
Справа стосується тлумачення, застосування та виконання Конвенції 1948 року. У позові Україна, зокрема, вимагає притягнути агресора до відповідальності за спотворення поняття геноциду.
Суд проведе слухання щодо юрисдикції, і якщо визнає її і те, що позов є повністю або частково прийнятним, то наступним етапом буде розгляд справи по суті.