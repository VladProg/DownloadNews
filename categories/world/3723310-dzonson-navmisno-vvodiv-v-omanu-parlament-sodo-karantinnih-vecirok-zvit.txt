Колишній прем’єр-міністр Великої Британії Борис Джонсон навмисно вводив в оману парламент щодо організації незаконних вечірок, які проводилися в урядовому офісі на Даунінг-стріт під час локдауну через пандемію коронавірусу.

Як передає Укрінформ, про це повідомляє Sky News, з посиланням на заяву комітету з привілеїв − головного дисциплінарного органу для британських законодавців.
Комітет, який в більшості складається з членів Консервативної партії, виявив, що Джонсон вводив парламент в оману щодо так званого "Партігейту" декілька разів: двічі у грудні 2021 року, один раз у січні наступного року та знову у травні 2022 року.
У висновку комітету стверджується, що Борис Джонсон мав "особисті відомості про ці зібрання (карантинні вечірки - ред.), які він повинен був розкрити".
У звіті зроблено висновок, що, «навмисно вводячи Палату представників в оману», Джонсон «вчинив серйозну неповагу», яка є ще більш серйозним випадком, оскільки її вчинив прем’єр-міністр».
У звіті йдеться, що поки немає "прецедентів", коли прем'єр-міністра було визнано таким, що "навмисно вводив в оману Палату представників".
Сам Джонсон відкинув звинувачення, що він навмисно ввів парламент в оману та назвав звіт "шарадою".
Як повідомлялося, голова уряду Великої Британії Борис Джонсон вибачився та пообіцяв виправити ситуацію після критики через "карантинні вечірки", що відбувалися в його офіційній резиденції.
Правоохоронці почали розслідування у зв’язку з проведенням вечірок на Даунінг-стріт, де розташовані державні установи Великої Британії, під час дії локдауну в країні.
Поява у ЗМІ інформації про заходи на Даунінг-стріт під час дії COVID-обмежень у 2020 та 2021 роках збільшила політичний тиск на прем’єра Бориса Джонсона.
В офісі Джонсона визнали, що прем’єр-міністр святкував день народження на Даунінг-стріт під час карантину у 2020 році.
Крім того, сам Джонсон уже зізнався, що відвідав вечірку в саду резиденції на Даунінг-стріт у травні того ж року. При цьому він стверджував, що вважав це «робочим заходом» та що «ніхто не сказав йому, що це суперечить правилам».
Фото: facebook