У 2022 році частка російського газу в Австрії у середньому зменшилася на 30%, але все ще становить 50%.

Про це федеральний канцлер Австрії Карл Негаммер заявив під час засідання парламенту, присвяченого річниці повномасштабної війни рф проти України, передає кореспондент Укрінформу.
"Частку імпорту (природного газу Австрією з росії – ред.) вже значно зменшено. У 2019-2021 роки залежність від цього імпорту становила понад 80%. У жовтні 2022 ця частка становила десь близько 70%, цифра коливається залежно від ситуації зі споживанням газу у сусідніх країнах. Але також важливим є річний показник – зменшення з 80% до 50%. Це означає, що у середньому у 2022 році наша залежність від російського газу зменшилася на 30%", - сказав Негаммер.
За його словами, газосховища Австрії заповнені на 60-70%.
Водночас канцлер звинуватив росію у шантажуванні поставками газу після початку повномасштабної війни проти України.
"За часів СРСР, холодної війни, конфронтації між Заходом та Сходом, війн у В’єтнамі та Афганістані, Кубинської кризи Радянський Союз ніколи не використовував поставки газу на Захід як інструмент політики, щоб шантажувати його у тій чи іншій формі. Не було жодних скорочень поставок. Порушення табу відбулося з боку російського президента", - заявив Негаммер.
Він повідомив, станом на 24 лютого 2022 року австрійські сховища були заповнені на 18-20%, і коли Австрія хотіла закачати нові обсяги, "росіяни зменшили постачання газу до 30% (від попереднього обсягу - ред.)".
Канцлер також заявив, що Австрія хоче позбутися залежності від російського газу у довгостроковій перспективі.
Як повідомляв Укрінформ, освітня академія Neos Lab у звіті повідомляла, що залежність Австрії від російського газу зросла всупереч загальноєвропейській тенденції. За даними звіту, з січня по листопад 2022 року Австрія заплатила росії за імпортований газ близько 6,7 млрд євро.