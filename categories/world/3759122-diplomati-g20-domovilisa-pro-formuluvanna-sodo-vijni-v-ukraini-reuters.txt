Дипломати країн Групи двадцяти (G20) найбільших економік світу досягли компромісу щодо формулювань про війну в Україні.

Про це повідомляє Reuters із посиланням на джерело, знайоме з перебігом дискусії, передає Укрінформ.
Зазначається, що група глибоко розділена щодо війни в Україні: західні країни наполягають на рішучому засудженні дій Росії, а інші держави вимагають зосередитися на ширших економічних питаннях.
Однак дипломати все ж таки досягли компромісу щодо формулювання, яке буде використане в комюніке, повідомило джерело. Формулювання ще має бути схвалене лідерами G20.
Агентство пише, що жодних подробиць щодо цього поки не було, однак формулювання загалом схожі на ті, що були узгоджені на саміті 2022 року в Індонезії.
Як повідомляв Укрінформ, раніше Reuters писав, що у проєкті спільної декларації лідерів G20 пропущена згадка про війну в Україні, оскільки щодо цього ще тривають перемовини.
Зазначається, що проєкт документа складається з 38 сторінок і досі залишається порожнім у розділі “геополітична ситуація”. За словами одного з високопоставлених співрозмовників Reuters, розділ про війну в Україні був погоджений країнами Заходу й надісланий Росії на узгодження. Тепер РФ може прийняти погляди західних держав, включивши свою незгоду у декларацію.
У столиці Індії Нью-Делі 9-10 вересня проходить 18-й саміт Групи двадцяти (G20) найбільших економік світу. Це перша в історії Групи зустріч лідерів, що проходить в Індії та в Південній Азії загалом.
Індія висунула шість пріоритетів для діалогу G20 цього року, серед яких: зелений розвиток, кліматичне фінансування та життя; прискорене, інклюзивне та стійке зростання; прискорення прогресу в досягненні цілей сталого розвитку; технологічна трансформація і цифрова інфраструктура; багатосторонні інституції для 21-го століття, а також розвиток під керівництвом жінок. Війна Росії проти України та її вплив на ситуацію у світі стануть одним із головних у дискусіях учасників форуму.