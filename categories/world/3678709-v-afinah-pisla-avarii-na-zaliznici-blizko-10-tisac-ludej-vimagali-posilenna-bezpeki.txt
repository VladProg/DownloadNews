У зв'язку з масштабною залізничною аварією, що сталася наприкінці лютого у Греції, близько 10 тисяч людей зібралися на площі в Афінах у неділю, щоб висловити співчуття рідним загиблих і вимагати посилення безпеки на залізниці.

Про це повідомляє Ekathimerini, передає Укрінформ.
«Цей злочин не буде забутий», - вигукували учасники, випускаючи в небо чорні повітряні кульки.
На їхньому плакаті було написано: «Їхня політика коштує людських життів».
Під час протестів у грецькій столиці виникли сутички між поліцією та демонстрантами.
Крім того, стало відомо, що у неділю 59-річного начальника станції в місті Ларисса взяли під варту напередодні суду у справі щодо залізничної катастрофи. Його звинувачують у збої в роботі транспорту та створенні небезпеки для життя.
Чоловіка допитували протягом семи годин, перш ніж затримати.
Його адвокат Стефанос Панцарцідіс у четвер заявив, що його клієнт був спустошений і взяв на себе «пропорційну йому» відповідальність, але на катастрофу вплинули й інші фактори.
Профспілки залізничників заявляють, що системи безпеки на залізничній мережі Греції були несправними впродовж багатьох років, оскільки система дистанційного спостереження та сигналізації не була поставлена вчасно. Вони закликали уряд надати графік впровадження протоколів безпеки.
Залізничники наголошують на недостатньому фінансуванні галузі через скорочення витрат і недостатні інвестиції, що стало наслідком виснажливої боргової кризи у Греції 2010-2018 рр.
Прем'єр-міністр Кіріакос Міцотакіс, який назвав причиною катастрофи людський фактор, визнав, що десятиліття недбалості могли сприяти аварії.
У неділю він сказав, що якби на всій залізничній мережі була запроваджена дистанційна система, «аварія була б неможливою».
Як повідомлялося, у ніч проти 1 березня у Греції сталося зіткнення вантажного і пасажирського потягів. Загинули щонайменше 57 осіб, серед яких багато студентів.
Міністр транспорту й інфраструктури Греції Константінос Караманліс оголосив про відставку.
Фото: INFO