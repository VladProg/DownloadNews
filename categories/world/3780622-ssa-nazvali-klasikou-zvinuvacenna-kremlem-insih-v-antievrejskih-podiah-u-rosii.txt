Кремль продемонстрував свою класичну риторику, коли почав звинувачувати інших, у тому числі Україну, в антисемітських заворушеннях на території Росії.

Так прокоментував заяви російської влади офіційний представник Білого дому Джон Кірбі, передає власний кореспондент Укрінформу.
«Це класична російська риторика, коли в вашій країні відбувається щось погане, і ви звинувачуєте когось іншого, звинувачуєте в цьому зовнішній вплив», - зауважив представник Білого дому.
Він наголосив, що жодна країна Західного світу не мала до цього жодного відношення.
«Це просто ненависть, фанатизм і залякування, що є очевидним»,- зазначив представник адміністрації Байдена.
Як повідомляв Укрінформ, напередодні в аеропорту Махачкали, столиці Дагестану, відбулася антисемітська акція. Натовп, розлючений прибуттям літака з Ізраїлю, у пошуках євреїв вдерся до термінала та прорвався на злітно-посадкову смугу.
МЗС країни-агресора назвало погром в Махачкалі запланованою ззовні провокацією, звинувативши в цьому, в тому числі Україну. Водночас МЗС України відкинуло звинувачення Кремля, й нагадало про антисемітські заяви самих російських лідерів.
Державний департамент США, своєю чергою, порівняв ці події з єврейськими погромами та закликав російську владу гарантувати безпеку євреям.
Фото: Getty Imaged