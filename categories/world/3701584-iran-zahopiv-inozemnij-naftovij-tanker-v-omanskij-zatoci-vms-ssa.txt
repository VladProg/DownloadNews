Військово-морські сили США заявили, що Іран захопив нафтовий танкер під прапором Маршаллових Островів у Оманській затоці в четвер, 27 квітня.

Як передає Укрінформ, про це повідомляє AP.
«Дії Ірану суперечать міжнародному праву та підривають регіональну безпеку та стабільність. Іран повинен негайно звільнити нафтовий танкер», - заявили у Пятому флоті ВМС США.
Зазначається, що судно під назвою Advantage Sweet подало сигнал лиха о 13:15, перебуваючи в міжнародних водах, коли Іран захопив судно.
За даними ВМС США, захоплення нафтового танкера Іраном стало щонайменше п'ятим комерційним судном, яке було захоплене Тегераном за останні два роки.
«Переслідування суден з боку Ірану та втручання в навігаційні права в регіональних водах становлять загрозу безпеці на морі та світовій економіці», — додали у ВМС США.
Як повідомляв Укрінформ, у травні минулого року Корпус вартових ісламської революції Ірану захопив два грецькі нафтові танкери у Перській затоці.