Глава уряду Чеченської Республіки Ічкерія (ЧРІ) Ахмед Закаєв закликав народи Північного Кавказу зривати мобілізацію до російської армії на війну проти України. Закаєв закликав усі поневолені народи Кавказу об'єднатися у боротьбі проти російських загарбників.

Про це йдеться у зверненні глави уряду ЧРІ до річниці повномасштабного вторгнення росії в Україну, опублікованому державним інформаційним агентством "Чеченпрес", передає Укрінформ.
Як зазначив Закаєв у зверненні від імені уряду та Збройних Сил ЧРІ, у чеченського народу лише одна мета – “знищити російських нацистів і всі сліди нацистського режиму”. Відтак, як запевнив глава уряду ЧРІ, чеченці разом з українцями боротимуться за звільнення народів “від російського нацизму і її гніту”.
“Ми звертаємося до братніх народів Північного Кавказу із закликом дотримуватися такого ж курсу й усіляко саботувати примусову мобілізацію на війну в Україні”,- підкреслив глава уряду ЧРІ.
Він також закликав народи Кавказу спільно боротися проти російської колонізації Північного Кавказу, за визволення регіону від російського ярма.
24 лютого минув рік, як війська рф вдерлися на територію України. Український народ, його збройні сили мужньо протистоять ворогу.