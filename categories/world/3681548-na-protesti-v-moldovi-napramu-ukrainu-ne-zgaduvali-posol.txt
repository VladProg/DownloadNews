Недільний протест у Кишиневі пройшов із соціально-економічними вимогами, Україну напряму не згадували, хоча у мітингувальників були неоднозначні антивоєнні транспаранти.

Про це розповів посол України в Молдові Марко Шевченко в ефірі телемарафону "Єдині новини", повідомляє Укрінформ.
"Напряму Україна не згадувалась, але чомусь, за дивним збігом обставин, друге велике гасло, яке висувалося протестувальниками і під яким вони йшли, це "Ні війні в Молдові". Але вони жодним чином не казали, а яким чином війна в Молдові може опинитися. російська пропаганда наполягає, що війну в Молдові може принести Україна, а діюча влада в Молдові звинувачується в тому, що вона йде, мовляв, на поводу в української влади, яка намагається втягнути Молдову у війну з росією. Тому протестувальники скандували "Ні війні", несли відповідні антивоєнні транспаранти", - сказав він.
Водночас дипломат зазначив, що основним питанням протесту в Кишиневі було соціально-економічне.
Так, він нагадав що на тлі зростання вартості енергоносіїв у Молдові зросли тарифи на ЖКП, хоча для малозабезпечених родин влада приймала рішення щодо компенсації цих цін.
"Сьогодні мова йшла, що від влади вимагали, щоб вона оплатила всі рахунки за житлово-комунальні послуги, які були виписані громадянам упродовж зими", - пояснив посол.
Шевченко поінформував, що, за оцінками місцевих спостерігачів, на недільний протест вийшло близько 3-3,5 тис. осіб, і навіть для Молдови це незначна кількість.
За його словами, серед мітингувальників були мешканці Кишинева, передмість та представники інших регіонів.
Дипломат підкреслив, що молдовські правоохоронці серйозно ставились до підготовки протестів, зважаючи на повідомлення щодо планів росії з дестабілізації ситуації в країні.
"Затримання - це не єдині заходи, які вживалися. Немало людей були не пропущені в країну, сьогодні було також повідомлено про те, що в аеропорту було виявлено члена пвк "вагнер", якому заборонили в'їзд у Молдову. Крім того, пару днів тому відбулася серія обшуків по кримінальних справах про незаконне фінансування діяльності політичної партії "Шор", яка є головним організатором протестів. І в рамках цих обшуків було вилучено близько 230 тис. євро, які, підозрюю, могли іти на оплату праці протестувальників або витрат, пов'язаних із цими протестами", - розповів Шевченко.
Як повідомляв Укрінформ, у неділю, 12 березня, у центрі Кишинева пройшов протест «Руху для народу» та партії «Шор». Напередодні правоохоронці заявили, що на акції планувалися масові заворушення.
У ході протесту були сутички між учасниками мітингу та поліцією. Обстановка загострилася після того, як дві колони протестувальників зустрілися біля парламенту і вирішили пройти далі проспектом Штефана чол Маре. Поліція не пропустила їх, бо це не було заявлено організаторами заздалегідь. Поліція перекрила проспект Штефана чол Маре автобусами та кількома кордонами правоохоронців.
Поліція Кишинева заарештувала 54 людини, які планували взяти участь у проросійському протесті, серед затриманих 12 неповнолітніх.
Генсекретар адміністрації президента Молдови Андрій Спину прокоментував протест у центрі столиці, назвавши демонстрацію “невдалою спробою росії дестабілізувати ситуацію у Молдові”.