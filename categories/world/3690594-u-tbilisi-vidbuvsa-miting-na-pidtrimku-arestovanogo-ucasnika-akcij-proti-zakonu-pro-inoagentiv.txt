1 квітня біля Державної канцелярії Грузії відбулася акція солідарності із затриманим учасником протестів проти законопроєкту «про іноагентів» Лазаре Грігоріадісом.

Як передає Укрінформ, про це повідомляє видання Netgazeti.
Організатором мітингу виступила партія «Європейська Грузія», окрім прихильників цієї політичної партії, у заході взяли участь інші представники громадянського суспільства.
За версією обвинувачення, Грігоріадіс кидав «коктейлі Молотова» у співробітників поліції на мітингах 7-9 березня. Також він звинувачується у тому, що 9 березня навмисне підпалив автомобіль моделі Toyota Corolla, який належить МВС Грузії .
Ті, хто прийшов на акцію солідарності, вважають, що грузинський уряд вирішив влаштувати показове покарання, щоб залякати молодих людей та позбавити їх бажання виходити на протести.
31 березня тбіліський міський суд обрав тримання під вартою як запобіжний захід щодо учасника березневих акцій протесту проти скандального законопроєкту про «іноагентів» Лазаре Грігоріадіса.






У Тбілісі пройшла акція солідарності з учасником акцій проти законопроекту «про іноагентів» / Фото: ru.netgazeti.ge

























Раніше члени руху «Сила народу», які формально оголосили про вихід із правлячої партії «Грузинська мрія», внесли до парламенту два законопроєкти – «Про прозорість іноземного впливу» та «Про реєстрацію іноземних агентів».
Представники грузинської опозиції, НУО та журналісти, ЄС та США заявили, що влада Грузії хоче перейняти російський досвід боротьби з “іноагентами” та створити в країні репресивний механізм. У Брюсселі наголосили, що ухвалення таких законів несумісне з виконанням рекомендацій для набуття Грузією статусу кандидата в Євросоюз, з нормами та цінностями ЄС.
Законопроєкт «Про прозорість іноземного впливу» депутати затвердили у першому читанні у прискореному режимі 7 березня попри те, що планували обговорити ініціативу 9 березня.
Це викликало масштабні протести під будівлею грузинського парламенту, внаслідок чого були затримані 133 особи.
Зрештою правляча партія «Грузинська мрія» та рух «Сила народу» вирішили відкликати з парламенту Грузії законопроєкт про “іноагентів”, ухвалений у першому читанні. Представництво ЄС у Грузії вітало це рішення.