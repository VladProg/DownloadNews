Генерал Абдурахман Чіані, який очолив державний переворот у Нігері, оголосив себе новим лідером країни.

Як передає Укрінформ, про це повідомляє ВВС.
У телевізійному зверненні Чіані заявив, що його хунта прийшла до влади через низку проблем у Нігері, серед яких відсутність безпеки, економічні негаразди та корупція.
62-річний генерал Чіані очолює президентську охорону з 2011 року, у 2018 році він був підвищений до звання генерала колишнім президентом Нігеру Махамаду Іссуфу.
Зазначається, що переворот підриває перший мирний і демократичний перехід влади в Нігері з моменту здобуття незалежності в 1960 році.
Повідомляється, що стан здоров'я «скинутого» президента Мохамеда Базума задовільний, але він усе ще перебуває в полоні власної охорони.
Як повідомляв Укрінформ, у Нігері група військових заявила про усунення від влади демократично обраного президента Мохамеда Базума.
Напередодні вони заблокували Базума й органи виконавчої влади.
Низка європейських держав, серед них і Україна, засудили державний переворот у Республіці Нігер.