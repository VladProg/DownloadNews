Міністерство юстиції США розслідує можливість використання росіянами компанії Binance Holdings для обходу санкцій шляхом перерахування коштів через криптовалютну біржу.

Як передає Укрінформ, про це повідомляє Bloomberg.

За даними джерел агентства, слідчі відділу національної безпеки Міністерства юстиції США з'ясовують, чи порушили посадові особи Binance санкції, пов'язані з російським вторгненням в Україну.
Служба внутрішніх доходів, а також федеральні прокурори перевіряють дотримання Binance зобов'язань щодо боротьби з відмиванням грошей. Комісія з цінних паперів і бірж ретельно вивчає, чи підтримувала біржа торгівлю незареєстрованими цінними паперами.
Binance заявила, що серйозно ставиться до своїх юридичних зобов'язань і співпрацює з регуляторами та правоохоронними органами.
Співзасновник Binance Чанпенг Чжао заперечує багато звинувачень, про які йдеться в цивільному позові, поданому в березні до суду Комісією з торгівлі товарними ф'ючерсами.
Binance найняла юридичні фірми, включаючи Gibson Dunn & Crutcher і Latham & Watkins, для участі в судовому процесі з комісією.
Компанія Binance, заснована Чжао в Шанхаї у 2017 році, також створила великі хаби в Дубаї та Парижі.
Зазначається, що будь-які дії проти Binance вплинуть на всю криптоіндустрію. У березні на неї припадало 53% всієї спотової торгівлі.