Штурм аеропорту в Махачкалі розлюченим натовпом є частиною поширеної в Росії ненависті до представників інших народів, що пропагується на державному рівні.

Про це заявив Володимир Зеленський у соцмережі Х, передає Укрінформ.
"Жахливі відео з російської Махачкали, де розлючений натовп увірвався в аеропорт у пошуках громадян Ізраїлю на рейсі з Тель-Авіва. Це не поодинокий випадок у Махачкалі – це частина масово поширеної в Росії культури ненависті до інших народів, яку пропагують державне телебачення, експерти та влада", - написав Президент.
Він нагадав, що за останній рік російський міністр закордонних справ дозволив собі низку антисемітських висловлювань. Вдавався до антисемітських образ і російський президент.
"Для російських пропагандистів на офіційному телебаченні риторика ненависті є звичною справою. Навіть нинішня ескалація на Близькому Сході спричинила антисемітські заяви російських ідеологів. Російський антисемітизм і ненависть до інших націй системні й глибоко вкорінені. Ненависть – це те, що спонукає до агресії й терору. Ми маємо працювати разом, щоб протистояти ненависті", - наголосив Зеленський.
Як повідомлялося, у містах російських республік Дагестан, Карачаєво-Черкесія та Кабардино-Балкарія відбувається низка антисемітських акцій. Через загрозу представники єврейської громади розглядають можливість евакуації.
В аеропорт Махачкали вдерся натовп, обурений прибуттям пасажирського літака з Ізраїлю. Розлючені антисеміти прорвалися на злітно-посадкову смугу.
Фото: ОП