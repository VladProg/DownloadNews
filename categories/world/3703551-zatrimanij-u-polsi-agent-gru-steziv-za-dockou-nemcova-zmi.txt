Іспанський журналіст російського походження Пабло Гонсалес (Павло Рубцов), затриманий у Польщі в лютому 2022 року за підозрою у шпигунстві, ймовірно, був засланий російською військовою розвідкою ГРУ в оточення Жанни Нємцової.

Як повідомляє Укрінформ, про це пише російське опозиційне видання "Агентство".
За словами джерела видання у Фонді Бориса Нємцова, Гонсалес познайомився з Жанною Нємцовою у 2016 році у Брюсселі. Після чого його почали запрошувати на заходи Фонду.
Після арешту польські спецслужби отримали доступ до цифрових носіїв журналіста, з аналізу яких стало відомо, що з 2016 року Гонсалес детально описував діяльність Нємцової та її друзів, співробітників та партнерів Фонду, а також студентів літньої школи журналістики, в якій брав участь.
Співрозмовник видання припустив, що таким чином Гонсалес звітував перед своїми кураторами у спецслужбах рф. Він також просив компенсувати йому витрати, пов'язані із вкоріненням у організацію Нємцової.
Як випливає зі звітів, ймовірного агента особливо цікавили учасники літньої школи журналістики, які приїхали з України та США.
У звітах згадується кілька відомих людей, яких Гонсалес зустрів завдяки зв'язкам із Фондом Нємцова. Серед них: адвокат Ілля Новіков і опозиціонер Володимир Кара-Мурза (обидва оцінюються у звітах негативно).
Звітував Гонсалес і про участь у європейських конференціях, куди його запрошували модерувати панелі. «Здається, мені вдалося заронити зерна сумнівів у євроатлантистів», – описував він результати форуму в польському Жешуві.
Польське слідство знайшло у гаджетах Гонсалеса листи Бориса Нємцова, які він, ймовірно, скопіював із ноутбука самої Нємцової під час спілкування з нею. Через цей епізод слідство планує висунути Гонсалесу ще одне обвинувачення — у незаконному доступі до інформації, розповіло джерело видання у Фонді Нємцова.
Пабло Гонсалес (Павло Рубцов), власник російського та іспанського паспортів, народився Радянському союзі. Наприкінці 80-х його мати, дочка іспанців, яких у тридцяті роки вивезли до СРСР, повернулася до Іспанії.
Із 2014 року Гонсалес почав працювати журналістом, він висвітлював російську окупацію Криму та вторгнення до Донбасу. Співпрацював з іспанською газетою Público, з агентством EFE, телеканалом laSexta, "Голосом Америки", DW та баскськими виданнями Naiz, Gara.
Незадовго до 24 лютого 2022 року на вимогу СБУ Гонсалес залишив Україну. Через чотири дні його було затримано в польському Пшемислі. Польська влада детально не коментувала арешт, лише заявила, що журналіст, за їхніми даними, працював на російську військову розвідку (ГРУ).
Фото з сайту agents.media