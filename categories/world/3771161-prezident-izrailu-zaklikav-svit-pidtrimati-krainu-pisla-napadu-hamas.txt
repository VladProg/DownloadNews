Президент Ізраїлю Іцхак Герцоґ закликає міжнародну спільноту об'єднатися у своєму засудженні ХАМАС після того, як терористичне угруповання здійснило масштабну атаку на країну у суботу.

Про це повідомляє The Times of Israel, передає Укрінформ.
«Сьогодні ми побачили справжнє обличчя ХАМАС. Терористична армія, єдиною метою якої є холоднокровне вбивство невинних чоловіків, жінок і дітей. Підтримувані та керовані своїми маріонетковими командирами в Ірані, вони здійснили неспровокований, жахливий напад на єврейську державу у святий для євреїв день. Невинні мирні жителі були вбиті та поранені, і багато хто все ще піддається нападам», – йдеться у заяві Герцоґа.
За його словами, Ізраїль вживе всіх необхідних заходів для усунення цієї явної та безпосередньої небезпеки для громадян. «Ізраїль подолає всі виклики», – наголосив він.
«Я закликаю сім’ю націй – ця війна, розв’язана проти нас, позначає лінію на піску. Зараз настав час почути чітке, недвозначне засудження ХАМАС, його союзників і прихильників в Ірані. Зараз настав час твердо стояти на боці Ізраїлю, підтримуючи його справедливу й моральну боротьбу перед обличчям огидного ворога», — наголосив він.
Як повідомлялося, по центральних та південних районах Ізраїлю в суботу вранці було завдано масованого ракетного удару.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет. Внаслідок масштабної атаки загинули щонайменше 40 осіб, постраждали ще понад 700.
Міністр оборони Ізраїлю затвердив призов солдат резерву відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
ЄС, США, Україна та низка країн засудили атаку ХАМАС по Ізраїлю.
Фото: АА