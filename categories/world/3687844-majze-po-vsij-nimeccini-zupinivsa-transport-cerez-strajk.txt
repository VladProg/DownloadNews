Транспортники Німеччини проводять 27 березня загальнонаціональний страйк, ініційований профспілками, що призвело до скасування авіарейсів, зупинки руху поїздів та іншого транспорту в низці земель.

Страйкарі вимагають збільшення зарплати працівників громадського транспорту на 10,5 відсотка (близько 500 євро), повідомляє кореспондент Укрінформу.
«На знак протесту проти недостатніх пропозицій у колективних переговорах для приблизно 2,5 млн працівників федеральних і місцевих органів влади, а також для працівників компаній Deutsche Bahn AG члени профспілок DGB mobility Verdi та EVG спільно припинять роботу 27 березня. По всій країні будуть суттєві обмеження в транспортній інфраструктурі», - попереджали керівники профспілок.
Зокрема, профспілка залізничників і транспортників (EVG) закликала не виходити в понеділок на роботу майже 230 тисяч працівників близько 50 компаній. Залізничний рух майже повністю зупинився у Німеччині.
Профспілка Verdi, яка представляє працівників міського громадського транспорту, оголосила акцію у федеральних землях Гессен, Північний Рейн-Вестфалія, Баден-Вюртемберг, Саксонія, Нижня Саксонія, Рейнланд-Пфальц і значній частині Баварії. Там не вийшли на маршрути автобуси, трамваї, не працює метро.
Крім того, скасовано практично всі рейси в аеропортах Гамбурга, Ганновера, Дортмунда, Дрездена, Дюссельдорфа, Лейпцига, Мюнхена, Нюрнберга, Франкфурта-на-Майні, Штутгарта, а також аеропорту "Кельн/Бонн". Аеропорт Берліна продовжує роботу, але виліт літаків у ці міста скасовано. За даними асоціації аеропортів ADV, це створило проблеми для близько 380 тисяч пасажирів.
Окрім того, у деяких місцях не працюють люди у портах і на автобанах.
Цілодобовий страйк має закінчитися опівночі.
Як повідомлялося, національна авіакомпанія Фінляндії Finnair скасувала призначені на понеділок рейси до німецьких міст Гамбург, Дюссельдорф, Франкфурт та Мюнхен.
Фото: verdi.de