Два опитування громадян, які проголосували у неділю на парламентських виборах в Іспанії, прогнозують, що перемогу здобуде правоцентристська «Народна партія», якій для формування уряду знадобляться голоси радикально-правої партії Vox.

Про це передає Укрінформ із посиланням на Радіо Свобода.
Згідно з опитуванням Sigma Dos, «Народна партія» отримає приблизно 145-150 місць в парламенті. GAD3 дає партії 150 місць. Цих результатів не вистачить, щоб отримати абсолютну більшість у 350-місному Конгресі (нижній палаті парламенту). Правлячій Соціалістичній робітничій партії опитування дають близько 120 голосів.
Крім депутатів Конгресу, іспанці у неділю обирали 208 депутатів верхньої палати парламенту, Сенату.
Згідно з іспанським законодавством, новий парламент має бути сформований до 17 серпня. Експерти зазначають, що переговори між партіями щодо формування коаліції та уряду можуть затягтися на місяці.
Нагадаємо: загальні вибори в Іспанії цього року проходили достроково. Вони були заплановані на грудень, але після поразки своєї Соціалістичної робітничої партії на муніципальних виборах у травні прем’єр-міністр Педро Санчес розпустив парламент та призначив нове голосування влітку.