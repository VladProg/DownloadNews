Аналітики проєкту All Eyes on Wagner, який моніторить активність ПВК Вагнер, встановили особу керівника ПВК у Білорусі – це 46-річний уродженець України Сергій Чубко із позивним "Піонер".

Про це повідомляє Укрінформ із посиланням на сайт All Eyes on Wagner.
Зазначається, що 19 липня Євген Пригожин під час перебування у таборі ПВК Вагнер під Осиповичами заявив, що "старшим на білоруському напрямку" стає Сергій із позивним "Піонер".
Розслідувачі встановили, що це Сергій Чубко, уродженець українських Чернівців. Він разом із батьками переїхав до Росії на початку 90-х, з 1994 до 2002 року служив у Повітряно-десантних військах РФ.
2003 року Чубко став головою комісії у справах молоді в адміністрації Новоросійська, а 2005 року перейшов на посаду заступника голови адміністрації Мишакської сільської округи.
За даними All Eyes on Wagner, у 2017 році Чубко вступив до ПВК Вагнер, у складі якого воював у Сирії. Влітку 2021 року він став начальником оперативного відділу приватної військової компанії у Центральноафриканській Республіці.
Як повідомлялося, найманці ПВК Вагнер почали переїжджати до Білорусі після заколоту, організованого Євгеном Пригожиним наприкінці червня 2023 року. За даними моніторингової групи "Беларускі Гаюн", до Білорусі вже в'їхали 11 колон найманців.