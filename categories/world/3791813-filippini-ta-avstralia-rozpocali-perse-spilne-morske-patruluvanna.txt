Філіппіни спільно з Австралією сьогодні, розпочали перше спільне морське патрулювання. Воно відбувається на тлі посилення напруженості у відносинах з Китаєм через спірні води.

Як передає Укрінформ, про це повідомляє агенція Bloomberg.
"Філіппіни та Австралія розпочали своє перше спільне морське патрулювання в суботу, через декілька днів після того, як країна Південно-Східної Азії завершила аналогічну операцію зі США у Південно-Китайському морі на тлі загострення напруженості з Пекіном через спірні води", - йдеться у повідомленні.
"Ми прагнемо посилити двосторонню оперативну сумісність у галузі морської безпеки та обізнаності", - заявив президент Філіппін Фердинанд Маркос-молодший.
Як зазначається, патрулювання триватиме до понеділка, 27 листопада. Воно здійснюється в межах виняткової економічної зони Філіппін.
"Австралія та Філіппіни твердо віддані мирному, безпечному та процвітаючому регіону, де поважають суверенітет, а також узгоджені правила та норми", - зазначив міністр оборони Австралії Річард Марлз.
Як повідомлялося, 25 серпня берегова охорона Китаю встановила плавучий бар’єр у південно-східній частині мілини Скарборо у Південно-Китайському морі, перегородивши філіппінським рибальським суднам доступ до багатого рибою району.
Наступного дня берегова охорона Філіппін заявила, що зняла плавучий бар’єр, встановлений військовими Китаю.
Фото: Armed Forces of the Philippines