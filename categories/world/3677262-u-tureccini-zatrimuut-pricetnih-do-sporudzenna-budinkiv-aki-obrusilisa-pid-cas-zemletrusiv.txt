Розслідування причин руйнувань внаслідок землетрусів 6 лютого на південному сході Туреччини встановило 869 підозрюваних, причетних до будівництва, 218 з них уже заарештовані.

Як передає Укрінформ, про це повідомляє DHA.
“У рамках розслідування встановлено 869 підозрюваних, причетних до будівництва будівель, зруйнованих під час землетрусів у Кахраманмараші, або через яких було порушене зонування. При цьому 218 підозрюваних затримано, щодо 298 винесено рішення судового контролю”, - йдеться у повідомленні.
Також встановлено, що п’ятеро підозрюваних перебували за кордоном, 31 особа загинула, 81 підозрюваного відпустили після надання свідчень.
Як повідомляє TRT Haber, сьогодні під час спроби виїхати до Таджикистану затримали ще одного чоловіка, якого вважають причетним до обрушення будинків у Хатаї. Ордер на його арешт був виданий незадовго до посадки на літак, тому турецькі правоохоронці звернулися до керівництва Таджикистану з вимогою відправити підозрюваного назад. Після досягнення відповідної домовленості, чоловіка доправили назад у Стамбул тим самим літаком.
Обвинувачуваний своєї провини не визнає, пояснюючи від'їзд до Таджикистану необхідністю працювати над новим проєктом. Також він не вважає себе винним у загибелі людей, оскільки займався проєктуванням будинку, але не здійснював подальшого нагляду за проведенням будівельних робіт.
За останніми даними, в Туреччині внаслідок землетрусів 6 лютого загинули 45 089 людей, станом на вчора було зафіксовано 11 020 афтершоків.
Фото: АА