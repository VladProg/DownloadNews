Китай співпрацює з фінськими правоохоронцями в розслідуванні можливої причетності гонконзького судна Newnew Polar Bear до пошкодження газопроводу Balticconnector між Фінляндією та Естонією.

Про це на брифінгу заявила речниця МЗС КНР Мао Нін, передає кореспондент Укрінформу.
«Китай і Фінляндія почали комунікацію щодо пошкодження газопроводу Balticconnector, і Китай сподівається, що відповідні сторони зможуть якнайшвидше встановити правдиві факти», – сказала Мао, коментуючи повідомлення фінської поліції про розслідування ролі судна Newnew Polar Bear під прапором Гонконгу в пошкодженні газопроводу.
Дипломат додала, що, за наявними даними, під час інциденту китайське судно здійснювало звичайне плавання у морі й не зафіксувало жодних аномалій через погані морські умови.
«Китай завжди виступав за зміцнення міжнародного співробітництва для спільного захисту безпеки транскордонної інфраструктури, і ми сподіваємось на об’єктивність, справедливість та професіоналізм розслідування», – зазначила речниця.
Як повідомлялося, 8 жовтня оператори газотранспортних систем Фінляндії та Естонії повідомили про ймовірний витік газу на газопроводі Balticconnector після того, як було зафіксовано «незвичне падіння тиску в морському газопроводі між двома країнами».
Клапани на 77-кілометровому морському газопроводі Balticconnector наразі перекриті, причина витоку встановлюється.
Водночас Національне бюро розслідувань (NBI) Фінляндії повідомило про виявлення «слідів» на морському дні навколо Balticconnector.
17 жовтня Центральна кримінальна поліція Фінляндії у межах розслідування інциденту на Balticconnector розпочала перевірку інформації про китайське судно Newnew Polar Bear та російське судно «Севморпуть», які перебували у районі на момент витоку.
Міністерство закордонних справ Фінляндії повідомило у п’ятницю, що сконтактувало із Росією та Китаєм з приводу пошкодження газопроводу Balticconnector.