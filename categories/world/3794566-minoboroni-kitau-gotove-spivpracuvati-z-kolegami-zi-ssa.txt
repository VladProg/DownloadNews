Міністерство оборони Китаю готове співпрацювати з оборонним відомством Сполучених Штатів та відновити роботу ліній зв’язку й комунікації на всіх рівнях між військовими двох країн.

Про це заявив речник оборонного відомства Китаю У Цянь, передає Укрінформ із посиланням на Xinhua.
«Відповідно до консенсусу, досягнутого главами держав, Китай і Сполучені Штати відновлять комунікацію на високому рівні між оборонними відомствами, механізм китайсько-американських консультацій з безпеки, двосторонні військово-морські безпекові консультації та лінії зв’язку між командувачами сусідніх військових округів», - сказав У.
За його словами, оборонні відомства двох країн вже обговорюють параметри поновлення діалогів.
«Китайські військові готові здійснювати обміни та співпрацю відповідно до принципів взаємної поваги, мирного співіснування та взаємовигідного співробітництва, а також сприяти надійному і стабільному розвитку контактів між оборонними відомствами двох країн», - зазначив речник.
Як повідомлялося, Пекін призупинив усю комунікацію з Вашингтоном на високому рівні в серпні минулого року у відповідь на візит тодішньої спікерки Палати представників Конгресу США Ненсі Пелосі на Тайвань, який викликав обурення Китаю.
Адміністрації президента Джо Байдена впродовж року вдалося домовитися з китайською стороною про поновлення більшості форматів діалогів на високому рівні, окрім зв’язку між військовими, який має бути запобіжником від випадкового провокування збройного зіткнення. Пекін висував умовою поновлення такого діалогу скасування американською стороною санкцій із тодішнього міністра оборони КНР Лі Шанфу.
У жовтні Лі був знятий із посади міністра, проте нового очільника оборонного відомства в Китаї до цього часу не призначили.
Після домовленості лідерів двох країн Джо Байдена і Сі Цзіньпіна під час саміту в Сан-Франциско в листопаді про поновлення комунікації між військовими американська сторона заявила про готовність глави Пентагону Ллойда Остіна до переговорів, щойно Пекін назве ім’я нового міністра оборони.
Як повідомляв Укрінформ, Міністерство оборони КНР у неділю заявило, що китайські військові витіснили американський есмінець USS Hopper, який «незаконно увійшов до територіальних вод» країни біля островів Сіша в Південно-Китайському морі.