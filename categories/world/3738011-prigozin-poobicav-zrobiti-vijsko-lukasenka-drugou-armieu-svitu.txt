Євген Пригожин виступив перед найманцями ПВК "Вагнер", які приїхали у Білорусь, та заявив, що вони займатимуться підготовкою армії цієї країни.

Про це повідомляє Tелеграм-канал "Беларусь головного мозга", передає Укрінформ.
"Пригожин виступив перед найманцями у Білорусі та пообіцяв зробити лукашенківську армію «другою армією світу", - йдеться у повідомленні.
Як зазначається, Пригожин додав, що захистить Білорусь у разі потреби, але не уточнив - від кого.
Крім того, він назвав те, що відбувається на українському фронті, ганьбою та заявив, що найманці не повинні брати в цьому участі.
"Засновник ПВК "Вагнер" заявив, що найманці після навчання вирушать до Африки. А в перспективі можуть повернутися на війну до України, але лише за певних умов", - вказується у дописі.
Як повідомляв Укрінформ, до Білорусі вже прибули вісім колон бойовиків ПВК "Вагнер".
Раніше з’явилася інформація, що влада Білорусі дозволила "вагнерівцям" розташуватися табором у селі Цель Могильовської області, де облаштовані намети майже для 9 тисяч осіб.
Речник ДПСУ Андрій Демченко в ефірі телемарафону "Єдині новини" заявив, що розвідка України пильно стежить за групами людей, які переміщаються з РФ до Білорусі.