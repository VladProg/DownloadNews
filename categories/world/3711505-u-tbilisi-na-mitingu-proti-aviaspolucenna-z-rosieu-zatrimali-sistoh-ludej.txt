На акції протесту проти відновлення авіасполучення між Росією та Грузією, яка пройшла біля будівлі тбіліського аеропорту у п`ятницю, затримали шістьох людей.

Про це повідомляє грузинська служба Радіо Свобода, передає Укрінформ.
У МВС Грузії заявили, що активістів затримали за непокору поліції та дрібне хуліганство.
Наразі акцію біля тбіліського аеропорту завершено. Мітинг проти авіасполучення з Росією заплановано увечері біля будівлі парламенту Грузії.
Як повідомлялося, президент РФ Володимир Путін підписав укази про скасування візового режиму для громадян Грузії з 15 травня та про дозвіл на пряме авіасполучення з цією країною.
Заступниця міністра економіки Грузії Маріам Кврівішвілі заявила, що російські авіакомпанії та повітряні судна, на які не накладені санкції, отримають можливість здійснювати пряме повітряне сполучення у напрямку Грузії.
Речник ЄС Пітер Стано заявляв, що рішення уряду Грузії поновити авіасполучення з Росією суперечить політиці санкцій ЄС проти країни-агресора та викликає сумніви у подальшому просуванні Грузії до ЄС.
Літак російської авіакомпанії «Азимут» здійснив перший за чотири роки прямий рейс Москва – Тбілісі. Він вилетів із аеропорту Внуково і приземлився в грузинській столиці о 13:17 за тбіліським часом.
Першим рейсом із Москви до Тбілісі прилетіла делегація прокремлівських політиків та громадських діячів.
Своєю чергою президентка Грузії Саломе Зурабішвілі відреагувала на перший політ із Росії до Грузії у Твіттері.
«Незважаючи на спротив грузинського народу, Росія приземлилася своїм небажаним рейсом у Тбілісі», – написала Зурабішвілі.
Фото: Радіо Свобода