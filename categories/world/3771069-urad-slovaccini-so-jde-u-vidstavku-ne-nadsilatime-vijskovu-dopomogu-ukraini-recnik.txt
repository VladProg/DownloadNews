Тимчасовий уряд Словаччини заявив, що припинив надсилати військову допомогу Україні, оскільки політичні партії, які ведуть переговори про формування нового уряду після виборів, виступають проти подальшої підтримки Києва.

Про це повідомляє Politico, передає Укрінформ.
«Уряд Словаччини, що йде у відставку, не надсилатиме більше військового обладнання в Україну», — заявив речник уряду.
Зазначається, що Міністерство оборони країни розглядало можливість відправки нового пакету допомоги.
Як повідомляв Укрінформ, у Словаччині 30 вересня відбулися парламентські вибори, на яких перемогу здобула популістська партія Smer-SD («Курс – соціальна демократія»). Її лідер Роберт Фіцо будував свою кампанію на риториці, що заперечувала підтримку України.
Новий коаліційний уряд мають сформувати до 16 жовтня.