Кількість загиблих у результаті обстрілів у секторі Гази зросла до 8 525 осіб. Такі дані оприлюднило у вівторок підконтрольне ХАМАС Міністерство охорони здоров'я.

Про це повідомляє Anadolu, передає Укрінформ.
"Серед жертв - 3 542 дитини і 2 187 жінок, ще 21 543 людини зазнали поранень", - заявив речник міністерства Ашраф аль-Кудра.
За його словами, міністерство отримало повідомлення про 2000 людей, які все ще залишаються під завалами, в тому числі 1 100 дітей.
Згодом Міністерство внутрішніх справ Гази заявило, що внаслідок авіаударів по житлових будинках у районі табору біженців у місті Джабалія на півночі сектору близько 400 осіб загинули або були поранені.
Речник відомства Аїд аль-Базм стверджує, що на цей район упало шість бомб.
З минулих вихідних ізраїльська армія розширила свої повітряні і наземні атаки на сектор Гази, який перебуває під атаками з моменту несподіваного наступу палестинського угруповання ХАМАС 7 жовтня.
Як повідомляв Укрінформ, близько 70% загиблих унаслідок бойових дій між Ізраїлем та ХАМАСом у секторі Гази - це жінки та діти.
Фото: АА