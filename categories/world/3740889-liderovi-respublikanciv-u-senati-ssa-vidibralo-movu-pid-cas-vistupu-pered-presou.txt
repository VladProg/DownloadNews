Лідер республіканців у Сенаті США Мітч Макконнелл не зміг виступити із заготовленою промовою перед пресою, завмерши на півслові майже на 20 секунд.

Брифінг з його участю відбувся в середу в приміщенні Сенату, передає Укрінформ із посиланням на PBS.
Макконнелл підійшов до трибуни разом із колегами та почав виступати перед журналістами, заявивши, що Сенат просувається до завершення роботи над законопроєктом про оборонний бюджет на наступний рік. Він зазначив, що в цьому питанні існує здорова двопартійна взаємодія, - і після цього неприродно завмер на якийсь час.

На запитання колег, як він почувається, Макконнелл не відповів, після чого інші сенатори відвели його вбік та продовжили брифінг. Через кілька хвилин лідер республіканців повернувся до виступу, сказавши журналістам, що почувається «добре».
Як повідомлялося, 81-річний Макконнелл на початку цього року був госпіталізований після падіння, яке призвело до струсу мозку та перелому ребра.
Сенатор Макконнелл, який обіймає одну з найвпливовіших посад у керівництві Республіканської партії, неодноразово висловлювався за продовження підтримки України попри заклики окремих однопартійців скоротити допомогу Києву.