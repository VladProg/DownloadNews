Міністр оборони росії сергій шойгу представив до держнагород льотчиків Су-27, які брали участь в інциденті з американським дроном MQ-9 Reaper.

Про це повідомляє Укрінформ з посиланням на ТГ-канал міноборони рф.
російське відомство назвало дії російських льотчиків запобіганням «порушенню американським безпілотним літальним апаратом MQ-9 меж району тимчасового режиму використання повітряного простору, встановленого з метою проведення "спеціальної військової операції"».
міноборони рф заявляє, що ніби льотчики Су-27 «з безпілотним літальним апаратом у контакт не вступали». А падіння MQ-9 Reaper пояснюють тим, що «внаслідок різкого маневрування… безпілотний літальний апарат MQ-9 перейшов у некерований політ із втратою висоти та зіткнувся з водною поверхнею».
Як повідомлялося, за даними американської розвідки, найвище керівництво росії схвалило дії російських військових винищувачів Су-27 проти американського військового безпілотника MQ-9 Reaper над Чорним морем. У результаті цих дій американський БПЛА був пошкоджений та впав у Чорне море.
Координатор Ради нацбезпеки Білого дому Джон Кірбі заявив, що Сполучені Штати не можуть стверджувати, чи прагнув російський пілот під час інциденту над Чорним морем здійснити зіткнення з американським безпілотником MQ-9, однак вважають дії російських Су-27 агресивними й свідомими.