Президенти Казахстану Касим-Жомарт Токаєв, Киргизстану Садир Джапаров, Таджикистану Емомалі Рахмон і Узбекистану Шавкат Мірзійоєв у другій половині травня здійснять державні візити до КНР для участі в першому саміті Китай – Центральна Азія.

Про це повідомила речниця МЗС КНР Хуа Чуньїн, передає власний кореспондент Укрінформу.
«На запрошення голови КНР Сі Цзіньпіна президент Казахстану Касим-Жомарт Токаєв, президент Киргизстану Садир Джапаров, президент Таджикистану Емомалі Рахмон і президент Узбекистану Шавкат Мірзійоєв із 16 по 20 травня здійснять державні візити до Китаю», - сказала Хуа.
Водночас, вона не надала інформації про участь президента Туркменістану Сердара Бердимухамедова, котрий, як передбачалося попередньо, також повинен взяти участь у зустрічі.
Саміт лідерів Китаю і країн Центральної Азії без участі росії є відносно новим форматом, який отримав назву «С+С5» від їхніх англійських назв China і Central Asia, ініційований Пекіном.
Перший саміт С+С5 у січні 2022 року був віртуальним і приуроченим до тридцятиріччя встановлення дипломатичних відносин між КНР та п’ятьма центральноазійськими республіками колишнього срср.
Як відомо, від моменту розпаду срср і до останнього часу в п’яти державах Центральної Азії значний вплив на політичні еліти, економіку й суспільне життя зберігала росія, маніпулюючи ними у власних інтересах. При цьому москва намагалася приховано перешкоджати проникненню Китаю в країни регіону, який продовжує вважати сферою свого впливу.
З початком повномасштабного вторгнення в Україну росія стрімко втрачає позиції в Центральній Азії, держави якої все більше орієнтуються на Китай який, на відміну від рф, пропонує їм інвестиції, економічний та інноваційний розвиток.
Як повідомляв Укрінформ, наприкінці квітня міністр закордонних справ КНР Цінь Ган заявив, що Китай рішуче підтримуватиме країни Центральної Азії у захисті їхнього національного суверенітету, незалежності й територіальної цілісності і протистоятиме будь-якому зовнішньому втручанню у їхні внутрішні справи.