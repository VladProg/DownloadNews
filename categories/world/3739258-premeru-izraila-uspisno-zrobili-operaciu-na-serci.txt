Прем’єр-міністр Ізраїлю Беньямін Нетаньягу успішно переніс операцію з встановлення кардіостимулятора.

Як повідомляє кореспондент Укрінформу, про це із посиланням на офіс глави ізраїльського уряду пише Jerusalem Post.



“Прем’єр-міністру Беньяміну Нетаньягу у ніч на неділю встановили кардіостимулятор у медичному центрі Шеба в Тель Хашоме”, - йдеться у матеріалі.

Зазначається, що Нетаньягу мали б виписати з лікарні уже в неділю, але це залежатиме від медичних висновків.
“Раніше цього місяця Нетаньягу потрапив до медичного центру Шеба після того, як втратив свідомість та вдарився головою вдома у Каезареї. Після проведення аналізів, прем’єр-міністра виписали з лікарні із холтерівським монітором - різновидом портативної електрокардіограми для моніторингу серцевої діяльності”, - нагадує Jerusalem Post.

У суботу цей медичний пристрій виявив проблему із серцебиттям Нетаньягу, що спонукало його лікарів видати рекомендацію стосовно невідкладного встановлення кардіостимулятора.

Додамо, що на час перебування глави уряду на лікарняному, його обов’язки виконує міністр юстиції Ярів Левін.
“Щотижневе засідання уряду, яке зазвичай відбувається у неділю, було перенесене на інший день через операцію”, - зазначає видання.
Як повідомлялося, тиждень тому голову уряду Ізраїлю Біньяміна Нетаньягу привезли до відділення невідкладної допомоги медичного центру.