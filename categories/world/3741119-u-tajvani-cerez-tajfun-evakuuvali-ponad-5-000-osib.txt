У Південному Тайвані в четвер через очікування тайфуну «Доксурі» закрили підприємства та школи, авіакомпанії скасували сотні рейсів на тлі попереджень про зсуви та повені.

Як передає Укрінформ, про це повідомляє Reuters.
Зранку четверга тайфун «Доксурі» прямував до півдня Тайванської протоки з максимальною швидкістю вітру 191 кілометр на годину. За оцінками Погодного бюро Тайваню, тайфун був класифікований як другий за потужністю.
27 липня бюро опублікувало попередження про вітер і дощ для південної та східної частини острова, зокрема міста Гаосюн, де у зв’язку із негодою були закриті підприємства та школи, а також було оголошено попередження про зсуви.
На Тайвані скасовані внутрішні рейси та поромні лінії, понад 100 міжнародних авіарейсів були скасовані або затримані. Залізничне сполучення між південним і східним Тайванем теж закрили.
Переважно в гірській місцевості на півдні та сході острова були евакуйовані понад 5700 людей, оскільки там було зафіксовано більше 0,7 метра опадів.
Негода також призвела до відключення електроенергії в майже 50 000 домогосподарств, проте більшість було відновлено.
Як повідомляв раніше Укрінформ, у зв’язку з наближенням до китайської провінції Гуандун тайфуну «Талім» влада регіону евакуювала близько 230 000 жителів.