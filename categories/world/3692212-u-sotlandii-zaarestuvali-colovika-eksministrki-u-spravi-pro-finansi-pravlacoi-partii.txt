Чоловік колишньої першої міністерки Шотландії Ніколи Стерджен був заарештований у зв'язку з розслідуванням щодо фінансів правлячої Шотландської національної партії (SNP).

Про це повідомляє ВВС, передає Укрінформ.
Зазначається, що наразі поліція допитує чоловіка Стерджен – 58-річного Пітера Муррелла, якого взяли під варту в середу вранці.
Поліція Шотландії повідомила, що офіцери проводять обшуки за низкою адрес у рамках цього розслідування. Поблизу дому Стерджен та Муррелла у Глазго та штаб-квартири партії в Единбурзі також перебувала поліція.
Як наголошується, розслідування стосується фінансів SNP. Згідно із заявою, партія зібрала загалом 666 953 фунти стерлінгів в період з 2017 по 2020 роки і пообіцяла витратити ці кошти на кампанію з організації майбутнього референдуму за незалежність. Однак станом на кінець 2019 року на рахунках партії залишилося менш як 97 тисяч фунтів стерлінгів.
У липні 2021 року поліція Шотландії розпочала офіційне розслідування щодо фінансів SNP після отримання скарг щодо використання пожертвувань в неналежних цілях.
Минулого місяця Муррелл пішов у відставку з посади виконавчого директора партії, яку він обіймав з 1999 року. Він одружений зі Стерджен з 2010 року.
Як повідомляв Укрінформ, у середині лютого перший міністр Шотландії Нікола Стерджен заявила, що йде у відставку після восьмирічної каденції на посаді. Новим лідером партії та першим міністром Шотландії став Хумза Юсаф.