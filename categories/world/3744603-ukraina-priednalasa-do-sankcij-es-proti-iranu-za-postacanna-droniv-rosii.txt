Україна приєдналася до санкцій Євросоюзу проти Ірану за підтримку Росії, зокрема постачання дронів-камікадзе.

Про це повідомляється на сайті Європейської ради, передає Укрінформ.
Окрім України, санкції також підтримали держави-кандидати в ЄС Північна Македонія, Чорногорія, Албанія, Боснія і Герцеговина, а також Ісландія, Ліхтенштейн та Норвегія, які входять до Європейської економічної зони.
«Іран надає військову підтримку агресивній війні Росії проти України. У зв'язку з цим Рада ЄС ще 20 липня ухвалила рішення включити п'ятьох фізичних осіб, причетних до розроблення та постачання безпілотників у РФ, до списку фізичних, юридичних і фізичних осіб, щодо яких застосовують обмежувальні заходи», — йдеться у заяві.
Як зазначається, Україна та вище перелічені країни забезпечать відповідність своєї національної політики цьому рішенню Ради ЄС.
«Європейський Союз бере до уваги це зобов’язання та вітає його», - йдеться у повідомленні.
Як повідомляв Укрінформ, з урахуванням потреби невідкладного та ефективного реагування на наявні загрози національним інтересам та безпеці України Кабінет Міністрів погодив припинення дії угоди про уникнення подвійного оподаткування з Іраном.