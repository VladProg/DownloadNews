Азербайджан запропонував Вірменії провести зустріч на вірмено-азербайджанському кордоні для продовження переговорів щодо мирного договору.

Про це повідомляє Укрінформ з посиланням на МЗС Азербайджану.
Згідно повідомлення Азербайджан готовий до прямих переговорів з Вірменією на двосторонній основі.
"Ми вважаємо, що обидві країни повинні разом ухвалити рішення про свої майбутні відносини. Відповідальність за продовження мирного процесу, включаючи вибір взаємоприйнятного місця проведення переговорів, або рішення зустрітися на державному кордоні, належить двом країнам", - йдеться у повідомленні.
Державне агентство Armenpress зазначило, що МЗС Вірменії 21 листопада повідомило, що шосту пропозицію Вірменії щодо укладення мирного договору було передано азербайджанській стороні.
Як повідомляв Укрінформ, прем'єр-міністр Вірменії Нікол Пашинян заявив, що Вірменія та Азербайджан змогли домовитися про основні принципи мирного договору.