NATS, постачальник послуг управління повітряним рухом у 15 найбільших аеропортах Великої Британії, заявив про «технічну несправність» у роботі авіадиспетчерів по всій країні.

Як передає Укрінформ, про це повідомляє Sky News.
«Наразі у нас виникла технічна проблема, і ми застосували обмеження потоку транспорту, щоб забезпечити безпеку. Інженери працюють над пошуком та усуненням несправності», - заявили в NATS.
При цьому не було вказано, скільки часу знадобиться, щоб вирішити проблему.
Тим часом європейська організація з безпеки аеронавігації «Євроконтроль» попередила про «дуже великі» затримки через «збій системи обробки даних про польоти» у Великій Британії.
У авіакомпанії Loganair повідомили, що в понеділок вранці стався збій комп’ютерних систем управління повітряним рухом у Великій Британії.

В аеропортах Дубліна та Корка заявили, що мають затримки деяких рейсів, проте в лондонському аеропорту Гатвік зазначили, що літаки все ще здійснюють посадку й злітають.
Як повідомляв Укрінформ, у січні Управління цивільної авіації США (FAA) заявило про збій в системі повідомлення авіаперсоналу (NOTAM), що призвело до заземлення всіх авіарейсів на території країни.