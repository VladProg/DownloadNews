Ризький міський суд засудив ексдепутата Сейму Яніса Адамсонса до 8,5 років позбавлення волі та пробаційного нагляду. Покарання присуджене за шпигунство на користь РФ, шахрайство, придбання і зберігання вогнепальної зброї та боєприпасів до неї без дозволу.

Як передає Укрінформ, про це повідомляє національний мовник LSM.
Другого обвинуваченого у справі, громадянина Росії Геннадія Силонова, також визнано винним і засуджено до семи років шести місяців позбавлення волі з двома роками пробаційного нагляду.
«У справі встановлено, що Яніс Адамсонс незаконно, систематично та цілеспрямовано збирав та передавав через громадянина РФ та ексспівробітника КДБ Геннадія Силонова закриту інформацію, а також іншу інформацію іноземній організації, а саме розвідувальній службі, якою в даному випадку була ФСБ РФ», – зазначив суддя Ерленс Ернстсонс.
Силонов також здійснював незаконний збір закритої та іншої інформації на користь і за завданням РФ. Серед іншого це була інформація, яка давала уявлення про роботу латвійських державних установ, правоохоронних органів та органів державної безпеки, містила відомості про систему державної оборони.
Обидва обвинувачені продовжують заперечувати свою провину і планують оскаржити вирок.
Адамсонс працював у комісії Сейму з оборони, внутрішніх справ та запобігання корупції, він не мав допуску до держтаємниці, однак мав право брати участь у засіданнях комісії з оборони, на яких посадові особи надавали інформацію обмеженого доступу.
Як повідомляв Укрінформ, Яніса Адамсонса затримали за підозрою у шпигунстві навесні 2021 року. У червні Сейм погодився на його взяття під варту, а пізніше – на видачу Адамсонса правоохоронним органам для кримінального переслідування.
Фото: LTV / Vita Anstrate