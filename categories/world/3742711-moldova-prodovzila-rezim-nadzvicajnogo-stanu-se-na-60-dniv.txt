Режим надзвичайного стану в Молдові продовжать іще на 60 днів, починаючи з 3 серпня.

Про це повідомляє Мoldpres, повідомляє Укрінформ.
Як зазначається, за проєкт відповідної постанови на понеділковому засіданні парламенту проголосували 55 депутатів. Парламентська опозиція бойкотувала пленарне засідання.
З проханням про продовження надзвичайного стану на трибуну парламенту вийшов прем'єр-міністр Дорін Речан. Він говорив про війну в Україні, а також про гібридну війну, яку Росія веде проти Молдови.
За словами прем'єр-міністра країни, необхідність цього рішення обумовлена ризиками та загрозами, породженими війною Російської Федерації в Україні.
«Війна йде дуже близько до кордону, ми бачимо, що відбувається у Запоріжжі, і там ми ризикуємо отримати виняткову ситуацію, яка може спричинити міграцію, у тому числі через Молдову. Але давайте також звернемо увагу на гібридну війну, яку веде Росія щодо нашої країни… Необхідність продовження надзвичайного стану виходить саме з того, що війна все ще продовжується. Війна все ще близька до нас, і уряд має оперативно втручатися, коли національна безпека під загрозою, або коли нам необхідно забезпечити безперервність інфраструктурних послуг, електропостачання та газопостачання», - заявив Речан.
Таким чином, під час надзвичайного стану Комісія з надзвичайних ситуацій Республіки Молдова видає обов'язкові та належні до виконання положення для голів органів центрального та місцевого публічного управління, державних установ, а також для громадян Республіки Молдова та інших осіб на території країни.
Надзвичайний стан у Молдові був запроваджений 24 лютого 2022 року з початком війни в Україні і продовжувався кожні два місяці.