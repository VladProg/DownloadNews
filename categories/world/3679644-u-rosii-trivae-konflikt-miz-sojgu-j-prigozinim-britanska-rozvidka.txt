Візит глави міноборони рф сергія шойгу на тимчасово захоплені території в Україні став відповіддю на поїздку глави пвк "вагнера" євгена пригожина на передову.

Як передає Укрінформ, про це у Твіттері повідомляє Міноборони Британії з посиланням на дані розвідки.
«4 березня 2023 року міноборони росії оприлюднило відео візиту в Україну міністра оборони рф сергія шойгу. Існує реальна вірогідність, що це частково стало відповіддю на нещодавні кадри глави пвк "вагнера" євгена пригожина, який відвідував своїх бійців на передовій. У «вагнерівців» триває конфлікт з міністерством оборони росії, і шойгу, ймовірно, чутливий до того, коли його порівнюють із пригожиним», - заявили у міністерстві.
Зазначається, що єдиним російським польовим командиром, показаним на відео, був генерал-полковник рустам мурадов, який відповідає за Вугледарський напрямок Донецької області, де за останні три місяці провалилися кілька штурмів.
«До недавнього часу російське командування розглядало прорив у Вугледарі як ключовий спосіб досягти оперативно-значимого прориву на українських рубежах. Нині російські військові, ймовірно, зіткнулися з дилемою: спробувати наступний штурм Вугледара або підтримувати інтенсивні бої далі на північ поблизу Бахмута та Кремінної», - додали в Міноборони.
Як повідомляв Укрінформ, у Центрі протидії дезінформації при РНБО заявили, що розлад між керівництвом кадрових і приватних військових формувань свідчить про слабкість влади путіна та суттєві проблеми на українсько-російському фронті.