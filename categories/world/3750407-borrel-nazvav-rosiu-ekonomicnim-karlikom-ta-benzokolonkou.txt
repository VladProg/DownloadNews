Високий представник ЄС з зовнішньої політики та політики безпеки Жозеп Боррель вважає, що Росія це «економічний карлик» та «бензоколонка»

Про це Боррель сказав у інтерв’ю El Pais, передає Укрінформ.
Високий представник ЄС зауважив, що Путін, вирішивши розпочати повномасштабне вторгнення в Україну, "майже в усьому помилявся" – зокрема у здатності контролювати країни Євроспільноти через енергетичну залежність.
"Путін збирається пожертвувати своїм народом та своєю армією заради свого особистого та політичного виживання, і саме тому так важко вести перемовини про мир", – зазначив Боррель.
При цьому він позитивно оцінив переговори щодо української Формули миру, які відбулись у Саудівській Аравії, відзначивши участь у них Китаю.
"Хоча Китай ніколи не скаже прямо, що він зменшує свою підтримку Росії або сприяє її явній поразці, Пекін зовсім не влаштовує теперішня ситуація. Щонайменше – згадками про ядерну зброю", – сказав європейський дипломат.
Коментуючи політику ЄС щодо Китаю, Боррель зауважив, що неможливо порівнювати КНР та Москву.
"Китай – реальний геополітичний актор, тоді як РФ – економічний карлик, бензоколонка, власник якої має атомну бомбу", – заявив високий представник ЄС.
Як повідомлялося, Жозеп Боррель на початку липня мав відвідати Пекін та зустрітися з тодішнім міністром закордонних справ Цинь Ганом, однак офіційний Пекін скасував візит без пояснення причин.