Генеральний секретар НАТО Єнс Столтенберг підтвердив, що погодився на продовження своїх повноважень до 1 жовтня 2024 року - востаннє.

Як передає Укрінформ, про це він заявив в інтерв’ю CNN.


“This is my last extension” as NATO Secretary General, says @jensstoltenberg. He tells me that “to be a secretary general that keeps this big alliance together, that has been extremely meaningful.” pic.twitter.com/y6rVQVuVO9
— Christiane Amanpour (@amanpour) August 30, 2023

«Так, це моє останнє продовження повноважень», - сказав Столтенберг, відповідаючи на запитання журналістки, і при цьому розсміявся.
Він наголосив, що для нього велика честь займати пост генерального секретаря НАТО. "І це надзвичайно важливо, особливо зараз, коли в Європі йде повномасштабна війна», - додав Столтенберг.
За його словами, союзникам необхідно триматися разом. «І не в останню чергу, нам потрібно, щоб Європа і Північна Америка були єдиними, а бути генеральним секретарем, аби сприяти цьому - справді великий привілей», - переконаний Столтенберг.
На його думку, також важливо, що США та європейські союзники виділяють значні кошти на підтримку України, надають сучасне озброєння та проводять навчання українських військових. Останній приклад – рішення щодо передачі Києву літаків F-16.
«Тому бути генеральним секретарем, який узгоджує це все, надзвичайно важливо», - зауважив Столтенберг.
Він також зазначив, що коли президент РФ Володимир Путін спробував перешкодити розширенню НАТО, то домігся зворотного.
«Він хотів, аби НАТО стало меншим, а НАТО стає більшим в Європі, повна протилежність тому, чого він хотів», – сказав генсек Альянсу.
Продовження повноважень Столтенберга ще на рік було узгоджено країнами НАТО 4 липня. Пізніше рішення було затверджено на саміті Альянсу 11-12 липня у Вільнюсі. Столтенберг зберіг свій пост до 1 жовтня 2024 року. Це вже шосте продовження його повноважень.