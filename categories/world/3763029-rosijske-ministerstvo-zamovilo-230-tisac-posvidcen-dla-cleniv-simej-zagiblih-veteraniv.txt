Міністерство праці та соціального захисту РФ замовило понад 750 тисяч посвідчень для «ветеранів бойових дій» та 230 тисяч - для членів сімей загиблих «ветеранів».

Як передає Укрінформ, про це повідомило видання «Верстка», яке дослідило дані на порталі держзакупівель РФ.
Зокрема, 200 тисяч бланків посвідчень «членів сімей загиблих ветеранів» розподілятимуть у міноборони, ще 30 тисяч – у мінсоцзахисту.
У травні 2023 року мінсоцзахисту РФ вже укладало подібний контракт – тоді було замовлено понад 95 тисяч ветеранських посвідчень та 23 716 для сімей загиблих. Замовлення робилися і торік, але тоді йшлося лише про кілька тисяч бланків.
Загалом у Росії з початку війни, розв’язаної проти Україні, замовлено вже понад 900 тисяч посвідчень «ветеранів» та близько 260 тисяч документів для членів сімей загиблих.
До переліку тих, кому надаються посвідчення «члена сім'ї загиблого (померлого) інваліда війни, учасника Великої Вітчизняної війни та ветерана бойових дій», з червня включаються також родичі загиблих на війні «добровольців», серед яких і найманці ПВК «Вагнер».
Кількість замовлених посвідчень побічно може свідчити про рівень втрат російських військ, зауважує видання.
Як повідомлялося, за даними Генштабу ЗСУ, на ранок 18 вересня втрати російських загарбників становлять 272 940 вбитими.