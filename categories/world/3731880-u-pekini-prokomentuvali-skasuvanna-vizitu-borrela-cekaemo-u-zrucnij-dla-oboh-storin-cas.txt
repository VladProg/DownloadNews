У МЗС КНР заявили, що Китай цінує відносини з Євросоюзом і запрошує високого представника ЄС з питань зовнішньої та безпекової політики Жозепа Борреля здійснити візит до Пекіна у найближчий зручний для обох сторін час.

Про це на брифінгу заявив речник МЗС КНР Ван Веньбінь, коментуючи скасування китайською стороною запланованого на наступний тиждень візиту Борреля, передає кореспондент Укрінформу.
За словами речника, Китай надає великого значення відносинам із Євросоюзом і «підтримує обміни з ЄС на всіх рівнях та у різних сферах».
«Ми чекаємо високого представника Жозепа Борреля з візитом до Китаю в найближчий зручний для обох сторін час», – сказав Ван.
Він додав, що Китай готовий підтримувати зв’язок із Європейським Союзом із цього приводу.
Як повідомляв Укрінформ, Китай без уточнення причин скасував запланований візит очільника дипломатичного відомства ЄС Жозепа Борреля до Пекіна, який мав розпочатися 10 липня.