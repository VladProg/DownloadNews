Президент росії володимир путін у п'ятницю підписав кілька нових законодавчих актів. За одним із них запроваджується довічне позбавлення волі за «державну зраду».

Як передає Укрінформ, підбірку нових законів зібрало Радіо Свобода.
Отже, тепер закон про поправки до Кримінального кодексу посилює покарання до довічного ув'язнення за «державну зраду». Раніше визнаним винними у держзраді могло загрожувати до 20 років позбавлення волі.
Ще один закон, підписаний путіним, передбачає покарання до п'яти років позбавлення волі за підтримку рішень міжнародних організацій, у яких не бере участі росія. Це стосується й підтримки рішень Міжнародного кримінального суду в Гаазі, який у березні виписав ордер на арешт президента путіна.
Посилюється покарання за деякими кримінальними статтями. За диверсію тепер передбачається покарання до 20 років колонії (раніше було 15). До 20 років посилюється відповідальність за вчинення дій, які створили загрозу загибелі людей та спрямовані на дестабілізацію ситуації в країні. За сприяння терористичній діяльності мінімальний поріг покарання збільшується з п'яти до семи років.
Закон "Про громадянство" передбачає можливість його позбавлення за діяння, які суд визнає дискредитацією армії або розповсюдженням так званих фейків про неї, та за "вчинення дій, що створюють загрозу національній безпеці". До них можуть належати й публічні заклики до "дій проти територіальної цілісності країни", заклики до екстремізму та реабілітація нацизму. Закон стосується тільки тих росіян, громадянство у яких придбане, а не народжене.
Водночас у новому законі спрощено умови отримання російського громадянства для більш ніж 20 категорій осіб. Зокрема, позачергово зможуть стати громадянами росії іноземці, які уклали контракт про службу в російській армії та "інших військових формуваннях" терміном не менше ніж на рік.
Після початку повномасштабного вторгнення рф в Україну, в росії регулярно приймаються все більш жорсткі репресивні закони.