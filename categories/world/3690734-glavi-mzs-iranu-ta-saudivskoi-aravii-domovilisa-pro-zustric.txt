Глава МЗС Ірану Хосейн Амір Абдоллахіян та міністр закордонних справ Саудівської Аравії принц Фейсал бен Фархан Аль Сауд у телефонній розмові домовилися провести особисту зустріч.

Про це повідомляє Сіньхуа, передає Укрінформ.
Як зазначається, очільник МЗС Ірану висловив задоволення позитивною тенденцією розвитку двосторонніх відносин.
Своєю чергою його колега із Саудівської Аравії наголосив на необхідності постійних контактів і зустрічей між офіційними особами двох країн, назвавши заходи, які вживаються Тегераном і Ер-Ріядом, "позитивними та задовільними".
Міністри також обговорили угоду, підписану Іраном та Саудівською Аравією в Пекіні 10 березня, про нормалізацію дипломатичних відносин.
Про дату й місце ймовірної зустрічі поки що не повідомляється, зауважує Сіньхуа.
Згідно з повідомленням МЗС Ірану, це вже третя телефонна розмова між главами зовнішньополітичних відомств двох країн протягом тижнів, що минули після підписання угоди.
Нагадаємо, у березні стало відомо, що Іран та Саудівська Аравія погодилися відновити дипломатичні відносини через сім років після їх розриву.
Саудівська Аравія розірвала дипвідносини з Іраном в січні 2016 року після того, як демонстранти штурмували її посольство в Тегерані. Перед тим Саудівська Аравія стратила відомого шиїтського священнослужителя - це й спровокувало демонстрації. Відтоді дві країни були суперниками в регіоні.
Фото: DW