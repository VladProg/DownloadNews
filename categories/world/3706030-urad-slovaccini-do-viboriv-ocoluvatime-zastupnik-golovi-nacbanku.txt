Заступник голови Нацбанку Словаччина Людовіт Одор очолить уряд технократів після того, як прем’єр-міністр Едуард Хегер пішов у відставку за декілька місяців до дострокових парламентських виборів у країні.

Як передає Укрінформ, про це повідомляє Reuters із посиланням на рішення президента країни, Зузани Чапутової.
Чапутова також сказала, що після 15 травня призначить решту уряду технократів Одора.
Зазначається, що сам 46-річний Одор з 2018 року працює заступником голови Національного банку Словаччини.
Дострокові парламентські вибори в країні були призначені на вересень цього року після того, як прем’єр-міністру Едуарду Хегеру у січні висловили вотум недовіри. Відтоді він продовжував виконувати обов’язки глави уряду.
Як повідомляв Укрінформ, 7 травня прем’єр-міністр Словаччини Едуард Хегер звернувся до президента Зузани Чапутової з проханням про відставку.
Цього тижня у Словаччині подали у відставку відразу два міністри - сільського господарства та закордонних справ.