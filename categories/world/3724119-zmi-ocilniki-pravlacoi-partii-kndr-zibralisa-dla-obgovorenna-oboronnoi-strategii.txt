Правляча у Північній Кореї Трудова партія скликала розширений пленум свого Центрального комітету, найвищого керівного органу, для обговорення оборонної стратегії країни у відповідь на істотні зміни міжнародної обстановки.

Про це з посиланням на північнокорейське інформагентство KCNA повідомляє Yonhap, передає Укрінформ.
Як ідеться у повідомленні, засідання ЦК Трудової партії Кореї (ТПК) 8-го скликання проходить під головуванням лідера країни й генерального секретаря партії Кім Чен Ина.
Упродовж кількох днів партійні очільники обговорюватимуть «питання державної дипломатичної та оборонної стратегії, щоб впоратися зі зміненою міжнародною обстановкою», а також розглянуть економічні проєкти, розпочаті в першій половині цього року.
Центральний комітет правлячої партії, до якого входять і всі вищі керівники державних відомств КНДР, відбувається в той момент, коли Північна Корея прагне зміцнити зв’язки з Росією та Китаєм на тлі загострення китайсько-американського суперництва та війни Росії проти України.
Пхеньян також зіткнувся зі значним посиленням співпраці у сфері безпеки між Південною Кореєю, Сполученими Штатами і Японією, які вирішили зміцнити стримування КНДР і, зокрема, до кінця року створити єдину систему обміну даними про північнокорейські ракетні пуски у режимі реального часу.
Останніми тижнями Пхеньян продовжував нагнітати напруженість, запустивши дві балістичні ракети малої дальності в четвер, а перед цим, 31 травня, провівши невдалу спробу запуску космічної ракети з військовим супутником-шпигуном.
Як повідомляв Укрінформ, Сполучені Штати, на тлі зростання загроз із боку КНДР, продовжуватимуть посилення обороноздатності Японії, включаючи отримання нею можливостей вражати цілі на території противника.