Європейський Союз оприлюднив сьогодні подробиці щодо змісту 11-го пакету санкцій, який сьогодні був офіційно ухвалений Радою ЄС.

Як повідомляє Укрінформ, про це йдеться у повідомленні, яке оприлюднене сьогодні на сайті Європейської Ради.
«Наші санкції вже мають високу ціну для російської економіки та для спроможності Кремля фінансувати свою агресію. Сьогоднішній пакет збільшує наш тиск на Росію та на воєнну машину Путіна. Перериваючи шляхи для обминання, ми доведемо до максимуму тиск на росію, надалі позбавляючи її ресурсів, яких вона відчайдушно потребує для продовження своєї злочинної війни проти України», - сказав з цього приводу Високий представник ЄС Жозеп Боррель.
Зазначається, що для запобігання обминанню вжитих обмежувальних заходів ЄС вирішив надалі зміцнювати багатосторонню та двостороннє співробітництво з третіми країнами, а також підвищити обсяги технічної допомоги. Лише в тих випадках, коли ці зусилля не приноситимуть очікуваних результатів, ЄС вживатиме швидкі, пропорційні та цілеспрямовані дії, які будуть спрямовані виключно на те, щоб позбавити Росію ресурсів, що дозволяють їй продовжувати загарбницьку війну проти України. Ці санкції матимуть форму індивідуальних заходів у відповідь на залучення третіх країн до операцій з обминання санкцій. Європейський Союз буде знову долучатися до конструктивного діалогу з третіми країнами, яких це стосується, після ухвалення таких індивідуальних заходів.
Якщо такі індивідуальні санкції та спроби налагодити конструктивну взаємодію не принесуть результатів, і дії з обминання санкцій залишатимуться суттєвими та систематичними, ЄС має можливість застосувати виключні, крайні заходи. В такому випадку Рада ЄС може приймати одноголосні рішення щодо обмеження продажу, постачання, трансферних перевезень або експорту товарів та технологій, експорт яких до Росії вже є забороненим, до третіх країн, дії або юрисдикція яких демонструють високий ризик обминання санкцій, особливо у тому, що стосується товарів та технологій, які можуть використовуватися на полі бою.
Як повідомили Укрінформу в Представництві ЄС в Україні, 11-м пакетом санкцій передбачається:
Заборона транзиту
Запроваджено заборону транзиту через територію Росії:
- товарів та технологій, які можуть сприяти військовому та технологічному посиленню Росії або розвитку сектору оборони та безпеки;
- товарів та технологій, призначених для використання в авіації або космічній промисловості;
- палива для реактивних двигунів і паливних добавок, що експортуються з Євросоюзу.
Імпортно-експортний контроль та обмеження
ЄС внесено додаткових 87 позицій до переліку суб’єктів, які безпосередньо підтримують ВПК Росії у її війні проти України. Вони підпадають під жорсткіші експортні обмеження щодо товарів і технологій подвійного використання. До списку входять чотири іранські компанії, які виробляють безпілотні літальні апарати і постачають їх до Росії, а також деякі російські організації, які займаються розробкою, виробництвом і постачанням електронних компонентів для ВПК та інші суб’єкти, які беруть участь в обході торговельних обмежень. Крім того, розширено список заборонених товарів, які можуть сприяти технологічному вдосконаленню російського сектору оборони та безпеки, включаючи: електронні компоненти, напівпровідникові матеріали, обладнання для виробництва та тестування електронних інтегральних схем і друкованих плат, прекурсори енергетичних матеріалів та прекурсори хімічної зброї, оптичні компоненти, навігаційні прилади, метали, що використовуються в оборонному секторі та морське обладнання.
Заборона пропагандистських ЗМІ
З метою припинення систематичної міжнародної кампанії РФ з маніпулювання ЗМІ, спрямованої на посилення дестабілізації сусідніх країн, у т.ч. ЄС, в 11-му пакеті санкцій призупинено дії ліцензій на мовлення ще п’ятьох медіа ресурсів: RT Balkan, Oriental Review, Tsargrad, New Eastern Outlook і Katehon.
Ці ЗМІ знаходяться під постійним прямим чи опосередкованим контролем керівництва РФ та використовувалися для постійних пропагандистських акцій, спрямованих на політичні партії, особливо під час виборів, громадянське суспільство в ЄС та сусідніх країнах, шукачів притулку, російські етнічні меншини, гендерні меншини та функціонування демократичних інститутів в ЄС.
Відповідно до Хартії основоположних прав, запроваджені обмеження не перешкоджатимуть цим ЗМІ та їхнім співробітникам здійснювати діяльність у ЄС, окрім мовлення, наприклад дослідження та інтерв'ю.
Дороги і порти
ЄС поширив заборону на перевезення вантажів до ЄС автомобільним транспортом, зокрема причепами та напівпричепами, зареєстрованими в Росії, у тому числі на вантажівки, зареєстровані за межами Росії. Крім того, з огляду на різке збільшення випадків оманливої практики суден, що транспортують сиру нафту та нафтопродукти, Рада ЄС заборонила доступ до портів і шлюзів ЄС будь-яким суднам, які здійснюють перевалку з судна на судно, якщо у компетентних органів є підстави підозрювати, що судно або порушує заборону на імпорт російської сирої нафти та нафтопродуктів морським транспортом до ЄС, або транспортує російську сиру нафту чи нафтопродукти, що придбані вище встановленої граничної ціни (oil price cap).Така ж заборона буде застосовуватися до суден, якщо у компетентних органів є вагомі підстави підозрювати, що вони незаконно втручаються, вимикають або іншим чином відключають свою навігаційну систему під час транспортування російської сирої нафти та нафтопродуктів у порушення міжнародних угод, правил і стандартів.
Енергетика
Припинено дію тимчасового виключення, наданого Німеччині та Польщі на постачання сирої нафти з Росії через північну ділянку нафтопроводу «Дружба». Однак нафта, яка походить з Казахстану чи іншої третьої країни, зможе продовжувати транзит через росію та імпортуватися в ЄС через нафтопровід «Дружба».
Індивідуальні санкції
До списків індивідуального режиму санкцій включено понад 100 фізичних та юридичних осіб.
Як написав у Телеграмі керівник Офісу Президента Андрій Єрмак, додавши відповідний скрін повідомлення від МЗС Естонії, новий, одинадцятий, пакет санкцій Євросоюзу проти РФ містить механізм протидії обходу обмежень Росією, що має нетивно вплинути на російський ВПК і їхню здатність виробляти ракети.
"За допомогою цього механізму планується обмежити продаж та передачу чутливих технологій і продуктів подвійного призначення іншим країнам, які допомагають росіянам обходити санкції", – написав Єрмак.

Відповідно, зазначив він, це має негативно вплинути на російський ВПК та їхню здатність виробляти ракети. "Допомога в обході санкцій має стати невигідною для інших", – зазначив він.
За інформацією керівника ОП, черговий пакет містить також індивідуальні обмеження.
Єрмак зауважив, що група Макфола–Єрмака пропонувала низку кроків, які увійшли до санкційного пакету.
Як повідомлялося, в четвер 11-й пакет санкцій ЄС проти Росії у зв’язку із її агресією проти України був погоджений на рівні послів – постійних представників країн-членів при ЄС.