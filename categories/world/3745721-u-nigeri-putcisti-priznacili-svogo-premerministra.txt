Військові, які захопили владу в Нігері, в понеділок призначили колишнього міністра фінансів Алі Махамана Ламіна Зейне новим прем'єр-міністром.

Як повідомляє Укрінформ, про це передає Le Figaro.
Зазначається, що Алі Махаман Ламін Зейне був міністром фінансів Нігеру з 2002 року до державного перевороту майора Салу Джибо в 2010 році.
Нігерійські військові також призначили нового командувача президентської гвардії - підполковника Хабібу Ассумана.
Додається, що ці призначення відбулися наступного дня після того, як Економічне співтовариство західноафриканських держав (ЕКОВАС) висунуло правлячій армії ультиматум з вимогою відновити на посаді президента Мохамеда Базума.
У ЕКОВАС не виключили застосування сили, якщо ця вимога не буде виконана.
Президент Базум залишається ізольованим у своїй приватній резиденції з дня перевороту.
Як повідомляв Укрінформ, у Нігері група військових заявила про усунення від влади демократично обраного президента Мохамеда Базума та його уряду.
Натовпи прибічників хунти 30 липня пройшли маршем у столиці країни Ніамеї. Дехто з них розмахував російськими прапорами і вигукував ім’я Путіна.
Фото: DR