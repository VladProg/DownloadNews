Станом на ранок 16 лютого, кількість загиблих від землетрусів досягла показника понад 41 987 осіб. Дані по Сирії не оновлювалися від учора.

Оновлене число загиблих оприлюднив AFAD, передає Укрінформ з посиланням на TRT Haber.
“У провінціях Кахраманмараш, Ґазіантеп, Шанлиурфа, Діярбакир, Адана, Адияман, Османіє, Хатай, Кіліс, Малатья та Елязиґ загалом загинуло 36 187 людей і 108 068 зазнали поранень. 216 347 постраждалих від стихійного лиха евакуювали з регіону в інші провінції”, - повідомляє AFAD.
Загальна кількість задіяних у пошуково-рятувальних операціях та організації різних робіт на місцях перевищує 253 тисячі людей, задіяно більше 12,5 тис. одиниць техніки. Повітряним мостом, який діє в регіон та з регіону з перших днів після землетрусу, здійснено майже 6,5 тисяч вильотів.
Як передає Al Jazeera, кількість загиблих у Сирії - більше 5800. Це число, визначене на основі даних ООН та уряду режиму в Сирії, не змінювалося від учора.
Як повідомляв Укрінформ, внаслідок землетрусів, які сталися 6 лютого на південному сході Туреччини, у земній корі утворився розлом завдовжки 400 км.
Фото: АА