У Китаї колишнього заступника голови Постійного комітету Народних зборів (обласної ради) північно-східної провінції Хейлунцзян, визнаного винним в отриманні хабарів на майже $5 мільйонів, засудили до 13 років позбавлення волі з конфіскацією майна.

Про це повідомляє Xinhua, передає Укрінформ.
Слідство встановило, що колишній високопоставлений чиновник Сун Сібінь впродовж шістнадцяти років, із 2005-го по 2021-й, використовував свої високі посади у провінційній владі для незаконного сприяння третім особам у веденні бізнесу, отриманні державних контрактів та просуванні по службі, отримавши взамін гроші та цінні речі на суму понад 35,3 млн юанів (близько $4,92 млн).
Його також визнали винним у нецільовому використанні 50 млн юанів (майже $7 млн) зі спецфондів адміністративного центру провінції міста Харбін, які за його рішенням у 2014 році були передані ряду місцевих підприємств для розширення виробництва.
За вироком суду Сун також був оштрафований на 3 млн юанів ($450 тисяч), а всі незаконно отримані ним доходи конфісковані й передані до державної скарбниці.
Повідомляється, що при винесенні вироку суд врахував правдиве зізнання підозрюваного у своїх злочинах, його каяття і співпрацю в поверненні незаконної вигоди та призначив йому м’який вирок. У Китаї в подібних справах із мільйонними хабарями звинувачені отримують довічні терміни за гратами.
Як повідомляв Укрінформ, федеральний прокурор Швейцарії заявив, що висунув дочці колишнього президента Узбекистану обвинувачення в отриманні хабарів і керівництві злочинною організацією під назвою «Офіс».
Гульнару Карімову, доньку Іслама Карімова, який правив Узбекистаном з 1991 по 2016 рік, звинувачують у керівництві схемою, через яку нібито проходили сотні мільйонів доларів хабарів від телекомунікаційних компаній.
Фото: ЕРА