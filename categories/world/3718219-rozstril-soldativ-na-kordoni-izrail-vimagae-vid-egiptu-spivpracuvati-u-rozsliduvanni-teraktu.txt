Прем'єр-міністр Ізраїлю Біньямін Нетаньягу прокоментував у неділю, 4 червня, на засіданні уряду теракт на кордоні з Єгиптом днем раніше, внаслідок якого загинули троє солдат ЦАХАЛу.

Як передає Укрінформ, про це повідомляє Vesty.co.il.
«Інцидент на кордоні з Єгиптом серйозний і винятковий у своєму роді. Буде проведена ретельна перевірка. Ізраїль заявив керівництву Єгипту, що сподівається на ретельний спільний аналіз події. Це частина нашої спільної важливої співпраці у сфері безпеки», - сказав Нетаньягу.
Він також висловив співчуття сім'ям загиблих солдатів.
Після цього прем'єр пообіцяв, що уряд зробить всі належні висновки щодо прикордонної зони, де все ще діють контрабандисти і час від часу терористи намагаються вдарити по ізраїльських солдатах.
«Ми зробимо все, що в наших силах, щоби подібні трагічні події більше не повторювалися», - зазначив Нетаньягу.
Як повідомляв Укрінформ, єгипетський поліцейський застрелив двох ізраїльських солдатів, які стояли на посту охорони біля кордону в суботу вранці. Через декілька годин на території Ізраїлю відбулась друга перестрілка, внаслідок якої було вбито ще одного солдата збройних сил Ізраїлю.