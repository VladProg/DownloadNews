Сполучені Штати не вважають, що угруповання «Вагнер» могло бути причетним до перевороту в Нігері та скептично ставляться до «публічного святкування» росіянами подій у цій африканській країні.

Про це заявив у вівторок під час брифінгу у Вашингтоні речник Державного департаменту США Метью Міллер, передає власний кореспондент Укрінформу.
«Ми, безперечно, бачимо, як «Вагнер» намагається скористатися цією ситуацією щоразу, коли вона виникає в Африці. Але ми, як я говорив раніше, не бачили жодної ролі «Вагнера» в підбурюванні цієї спроби захоплення (влади – ред.)»,- зазначив представник зовнішньополітичного відомства.
Крім того, він підкреслив, що Сполучені Штати не спостерігають ознак військової присутності ПВК «Вагнер» у Нігері.
Водночас, за його словами, у Вашингтоні бачили, як Пригожин «публічно святкував» те, що трапилося в Нігері. Крім того, представник Держдепу скептично висловився щодо появи російських прапорів у натовпі прихильників хунти, що захопила владу в Нігері.
Як повідомляв Укрінформ, наприкінці липня в Нігері стався військовий переворот. Законно обраного президента Базума було ув’язнено в його резиденції. Регіональна організація західноафриканських країн ЕКОВАС висунула ультиматум путчистам повернути законну владу, інакше вони розпочнуть «військову інтервенцію». Путчисти, яких вже підтримали сусідні Малі та Буркіна-Фасо, закрили повітряний простір над Нігером та відмовилися вести переговори. Водночас США не втрачають надії вирішити питання шляхом переговорів. Напередодні до Нігеру вилетіла заступниця держсекретаря США Вікторія Нуланд.
Фото: c-span.org