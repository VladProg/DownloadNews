Починаючи з 28 квітня, експорт дронів з території Польщі до України може відбуватися на основі загального дозволу, наданого міністром розвитку і технології Республіки Польща.

Як передає Укрінформ, про це у Фейсбуці повідомила перший віцепрем’єр-міністр України – міністр економіки Юлія Свириденко.
"Відзавтра експорт дронів з території Польщі до України може відбуватись на основі загального дозволу, наданого міністром розвитку і технології Республіки Польща. Неважливо, хто ви: комерційна чи неприбуткова організація, чи фізична особа. Таким дозволом може скористатись будь-який суб'єкт", - написала Свириденко.
Вона наголосила, що відтепер не потрібно отримувати індивідуальний дозвіл при кожному експорті партії дронів. Список безпілотників, експорт яких передбачений загальним дозволом, є у розпорядженні міністра розвитку і технології Польщі від 19 квітня.
Як повідомляв Укрінформ, у лютому Кабінет Міністрів ухвалив постанову, яка прискорить та спростить ввезення БПЛА та комплектуючих до них.
Фото ілюстративне