Глава Держдепартаменту США Ентоні Блінкен і президент Європейської Ради Шарль Мішель обговорили питання подальшої підтримки України в умовах її протистояння російській агресії.

Про це офіційно повідомили в середу в Держдепі за результатами переговорів двох лідерів, передає Укрінформ.
«Держсекретар Блінкен і президент Мішель підтвердили підтримку з боку США і Євросоюзу суверенітету, незалежності й територіальній цілісності України», - зауважили в американському зовнішньополітичному відомстві.
Крім того, зазначається, що сторони окремо обговорили можливості для підтримки сталого й тривалого миру між Вірменією та Азербайджаном.
Як повідомляв Укрінформ, у середу держсекретар США Блінкен зустрівся з главою МЗС Іспанії Альбаресом. Іспанська сторона запевнила, що під час головування в Раді Європейського Союзу в другій половині цього року офіційний Мадрид зосередиться на забезпеченні постійної підтримки України.