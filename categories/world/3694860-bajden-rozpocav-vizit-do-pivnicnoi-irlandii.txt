Президент США Джо Байден прибув до столиці Північної Ірландії - міста Белфаст у 25-ту річницю Угоди Страсної п’ятниці.

Про це повідомляє Sky News, передає Укрінформ.
Як зазначається, в аеропорту Белфаста Байдена зустрів прем'єр-міністр Великої Британії Ріші Сунак. Обидва лідери провели коротку зустріч, перш ніж президент США поїхав з аеропорту на броньованому автомобілі.
Візит глави Білого дому на острів Ірландія триватиме чотири дні.
Зокрема, у середу, 12 квітня, він проведе двосторонню зустріч із прем’єр-міністром Сунаком, зустрінеться з лідерами п’яти основних політичних партій Північної Ірландії та виступить із промовою в новому кампусі Ольстерського університету у Белфасті.
Потім Байден вирушить на свою прабатьківщину – у графство Лаут в Ірландії, де відвідає замок Карлінгфорд.
У четвер, 13 квітня, президент США зустрінеться із президентом Ірландії Майклом Д. Хіггінсом, звернеться до парламенту Ірландії та відвідає прийом у Дублінському замку.
Наприкінці поїздки, 14 квітня, Джо Байден відвідає графство Мейо, де виступить із публічною промовою у соборі Святого Муредаха в Балліні.
Під час візиту Байдена до Північної Ірландії у країні проводиться найбільша поліцейська операція за останні 10 років. Її вартість становить близько 7 мільйонів фунтів стерлінгів (понад 8,6 мільйона доларів).
Ввечері у вівторок, за кілька годин до прильоту Байдена, поліція Північної Ірландії виявила на кладовищі у районі Крегган чотири ймовірні трубчасті бомби.
Угода Страсної п’ятниці – угода, підписана 10 квітня 1998 року між республіканцями та юніоністами із метою припинити тридцятилітнє насильство у Північній Ірландії, відоме як Смута, яке почалося наприкінці 1960-х років і внаслідок якого було вбито понад 3600 людей.
Як повідомляв Укрінформ, 10 квітня в ірландському місті Лондондеррі кілька людей у масках напали на поліцію із запальними бомбами та іншими предметами під час параду проти Угоди Страсної п’ятниці.
Фото: politico.com