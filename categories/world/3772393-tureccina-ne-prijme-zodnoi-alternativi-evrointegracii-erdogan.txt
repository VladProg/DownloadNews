Туреччина не прийме жодної альтернативи інтеграції в Європейський Союз, окрім повного членства.

Про це президент Туреччини Реджеп Тайїп Ердоган сказав на спільній з канцлером Австрії Карлом Нехаммером пресконференції, повідомляє кореспондент Укрінформу.
“Під час зустрічі з паном канцлером ми обмінялися думками щодо відносин між Туреччиною та Європейським Союзом. Європейська інтеграція буде завершена лише з повним членством Туреччини в Союзі. На цьому етапі я особливо підкреслив, що ми не приймемо жодної альтернативи, крім повного членства”, - сказав Ердоган.
Він наголосив на тому, що Туреччина щиро прагне покращення відносин із Євросоюзом і підтверджує прагнення щодо вступу.
“Однак ми не можемо побачити такого ж підходу з боку Європейського Союзу”, - зауважив Ердоган.
Як повідомляв Укрінформ, раніше Ердоган заявив, що Туреччина може «піти різними шляхами» з ЄС, зокрема з огляду на останню доповідь Європарламенту щодо Туреччини.
Фото: Getty Images