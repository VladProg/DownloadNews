Високий представник ЄС Жозеп Боррель запросив на сьогоднішню надзвичайну неформальну зустріч міністрів закордонних справ країн Євросоюзу представників Ізраїлю та Палестини.

Про це він повідомив у соцмережі Х, передає Укрінформ.
«Я запросив міністра закордонних справ Ізраїлю Елі Коена приєднатися до зустрічі міністрів закордонних справ ЄС, яку я скликаю сьогодні в другій половині дня. Я також запросив міністра закордонних справ Ріяда Аль-Малікі виступити на засіданні і представити позицію Палестинської адміністрації», – написав Боррель.
Як повідомляв Укрінформ, сьогодні, 10 жовтня, в Омані за ініціативою високого представника ЄС Жозепа Борреля відбудеться надзвичайна неформальна зустріч міністрів закордонних справ країн ЄС. Ця зустріч буде присвячена реагуванню на ситуацію, що склалася у зв’язку з нападом ХАМАС на Ізраїль.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися в країну, одночасно завдаючи масованого ракетного удару.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
Кількість загиблих внаслідок атак ХАМАС сягнула 900 осіб. Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.
В Армії оборони Ізраїлю (ЦАХАЛ) заявили, що протягом ночі завдали ударів по понад 200 цілях у секторі Гази. Також зазначається, що на території Ізраїлю було знайдено 1500 тіл терористів ХАМАС, і жоден бойовик ХАМАС не перетнув кордон Ізраїлю з понеділка ввечері.
За даними ООН, понад 180 тис. людей стали переселенцями за останні 24 години в секторі Гази.