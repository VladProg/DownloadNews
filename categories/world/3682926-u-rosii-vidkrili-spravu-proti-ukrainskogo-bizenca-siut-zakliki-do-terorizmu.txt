У росії порушили кримінальну справу за статтею про заклики до тероризму проти українського біженця Прохора Нейжмакова, який критикував у Телеграмі війну проти України та російське керівництво.

Як передає Укрінформ, про це повідомляє ТГ-канал видання "Астра".

За даними журналістів, навесні минулого року Нейжмаков виїхав із міста Рубіжне Луганської області України у Володимирську область до матері та сестри. У росії українець отримав свідоцтво про надання тимчасового притулку.
На початку березня Нейжмакова затримали після повідомлень, які він у листопаді минулого року залишив у Телеграм-чаті "Володимирська банда". Слідчі стверджують, що Нейжмаков, зокрема, написав "просто знищуєте мою країну", "скільки вбитих чоловіків і братів у зв'язку з цими конфліктами", "подякуй дядькові Володьці, завдяки якому я не маю домівки, освіти та всього іншого”.
Який запобіжний захід обрали для Нейжмакова, невідомо. Максимальне покарання за статтею про заклики до тероризму – сім років позбавлення волі.
З початку російського збройного нападу на Україну за антивоєнну позицію в росії затримали майже 20 тисяч людей. Понад 450 осіб проходять у кримінальних справах.