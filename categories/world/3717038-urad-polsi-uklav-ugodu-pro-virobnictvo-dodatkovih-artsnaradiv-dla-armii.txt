Віцепрем’єр-міністр - міністр національної оборони Польщі Маріуш Блащак затвердив угоду на виробництво польськими підприємствами оборонно-промислового комплексу артилерійських снарядів калібру 155 мм і 120 мм для потреб вітчизняної армії.

Про укладення угоди між Агенцією озброєння Польщі та консорціумом компаній PGZ-AMUNICJA Блащак повідомив під час брифінгу для ЗМІ в четвер у Варшаві, передає власний кореспондент Укрінформу.
“Я затвердив угоду, яка є першим етапом замовлення на сотні тисяч, можна сказати мільйон, артснарядів калібру 155 мм. Вона також дозволить замовитися снаряди калібру 120 мм”,- заявив Блащак.
За його словами, ця угода є початком збільшення виробничих потужностей польського ОПК. Завдяки цьому буде реалізовано дві цілі: зміцнення оборонних можливостей польської армії, а також створення можливостей щодо більшого виробництва боєприпасів підприємствами польського ОПК.
Вироблені нові артснаряди підуть на навчання польських артилерійських підрозділів, збільшення резерву боєприпасів в РП, а також експорт виробленої продукції, зокрема для потреб ЗСУ.
Він зазначив, що замовлення урядом майже мільйона артснарядів викликано досвідом війни в Україні, де українська армія щодня використовує кількадесят тисяч боєприпасів.
Як повідомлялося, наприкінці березня уряд Польщі затвердив програму щодо заохочення державних і приватних компаній вітчизняного ОПК збільшувати виробництво боєприпасів для польської армії і Збройних сил України та вирішив виділити 12 млрд злотих (близько 2,8 млрд дол.) на закупівлю 800 тис. боєприпасів.
На польському підприємстві ОПК Dezamet S.A буде розгорнуто додаткові виробничі потужності для виробництва боєприпасів, зокрема і для потреб ЗСУ.