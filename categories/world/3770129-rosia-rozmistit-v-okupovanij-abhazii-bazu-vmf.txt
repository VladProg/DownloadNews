В Очамчирському районі окупованої російськими військами Абхазії з'явиться новий пункт постійного базування військово-морського флоту РФ.

Про це передає Укрінформ із посиланням на інтерв'ю газеті «Известия» глави цієї території, незаконно відтятої від Грузії, Аслана Бжанії.
«До нас зайшов (30 вересня – ред.) малий ракетний корабель (Росії - ред.). Ми підписали угоду, і найближчим часом в Очамчирському районі буде пункт постійного базування Військово-морського флоту РФ», - сказав Бжанія.
Говорячи про відносини з Грузією, він розповів про співпрацю в енергетиці, спільну експлуатацію ІнгурГЕС. Бжанія заявив, що нинішні керівники Грузії – «прагматики».
Водночас, за його версією, влада Грузії співпрацює зі Збройними силами США, зокрема щодо повітряної розвідки. Бжанія також додав, що «керівництво Грузії приділяє відповідну увагу збройним силам, і питання повернення абхазьких територій та територій Південної Осетії з порядку денного там ніхто не зняв».
Як повідомляв Укрінформ, наприкінці липня президентка Грузії Саломе Зурабішвілі засудила рішення так званого парламенту окупованої військами РФ Абхазії передати Москві летовище у місті Сухумі.