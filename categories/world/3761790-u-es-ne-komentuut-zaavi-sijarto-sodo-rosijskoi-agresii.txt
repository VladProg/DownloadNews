Євросоюз у власній зовнішній політиці та у Спільній політиці з безпеки й оборони ухвалює всі рішення за принципом консенсусу, тож стосовно війни РФ проти України ЄС керується погодженою позицією лідерів 27 країн, а не висловлюваннями їх окремих представників.

Як повідомляє кореспондент Укрінформу, про це у Брюсселі, у відповідь на прохання прокоментувати звинувачення на адресу ЄС у «глобалізації» війни в Україні замість її «локалізації», що прозвучали від міністра закордонних справ Угорщини Петера Сійярто, заявив речник ЄС Пітер Стано.
«Не наша справа – коментувати ремарки або думки представників окремих країн. Важливими є рішення та позиція Європейського Союзу. У випадку Спільної зовнішньої політики, а також політики з безпеки й оборони ці рішення ухвалюються за принципом консенсусу, що означає широке погодження серед 27 країн-членів. Позиція ЄС щодо України є дуже чіткою: це протиправна, невиправдана, неспровокована агресія Росії проти України. Саме такою є офіційна позиція ЄС, яка була погоджена серед 27 країн-членів, включаючи Угорщину», – наголосив речник ЄС.
Він зауважив, що така позиція ЄС знайшла відображення в усіх голосуваннях в рамках ООН щодо російської злочинної та жорстокої агресії, яка мала далекосяжні наслідки для усього світу.
Стано нагадав, що у червні поточного року під час зустрічі Європейської Ради у Брюсселі лідери Європейського Союзу – всі 27 країн, включаючи Угорщину, – ухвалили висновки із потужною позицією щодо ситуації в Україні.
«Першим пунктом там (у висновках – ред.) позначено, що Європейська Рада, що означає – всі 27 країн-членів ЄС, підтверджує рішуче засудження російської агресивної війни проти України, та ще раз наголошує на непохитній підтримці Європейським Союзом незалежності, суверенітету та територіальної цілісності України, а також її невід’ємного права на самооборону», – підкреслив офіційний речник ЄС.
Як повідомляв Укрінформ, МЗС України відреагувало на заяви угорського дипломата у Гонконгу, в яких він припустив, що весь світ страждає від того, що ЄС «глобалізував конфлікт» в Україні, замість його ізолювання та локалізації. Зокрема, у зовнішньополітичному відомстві України вважають, що офіційний Брюссель може вимагати пояснень від Угорщини про те, чому очільник угорського зовнішньополітичного відомства Сійярто працює проти інтересів ЄС в Азії.