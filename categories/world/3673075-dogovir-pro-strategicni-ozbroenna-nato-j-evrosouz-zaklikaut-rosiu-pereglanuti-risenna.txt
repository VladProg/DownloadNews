Генсек НАТО Єнс Столтенберг і високий представник ЄС Жозеп Боррель висловили жаль з приводу рішення росії призупинити свою участь у Договорі про скорочення стратегічних наступальних озброєнь (СНО).

Про це обидва керівники заявили у брюссельській штаб-квартирі НАТО на пресконференції за підсумками тристоронньої зустрічі за участю міністра закордонних справ України Дмитра Кулеби, повідомляє кореспондент Укрінформу.
«Я висловлюю жаль з приводу сьогоднішнього рішення росії призупинити свою участь у новому Договорі СНО. Протягом минулих років росія порушувала та уникала ключових угод у сфері контролю над озброєннями. Після сьогоднішнього рішення (росії) щодо нового СНО вся архітектура контролю над озброєнням була зруйнована. Я переконливо закликаю росію переглянути своє рішення та поважати чинні угоди», – наголосив Столтенберг.
У свою чергу, високий представник ЄС підкреслив, що сьогоднішнє рішення кремля є ще одним свідченням зростання агресивної поведінки росії та загрози для глобальної стабільності, що виходить від неї. Це лише підкреслює необхідність консолідації зусиль західних демократій у протидії російській агресії проти України.
Як повідомлялося, СНО-3, також відомий як New START, був підписаний у Празі навесні 2010 року на 10 років, термін його дії спливав 5 лютого 2021 року. У 2021 році США і росія домовилися про продовження дії цього договору на наступні п’ять років.
Відповідно до СНО-3, кожна зі сторін-учасниць зобов’язується скоротити до фіксованої кількості у 1550 одиниць кількість ядерних боєзарядів та до 700 одиниць – кількість розгорнутих засобів їх застосування, включаючи міжконтинентальні ракети, підводні човни та стратегічні бомбардувальники.