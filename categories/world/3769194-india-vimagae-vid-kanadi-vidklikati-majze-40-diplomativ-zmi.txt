Індія вимагає від Канади відкликати близько 40 дипломатів до 10 жовтня.

Про це повідомляє Financial Times, передає Укрінформ.
Зазначається, що у Нью-Делі пригрозили позбавити дипломатичного імунітету тих представників Канади з цього списку, які залишаться в Індії після зазначеної дати.
Міністерство закордонних справ Канади та уряд Індії поки що не коментують це рішення.
Як повідомляв Укрінформ, 25 вересня Канада публічно звинуватила індійський уряд у можливій причетності до вбивства сикхського сепаратистського активіста на канадській землі після того, як отримала дані від розвідувального альянсу "П'ять очей" (FVEY), до якого входять США, Велика Британія, Австралія та Нова Зеландія.
Міністр закордонних справ Індії Субраманьям Джайшанкар заявив, що країна відкрита для розгляду будь-якої "конкретної" інформації, наданої Канадою щодо вбивства лідера сикхів Хардіпа Сінгха Ніджара у червні.