Швейцарські журналісти показали фото та відео з місця зберігання танків «Леопард 1 А5», які були куплені швейцарською компанією RUAG у 2016 році й зберігаються в Італії.

І щодо яких проводиться розслідування у Швейцарії через намір передати ці бойові машини у власність німецької компанії Rheinmetall для подальшого ремонту та відправки в Україну.
Знімки оприлюднили журналісти-розслідувачі швейцарського громадського телеканалу RSI (входить до холдингу SRG), повідомляє Укрінформ.
«Запарковані на відкритій території та покриті зеленим брезентом у депо поблизу Горіції (місто та адмінцентр провінції Горіція на півночі Італії біля кордону зі Словенією - ред.)... Тут є принаймні 95 танків, що розміщені у дев'ять рівних рядів. Майже всі вони, окрім трьох, накриті брезентом, який не приховує їхньої точної форми та моделі - це танки «Леопард 1», придбані у 2016 році швейцарською публічною компанією RUAG. Це старі машини, яких хотіла позбутися італійська армія», - повідомляє телеканал.
Зазначається, що швейцарський телеканал RSI публікує фото та відео цих танків вперше.
«Вони (танки - ред.) роками стоять без використання. Їх не розбирали для повторного використання компонентів і не ремонтували, щоб привести у робочий стан», - йдеться в повідомленні.

Вказується, що компанія RUAG відхилила прохання RSI надати фотографії чи відео, щоб перевірити фактичний стан цих танків, бо за наявним у журналістів фото зробити це неможливо.
«Брезент (яким накрито танки - ред.) не дозволяє оцінити, чи це іржавий металобрухт, чи боєздатні танки. Видно частини гусениць, які в деяких випадках здаються в хорошому стані. На інших видимі ознаки впливу часу та забруднення. Ступінь ефективності техніки та озброєння неможливо точно встановити», - зазначають розслідувачі.
Вони також вказують, що у компанії RUAG вважають, що танки «у дуже поганому стані» і «непридатні для війни».
Контракт, підписаний RUAG раніше, зобов’язував швейцарську компанію передати танки до кінця 2017 року італійській компанії Goriziane, і з того часу вони залишалися в провінції Горіція.
«Італійська компанія Goriziane у відеоролику, опублікованому на її сайті, показує, що може відремонтувати танк такого типу за півтора місяці. І привести його в дію. Зараз Україна має величезну потребу в цих Леопардах, яких зараз не вистачає на європейських арсеналах. Зокрема Німеччина, Нідерланди та Данія мали купити їх у Швейцарії та відправити до Києва», - вказує RSI.
У розпорядженні журналістів RSI є текст угоди, де вказано, що RUAG продасть танки Rheinmetall за умови схвалення урядом у Берні.
«Але цього не сталося, оскільки наприкінці червня задля захисту свого нейтралітету Федеральна рада (вищий виконавчий орган Швейцарії - ред.) відхилила запит на реекспорт, визнавши танки військовими матеріалами», - нагадують журналісти.
У Швейцарії триває розслідування з цього приводу.
«Міністр оборони Віола Амхерд хоче довести справу до кінця. Вона оголосила про незалежне розслідування, щоб спробувати пролити світло на закупівлю у збройних сил Італії. Але також і по спробі угоди з німцями кілька місяців тому», - вказують розслідувачі.
Як зазначають журналісти, тим часом вже майже сім років ці танки залишаються накриті брезентом у відкритому полі.

Як повідомляв Укрінформ, Федеральна рада Швейцарії 28 червня відхилила запит компанії Ruag SA щодо 96 танків Leopard 1 A5 на підставі законодавства про нейтралітет.
Зазначені танки зараз зберігаються в Італії і в небоєздатному стані. Їх планували перевезти до Німеччини для модернізації, а після того передати Україні як військову допомогу.
Фото: RSI