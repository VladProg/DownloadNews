Колишній міністр оборони США Марк Еспер вважає, що експрезидент Дональд Трамп у разі повторного приходу до влади може помститися голові Об'єднаного комітету начальників штабів генералу Марку Міллі за його заяви.

Про це передає Укрінформ з посиланням на The Hill.
«Послухайте, я думаю, що це законний страх», – сказав Еспер в одному з інтерв’ю. – Якщо ви пам'ятаєте з моїх мемуарів... я наводжу обставини, коли [Трамп], підбурюваний своїми близькими радниками, хотів... віддати під трибунал адмірала Макрейвена і генерала Маккрістала за деякі речі, які вони нібито сказали в публічному просторі, і нам із Міллі довелося вмовляти президента не робити цього з різних причин».
Еспер нагадав погрози Трампа, який заявляв, що «другий термін був би відплатою». «Тож гадаю, це все законні побоювання», - додав він.
Минулого тижня Трамп звинуватив Міллі в «в акті зради», оскільки той, мовляв, «фактично мав справу з Китаєм, аби дати їм зрозуміти, що думає президент Сполучених Штатів (тобто Трамп у період його президенства, – ред.)». Коментар експрезидента, очевидно, стосується телефонних дзвінків Міллі до Китаю наприкінці президентського терміну Трампа.
«Це настільки кричущий вчинок, що в минулі часи покаранням за нього була б СМЕРТЬ!» – написав Трамп у соціальній мережі Truth Social.
Відносини Міллі з колишнім президентом стали відомі в контексті численних звинувачень, висунутих проти Трампа. Експрезидент на одному з аудіозаписів намагається заперечити повідомлення The New Yorker про спроби генерала перешкодити Трампу в його намірах атакувати Іран наприкінці терміну його президенства.
Трамп заявив, ніби має документ про «план нападу» на Іран, який свідчить про те, що це була ідея саме Міллі. Він також стверджував, що документ секретний.
Міллі заперечив твердження Трампа, заявивши, що нічого не знає про такий документ.
«Ніхто не представив мені документ, про який вони кажуть. Тому я дійсно не можу коментувати це. Але запевняю вас, що не знаю, про що йдеться... Воєнний напад на Іран - це дуже, дуже серйозна справа», - сказав Міллі.
Як повідомлялося, у Міллі цього року закінчується термін повноважень на посаді голови Об'єднаного комітету начальників штабів США, яку він обіймав з 2019 року. Президент Джо Байден подякував Міллі та його родині за службу США впродовж тривалого часу.