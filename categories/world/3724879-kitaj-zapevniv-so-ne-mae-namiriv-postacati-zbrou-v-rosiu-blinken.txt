Державний секретар США Ентоні Блінкен заявив, що тема війни РФпроти України була однією з головних під час його переговорів у Пекіні, причому китайська сторона запевнила, що не надавала Росії летальної допомоги та не має наміру це робити.

Про це глава Держдепартаменту сказав на пресконференції за підсумками переговорів з китайським керівництвом, передає кореспондент Укрінформу.
«Під час зустрічей ми активно обговорювали регіональні та глобальні виклики, в тому числі щодо агресивної війни РФ проти України. Я підкреслив, що ми вітали би план і конструктивну роль Китаю разом з іншими країнами в зусиллях над досягненням справедливого миру, заснованого на принципах Статуту Об’єднаних Націй», - зауважив Блінкен.


За його словами, китайська сторона запевнила, що «не надає і не надаватиме летальну допомогу Росії для її застосування (на війні – ред.) в Україні». Блінкен зазначив, що у Вашингтоні вважають це важливим зобов'язанням з боку Пекіна і не вбачають жодних ознак, які могли би вказувати на протилежне.
Однак, підкреслив Блінкен, у США стурбовані через імовірну взаємодію з росіянами з боку окремих китайських компаній.
«Ми все ще занепокоєні, що китайські фірми, компанії можуть надавати технології, які Росія використовуватиме для розширення своєї агресії в Україні. І ми попросили китайський уряд бути дуже пильним у цьому зв’язку», - зауважив держсекретар США.
Як повідомляв Укрінформ, держсекретар США Ентоні Блінкен відвідав Пекін з офіційним візитом, де зустрівся з вищим державним керівництвом КНР. Сторони назвали переговори в Пекіні відвертими й конструктивними та погодились ефективно розв’язувати розбіжності та розвивати співпрацю.