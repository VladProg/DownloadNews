Сотні людей у Хорватії провели ніч в автомобілях або на автозаправних станціях і приймальних пунктах через снігову бурю на вихідних, яка призвела до зупинки руху та відрізала частину країни.

Як передає Укрінформ, про це повідомляє Associated Press.
Раптова зміна погоди також ускладнила рух у сусідніх з Хорватією Сербії та Боснії, на заході Сербії знеструмлені деякі райони, перекрито залізничне сполучення із сусідньою Чорногорією.
У Хорватії заявили в понеділок, що дороги до і від узбережжя Адріатичного моря закриті через сніг і сильний вітер.
Вздовж головної хорватської траси стоять автомобілі та автобуси, очікуючи відновлення руху.
За словами місцевого чиновника надзвичайної служби у Грачаці в центральній Хорватії Наталії Турбіч, близько трьохсот людей лишилися у приймальних центрах, створених через таку ситуацію. Вона додала, що інші люди шукали місця у приватному секторі в цьому районі.
Сотні людей, які не змогли дістатися до приймальних пунктів, залишилися в автобусах і автомобілях або шукали кафе на автозаправках поблизу.
Повідомлялося також про проблеми в західній Сербії та висотних регіонах Боснії.
У державній залізничній компанії Сербії повідомили, що потяги до Чорногорії не курсують головним чином через повалені дерева та проблеми з електропостачанням у регіоні поблизу кордону між країнами.
Як повідомляв Укрінформ, у турецькій провінції Малатія стався новий землетрус магнітудою 5,6.
Фото з сайту thepeninsulaqatar.com