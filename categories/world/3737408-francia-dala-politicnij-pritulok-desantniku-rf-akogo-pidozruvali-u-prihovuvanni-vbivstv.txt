Російський десантник Павло Філатьєв, якого Gulagu.net підозрював у приховуванні вбивства затримуваних ним українців, отримав політичний притулок у Франції.

Про це він сам повідомив виданню «Агентство», надавши документи, що це підтверджують, передає Укрінформ.
Десантник Павло Філатьєв брав участь у повномасштабному російському вторгненні в Україну. Після двох місяців на передовій він звільнився з армії та написав книгу про перші дні війни. Потім йому допоміг евакуюватись із Росії правозахисний проєкт Gulagu.net.
Виїхавши з Росії, Філатьєв в інтерв'ю шведській газеті Dagens Nyheter розповів, що «декого з полонених, яких ми взяли, потім розстріляли або повісили». Військовий наголосив, що сам цього не бачив, а знає від колишніх товаришів по службі.
У свою чергу, засновник Gulagu.net Володимир Осєчкін вважав, що Філатьєв приховав інформацію про вбивства українців, у затриманні яких брав участь. Осєчкін оголосив, що після випадку з Філатьєвим Gulagu.net згортає програму евакуації російських військових.
Філатьєв причетність до вбивств українців заперечує. Як підкреслив він у розмові з «Агентством», факт надання йому політичного притулку у Франції свідчить про те, що влада Франції визнала його непричетним до воєнних злочинів.
Як повідомляв Укрінформ, на початку травня українська громада Гамбурга (Німеччина) провела мітинг проти театральної вистави за книгою «ZOV 56» колишнього професійного військовослужбовця РФ, десантника Павла Філатьєва.