Північна Корея провела випробування чотирьох стратегічних крилатих ракет під час навчань, покликаних продемонструвати її здатність здійснити ядерну контратаку проти ворожих сил.

Про це повідомляє Укрінформ із посиланням на Reuters.
Як зазначається, у навчаннях у четвер брав участь підрозділ стратегічних крилатих ракет Корейської народної армії, який випустив чотири ракети Hwasal-2 в районі міста Кімчхек у провінції Північний Хамген, у напрямку моря біля східного узбережжя Корейського півострова.
Інші підрозділи проводили вогневі навчання на полігонах без бойових стрільб, повідомило державне інформагентство КНДР KCNA.
У звіті наголошується, що чотири стратегічні крилаті ракети вразили задану ціль після польоту по еліптичній і восьмикутній орбітах довжиною 2000 км протягом 10 208 секунд - 10 224 секунд.
Водночас про запуски ракет не оголошували ні Південна Корея, ні Японія, які часто першими виявляють і публічно повідомляють про такі запуски. Міноборони Південної Кореї заявило, що запуск відстежувався, але були "розбіжності" між тим, що було виявлено ними і США, і заявою Північної Кореї, не уточнивши, що це за розбіжності.
Як повідомляв Укрінформ, міноборони Японії заявило про проведення у середу, 22 лютого, спільних морських навчань зі США та Південною Кореєю після останнього запуску КНДР міжконтинентальної балістичної ракети наприкінці минулого тижня.
Фото: North Korea's Korean Central News Agency (KCNA)