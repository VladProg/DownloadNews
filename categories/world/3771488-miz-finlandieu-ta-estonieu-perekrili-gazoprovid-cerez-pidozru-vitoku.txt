Оператори газотранспортних систем Фінляндії та Естонії повідомили про ймовірний витік газу після того, як було зафіксовано "незвичне падіння тиску в морському газопроводі між двома країнами".

Про це повідомляє Bloomberg з посиланням на компанію Gasgrid Finland Oy, передає Укрінформ.
Клапани на 77-кілометровому морському газопроводі Balticconnector наразі перекриті, повідомила компанія Gasgrid Finland, додавши, що зараз разом з естонською компанією Elering AS намагаються встановити, чому стався виток.
"Ми не будемо спекулювати на причинах. Ми підозрюємо, що в трубопроводі є витік, і ми зосереджені на розслідуванні того, чи є витік, і якщо є, то що його спричинило", - сказав Оллі Сіпіла, головний виконавчий директор Gasgrid Finland.
За словами Сіпіли, наразі невідомо, коли завершиться розслідування, або коли трубопровід буде знову введено в експлуатацію. Він додав, що уряд Фінляндії повідомлений про інцидент.
Трубопровід був введений в експлуатацію трохи понад три роки тому.
Як повідомляв Укрінформ, раніше Нідерланди зупинили видобуток на Гронінгенському газовому родовищі, яке називають найбільшим у Європі газовим родовищем.
Фото: Roni Rekomaa/Bloomberg