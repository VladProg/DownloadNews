На виборах президента Парагваю переміг кандидат від правлячої партії Сантьяго Пена, який виступає за збереження дипломатичних зв’язків із Тайванем.

Про це з посиланням на дані центральної виборчої комісії країни повідомляє NHK, передає Укрінформ.
Після підрахунку 99 відсотків бюлетенів голосування, Пена отримав 42,7% голосів виборців, а його головний конкурент кандидат від центристської опозиційної коаліції Ефрайн Алегре – 27,4%.
Парагвай є однією з 13 країн, які мають дипломатичні зв’язки з Тайванем, і його єдиним дипломатичним партнером, що залишився в Південній Америці.
Питання майбутнього відносин Парагваю з Тайванем стало одним із ключових елементів президентських перегонів. Провладний кандидат Пена виступав за продовження підтримання зв’язків із Тайванем, тоді як опозиційний висуванець Алегре заявляв, що в разі його перемоги країна розірве зв’язки з островом і встановить дипломатичні відносини з Китаєм, аби збільшити експорт сільськогосподарської продукції до КНР.
Як повідомляв Укрінформ, у Парагваї в неділю проходили вибори президента, на яких вирішувалось питання зв’язків із Тайванем.