Міністерство закордонних справ Білорусі викликало тимчасового повіреного у справах Польщі Войцеха Філімановича.

Про це повідомила пресслужба відомства 1 вересня, передає Укрінформ із посиланням на Радіо Свобода.
За повідомленням, приводом стало нібито порушення державного кордону Білорусі гелікоптером Збройних сил Польщі.
«Від польської сторони вимагають відповідних пояснень і ретельного розслідування інциденту. Про результати розслідування та причини інциденту білоруська сторона має бути проінформована, як це прийнято в міжнародних відносинах, у прийнятні терміни», – заявляє міністерство.
Раніше 1 серпня білоруський Державний прикордонний комітет повідомив, що польський військовий гелікоптер Мі-24 нібито «перетнув державний кордон на гранично малій висоті, пролетів на глибині 1200 метрів» на території Білорусі, а потім повернувся до Польщі.
Натомість польська сторона відкидає звинувачення, називаючи їх «брехнею та провокаціями», передає агентство AFP.
«Такого порушення не було. Це підтверджують пілотські депеші та записи радіолокаційної системи», – заявив речник оперативного командування Збройних сил Польщі Яцек Ґоришевський.
Нагадаємо: на тлі прийдешніх виборів у Польщі міністр внутрішніх справ Польщі Маріуш Камінський заявив, що у випадку провокацій на кордоні з Білоруссю будуть «негайно закриті» всі білоруські переходи з Європейським Союзом.
Фото: Радіо Свобода