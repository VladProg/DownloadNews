Швеція зробила все належне за Тристороннім меморандумом, що був підписаний із Туреччиною та Фінляндією під час торішнього саміту НАТО в Мадриді, та розраховує на швидку ратифікацію протоколу про входження країни до НАТО парламентами Туреччини та Угорщини.

Про це заявив міністр закордонних справ Швеції Тобіас Більстрем, повідомляє кореспондент Укрінформу.
«Ми працюємо над тим, щоб прискорити ратифікацію двома країнами, що залишаються, – Туреччиною й Угорщиною. Ми відчуваємо багато підтримки від колег з нашої спільної, у майбутньому, родини НАТО. Дуже багато країн протягом минулих 24 годин зазначили, що вони сподіваються бачити швидку ратифікацію та входження Швеції. Серед них – президент Сполучених Штатів, який вчора сказав, що хоче бачити ратифікацію від Туреччини й Угорщини якомога швидше», – зазначив міністр закордонних справ Швеції.
Він повідомив, що вже провів двосторонню зустріч з представником Туреччини і планує сьогодні зустрітися з угорським колегою.
«Ми переконані, що зробили все, що мали зробити за Меморандумом, що був підписаний під час саміту НАТО в Мадриді минулого року. Ми також переконані, що прийшов час для парламенту Туреччини розпочати процес ратифікації», – наголосив Більстрем.
Шведський дипломат зауважив, що певні законодавчі положення, що є важливими для Туреччини, набудуть чинності у Швеції з 1 червня, включаючи ті, що забороняють на території Швеції будь-яку активність або фінансування, що можуть бути пов’язані із терористичною діяльністю.
Відповідаючи на запитання журналістів щодо ставлення до більш рішучої зовнішньої політики Китаю, він зауважив, що Шведське головування в ЄС 14 травня ініціює проведення у Стокгольмі зустрічі міністрів закордонних справ країн ЄС із колегами з країн Індо-Тихоокеанського регіону.
«Під час цієї зустрічі, я переконаний, Китай буде однією з тем для обговорення, тож ми зможемо знайти спільну позицію. Для Європейського Союзу є важливим розуміти напругу, яка зараз наростає в Індо-Тихоокеанському регіоні, але також можливості для співробітництва між ЄС та країнами цього регіону», – сказав керівник зовнішньополітичного відомства Швеції.
Як повідомлялося, 5 квітня в Брюсселі триває дводенна зустріч міністрів закордонних справ країн НАТО. Сьогодні вони зустрінуться з дипломатичними представниками країн Азійсько-Тихоокеанського регіону – Австралії, Японії, Нової Зеландії й Південної Кореї.Фото: picture-alliance/D. Kalker