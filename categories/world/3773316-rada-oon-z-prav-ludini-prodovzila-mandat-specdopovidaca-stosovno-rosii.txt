Рада ООН з прав людини продовжила ще на рік мандат спеціального доповідача з питання про стан у сфері прав людини в Росії.

Відповідна резолюція була ухвалена під час засідання Ради ООН з прав людини, передає Укрінформ із посиланням на її сторінку в соцмережі Х.
"Проєкт резолюції A/HRC/54/L.21 щодо ситуації з правами людини в Російській Федерації було прийнято", - йдеться у дописі.


За резолюцію про продовження мандата проголосували 18 членів Ради, 7 висловилися «проти» (Болівія, Китай, Куба, Еритрея, Казахстан, Киргизстан і В'єтнам), 22 – утрималися.

У ній міститься рішучий заклик до російської влади "дотримуватися усіх зобов’язань за міжнародним правом в галузі прав людини" та "поважати основні свободи думки, совісті, релігії або переконань, думок та їхнього вираження, мирних зібрань та асоціації, зокрема шляхом усунення обмежень на різноманітність ідей, критику та інакомислення, а також пов'язані з ними права на свободу та особисту недоторканність, справедливий судовий розгляд і свободу від катувань і інших жорстоких, нелюдських або таких, що принижують гідність, видів поводження і покарання".
Також у документі РФ найбільш рішучим чином закликано "покласти край використанню судової системи не за призначенням, для придушення прав журналістів та інших працівників ЗМІ, діячів культури, адвокатів, дослідників, істориків, представників громадянського суспільства та правозахисників, учасників мирних антивоєнних акцій протесту, особливо жінок та осіб, які перебувають у вразливому становищі".
Також владу РФ закликано "негайно і без будь-яких умов звільнити всіх осіб, які зазнали незаконного затримання або насильницького зникнення", а також "забезпечити безпечне повернення депортованих осіб, особливо дітей".
"Рада з прав людини постановляє продовжити мандат спеціального доповідача з питання про становище у сфері прав людини у РФ, визначений Радою з прав людини в її резолюції 51/25, на один рік і просить мандатарія провести консультації з усіма зацікавленими сторонами, включно з громадянським суспільством у РФ та за її межами, і представити всеохоплюючу доповідь Раді на її 57-й сесії та Генеральній Асамблеї на її 79-й сесії", - йдеться у резолюції.
Владу РФ було закликано налагодити повну і невибіркову взаємодію з усіма правозахисними механізмами ООН, "включно з конструктивним спілкуванням зі спеціальним доповідачем і наданням їй всілякого сприяння у виконанні покладеного на неї мандата".
Мандат спеціального доповідача про порушення прав людини в Росії було запроваджено Радою в жовтні 2022 року. Незалежному експертові доручено здійснювати моніторинг, оцінювати та звітувати про ситуацію з правами людини в країні. Спецдоповідачем РПЛ призначила болгарку Мар'яну Кацарову. Вона діє незалежно від структур ООН і не отримує зарплату в Організації.

У вересні в доповіді було відзначено "значне погіршення" ситуації з правами людини в Росії від моменту її вторгнення в Україну та "систематичні утиски" громадянського суспільства.
Як повідомляв Укрінформ, генеральна Асамблея ООН 10 жовтня обрала 15 нових членів Ради з прав людини, Росія, яка претендувала на це місце не отримала достатньої кількості голосів.
Фото: globalr2p.org