Унаслідок масової стрілянини в центрі Сербії загинуло щонайменше восьмеро людей, ще дев’ятеро отримали поранення.

Як повідомляє кореспондент Укрінформу, про це із посиланням на місцеві ЗМІ пише АР.



“Нападник довільно відкривав вогонь по людях поблизу міста Младеновак, що в 50 км на південь від Белграда”, - йдеться у матеріалі.

Наразі поліція розшукує 21-річного стрілка, який втік після нападу.
“До регіону було відправлено поліцейський підрозділ спеціального призначення, а також гелікоптери й автомобілі швидкої медичної допомоги”, - стверджує АР.

Міністр внутрішніх справ Сербії назвав цю стрілянину терористичним актом.

АР нагадує, що це вже друга масова стрілянина у Сербії протягом двох днів. У середу о 8:40 за місцевим часом у початковій школі «Владислав Рібнікар» семикласник влаштував стрілянину.

Щонайменше вісім учнів та охоронець загинули, ще шестеро учнів і вчитель зазнали поранень. Підозрюваний під час нападу застосував пістолет свого батька. Поліція заарештувала нападника. Розслідування триває.
Нагадаємо: хоча з часів воєн 1990-их років у Сербії є багато зброї, масові стрілянини тут трапляються вкрай не часто. Шкільна стрілянина у середу стала першою у сучасній історії країни. Попередня масова стрілянина відбулася у 2013-му році, коли ветеран вбив 13 людей у селищі в центральній Сербії.