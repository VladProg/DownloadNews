Настрої у світі з огляду розгортання ситуації в Газі будуть радикалізуватися, близькосхідний конфлікт може серйозно вплинути на формування найближчим часом союзів і альянсів.

Таку думку висловив виконавчий директор Центру близькосхідних досліджень Ігор Семиволос на онлайн-брифінгу на тему: "Війна в Ізраїлі: поточні рішення та реакція світу" в Медіацентрі Україна – Укрінформ.
"У міру того, як може розгортатися ситуація в Газі, як буде здійснюватися наземна операція, а, на жаль, уникнути жертв серед мирного населення практично неможливо, оскільки скупчення людей у цьому районі величезне, я думаю, що настрої в світі будуть радикалізуватися. Отже, скоріш за все, ми побачимо ще безліч (антиізраїльських) протестів (у західноєвропейських країнах - ред.), і це також проблема, які треба дати раду", - сказав Семиволос.
Він додав, що загалом радикалізація настроїв у світі у зв'язку із загостренням конфлікту на Близькому Сході, є дуже небезпечним трендом, оскільки він не локалізований, а має глобальний вимір.

"В рамках цього конфлікту люди здебільшого визначаються, на чиїй вони стороні, навіть якщо вони безпосередньо до нього не залучені. Тобто це системний конфлікт, який може серйозно вплинути на формування союзів і альянсів у світі найближчим часом", - спрогнозував виконавчий директор Центру близькосхідних досліджень.
Як повідомлялося, в Армії оборони Ізраїлю (ЦАХАЛ) заявили, що завдали ударів по понад 100 об’єктам у секторі Гази минулої ночі.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. В результаті цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС, та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 мільйона людей. Наразі виїзд людей із цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.
Фото: АА