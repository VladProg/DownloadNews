Управління ООН у справах палестинських біженців заявляє, що буде змушене призупинити роботу в секторі Гази у середу, якщо туди не буде поставлено паливо.

Як передає Укрінформ, про це повідомляється на сторінці організації у соцмережі X.
"Якщо ми терміново не отримаємо пальне, ми будемо змушені призупинити наші операції в секторі Гази з завтрашнього вечора", — йдеться у дописі.
Як повідомляє The Times of Israel, вантажівки Управління використовуються для роздачі допомоги в Газі.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.
Фото: @UNRWA