Ізраїльські військові заявили, що наземні війська здійснили перші рейди у секторі Гази.

Про це передає Укрінформ із посиланням на Радіо Свобода.
Армія Ізраїлю 13 жовтня заявила, що піхота і танки здійснили рейди в Газі для боротьби з бойовиками, знищення зброї та отримання інформації про місця перебування заручників, захоплених бойовиками палестинського екстремістського угруповання ХАМАС під час атак 7 жовтня.
Тим часом деякі жителі Гази залишають свої домівки. Армія оборони Ізраїлю (ЦАХАЛ) опівночі 13 жовтня наказала цивільним жителям Гази упродовж доби залишити місто, повідомило видання The Times of Israel із посиланням на представника ЦАХАЛ Деніеля Хагарі.
«Ми боремося з терористичним угрупованням, а не з населенням Гази. Ми хочемо, щоб цивільне населення не постраждало, але ми не можемо жити з ХАМАСом поблизу нашого кордону», – заявив Хагарі у телефонній розмові з журналістами.
Він додав, що після евакуації мирних жителів ЦАХАЛ зможе діяти вільніше, що дозволить завдати більшої шкоди ХАМАСу.
Водночас угруповання ХАМАС закликало жителів міста Газа «залишатися непохитними у своїх домівках і твердо стояти перед обличчям цієї огидної психологічної війни».
Як повідомляв Укрінформ, 7 жовтня палестинське ісламістське угруповання ХАМАС здійснило масштабну атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Внаслідок атаки загинуло понад 1300 ізраїльтян, більше сотні людей бойовики захопили у заручники.
Ізраїль оголосив про початок військової операції проти ХАМАС та в ніч проти 13 жовтня попередив, що все населення Гази має переселитися до південної частини протягом наступних 24 годин. У цьому регіоні проживає близько 1,1 мільйона людей.