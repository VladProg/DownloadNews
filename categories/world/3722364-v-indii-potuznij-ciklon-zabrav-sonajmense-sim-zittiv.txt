В Індії 7 осіб загинули внаслідок потужного циклону "Біпарджой", який вирує на західному узбережжі країни та на півдні Пакистану.

Про це повідомляє Reuters, передає Укрінформ.
"Четверо хлопчиків потонули на пляжі Джуху в понеділок увечері. Наразі ми знайшли тіла двох, пошуки ще двох дітей тривають", - повідомив представник поліції в Мумбаї.
За повідомленнями місцевої влади, ще троє людей загинули внаслідок обвалу стіни в районах Кутч і Раджкот.
"З прибережних районів вже евакуйовано понад 20 500 осіб, і очікується, що евакуація завершиться до вечора вівторка", - повідомив комісар з питань надання допомоги Алок Кумар Панді.
Водночас голова Національного управління з ліквідації наслідків стихійних лих Пакистану повідомив про евакуацію близько 100 тисяч людей.
Очікується, що циклон "Біпарджой" у четвер увечері наблизиться до Мандві в індійській провінції Гуджарат, а також Карачі на півдні Пакистану.
Як повідомляв Укрінформ, у М’янмі внаслідок циклону «Мокко» у травні загинуло 145 осіб.