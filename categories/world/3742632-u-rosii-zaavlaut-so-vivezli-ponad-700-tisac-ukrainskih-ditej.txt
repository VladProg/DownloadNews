З початку повномасштабного вторгнення в Росію були вивезені близько 4,8 мільйона жителів України, з них понад 700 тисяч – діти.

Про це повідомляє Укрінформ з посиланням на доповідь російської уповноваженої з прав дитини Марії Львової-Бєлової.
В уповноваженої заявили, що на територію Росії вивезли близько 1,5 тисячі вихованців установ для дітей-сиріт або дітей, які залишилися без піклування. 288 дітей з території Донецької області були віддані в Росії в прийомні сімʼї. Діти з територій Луганської області, як стверджується, повернулися до своїх установ, проте згодом 92 дитини також були «влаштовані» до російських родин. З квітня до жовтня 2022 року в російські прийомні сімʼї «влаштували» ще 380 дітей, які залишилися без піклування батьків, з територій, контрольованих угрупуваннями «ДНР» і «ЛНР».
У звіті наголошується, що в листопаді 2022 року в безпосередній близькості від лінії фронту опинився дитячий будинок-інтернат в Олешках Херсонської області, звідки 52 вихованці з тяжкими патологіями були «тимчасово» перевезені «на безпечну територію» – до окупованого Криму.
Також у звіті підтверджується, що наприкінці літа – восени 2022 року «у звʼязку з ситуацією на лінії фронту» діти «з Херсонської, Запорізької, Харківської областей та інших територій» були відправлені «в санаторії та організації відпочинку» окупованого Криму та Краснодарського краю РФ.
Як повідомлялося, за офіційними даними української влади, з 24 лютого 2022 року з України до Росії депортували 19 546 дітей. Це лише ті випадки, які вдалося зафіксувати офіційно – коли батько, опікун чи свідок депортації дитини повідомив про неї Національному інформаційному бюро України. Повернути в Україну поки що вдалося 386 дітей.
17 березня Палата попереднього провадження МКС видала ордери на арешт президента РФ Путіна та уповноваженої з прав дитини Львової-Бєлової. Їх підозрюють у воєнних злочинах - депортації та незаконному переміщенні населення, зокрема дітей, з окупованої території України.