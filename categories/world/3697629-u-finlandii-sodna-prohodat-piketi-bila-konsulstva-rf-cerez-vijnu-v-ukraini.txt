Група жителів Аландських островів і в будні, і на свята збирається на пікет о 17:00 годині біля російського консульства в місті Марієгамн.

Як передає Укрінформ, про це повідомляє Yle.
Перша акція відбулася одразу після початку російського вторгнення. Акції протесту проходили вже понад 400 разів.
Крім лозунгів на підтримку Україні, біля консульства скандують також гасла та тримають плакати, які засуджують дії президента рф володимира путіна в Україні.
Зазвичай на пікет приходять близько 30 осіб. Деякі люди беруть участь у мітингах майже щодня, інші – коли можуть.
Один з постійних учасників акцій протесту Моссе Валлен заявив, що мешканці Аландських островів розгнівані росією і бажають підтримати український народ.
Зазначається, що нині жителі Аландських островів розмірковують про своє ставлення до демілітаризованого статусу території, НАТО та російської загрози.

Одночасно з тим у регіоні розглядається громадянська ініціатива про скасування російського консульства у Марієгамні.
Як повідомлялося, Аландські острови — архіпелаг в Балтійському морі на вході в Ботнічну затоку, автономія у складі Фінляндії, має особливий демілітаризований статус.