Грузинські прикордонники не впустили на територію країни пʼятьох колишніх вʼязнів з Херсонської області, яких Москва вивезла на свою територію перед відступом з окупованих районів Херсонщини.

Як передає Укрінформ, про це повідомляє Медіазона.
"Грузинські прикордонники не впустили до країни п'ятьох колишніх ув'язнених з Херсонської області, яких російські силовики під час відступу вивезли до РФ досиджувати терміни", — повідомила Айдана Федосик, голова організації Unmode, яка допомагає херсонським ув'язненим.
За її словами, таке сталося вперше: раніше Грузія завжди пропускала українців, щоб вони могли звідси повернутися на Батьківщину. На цей раз п'ятьом засудженим на КПП на Верхньому Ларсі відмовили у допуску з "інших причин".
Загалом до Грузії не впустили шістьох чоловіків, ще один — українець, який в'їхав до Росії та потрапив до фільтраційного табору, а тепер звільнився та намагається залишити країну.
Федосик уточнює, що чоловіки вже дві доби перебувають у буферній зоні: вони категорично відмовляються повертатися до Росії. Звернення до уповноваженого з прав людини в Грузії та до українських дипломатів поки що результату не принесли.
«Серед них є люди, яким потрібна довічна терапія. Вона закінчується», — додала Федосик.
Восени минулого року Росія, відступаючи з правобережної частини Херсонської області, через Крим вивезла понад тисячу засуджених, розповіли «Медіазоні» у кількох правозахисних організаціях. У більшості випадків цих людей потім відправляли до колоній Краснодарського краю, Ростовської та Волгоградської областей, де вони відбували терміни, призначені українськими судами.
Після закінчення термінів українців нерідко відправляють до судів, де їх визнавали такими, що незаконно перебувають на території Росії, і поселяють до центрів для тимчасового утримання іноземних громадян, де ті можуть перебувати місяцями — це залежить від того, які люди мають з собою документи.
За наявності хоча б внутрішнього українського паспорта засуджені можуть домогтися конвоювання до кордону з Грузією — як каже Федосик, раніше труднощі могли виникнути з боку російських прикордонників, але грузинська прикордонна служба завжди пропускала її підопічних.
Як повідомлялося, ЗСУ визволили правобережну частину Херсонської області, зокрема місто Херсон. Частина області, розташована на лівому березі Дніпра, тимчасово захоплена російськими військами.