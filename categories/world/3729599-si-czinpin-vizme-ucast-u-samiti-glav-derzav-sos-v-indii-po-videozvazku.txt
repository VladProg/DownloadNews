Лідер Китаю Сі Цзіньпін візьме участь у 23-му засіданні Ради глав держав Шанхайської організації співробітництва (ШОС) 4 липня в Індії по відеозв’язку.

Про це, як передає власний кореспондент Укрінформу, повідомила помічник міністра закордонних справ КНР Хуа Чуньїн.
«На запрошення прем’єр-міністра Республіки Індія Нарендри Моді голова КНР Сі Цзіньпін візьме участь у 23-му засіданні Ради глав держав Шанхайської організації співробітництва 4 липня по відеозв’язку і виступить із важливою промовою», - зазначила Хуа.
Китай є лідером ШОС, до якої також входять Росія, Казахстан, Киргизстан, Пакистан, Таджикистан і Узбекистан, завершує процедури вступу Іран, а Білорусь і Монголія беруть участь у якості спостерігачів.
Цього року в ШОС головує Індія, яка має напружені відносини через триваючі територіальні конфлікти з Китаєм, на кількох ділянках кордону двох держав у високогір’ях Гімалаїв, та Пакистаном через приналежність території Кашміру. Наразі ситуація довкола обох суперечок загострилася і створює несприятливий фон для переговорів глав держав.
Крім того, від початку розв’язаної Росією війни проти України Індія різко наростила торгово-економічну співпрацю з Росією, намагаючись розвивати при цьому партнерські відносини зі Сполученими Штатами. Делі прагне балансувати між західними державами й РФ та зайвий раз не проводити публічні зустрічі з підозрюваним у міжнародних воєнних злочинах президентом Володимиром Путіним і найбільш одіозними особами його режиму.
Від початку Раду глав держав ШОС планувалося провести в Нью-Делі в очному форматі, проте під тиском обставин наприкінці травня індійське МЗС повідомило про рішення провести саміт дистанційно, оскільки триваюча російсько-українська війна «може затьмарити участь президента Путіна в саміті». Іншою причиною було названо неготовність до заходу будівель і приміщень.
Як повідомляв Укрінформ, Південна Африка прийме саміт блоку БРІКС у серпні, як і планувалося. Дане рішення було прийняте на тлі припущень щодо перенесення саміту до Китаю, щоб президент Росії Володимир Путін міг бути присутнім у ПАР.
Фото: Getty Images