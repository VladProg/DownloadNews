В Анкарі почали розслідування щодо завищення цін на оренду та продаж житла для постраждалих від землетрусу на південному сході Туреччини.

Про це повідомляє Укрінформ з посиланням на TRT Haber.
“За останні 20 днів було виявлено значне підвищення цін на продаж та оренду в оголошеннях на комерційних сайтах”, - повідомляє телеканал.
Офіс головного прокурора Анкари оголосив, що розпочато розслідування після того, як було встановлено, що за останні 20 днів відбулося серйозне зростання цін на продаж житла та на оренду.
У заяві головної прокуратури зазначено, що громадяни провінції Кахраманмараш, які постраждали від землетрусу, що стався 6 лютого, активно приїжджали до Анкари, і що деякі орендодавці та агенти з нерухомості скористалися перевагою цієї ситуації та непомірно підняли ціни.
Ціни на нерухомість зросли також у Стамбулі, Анталії, Мерсіні та інших містах. Останнє різке зростання цін також спостерігалося навесні 2022 року, після початку широкомасштабного військового вторгнення росії в Україну.
За останніми даними, в Туреччині внаслідок землетрусів 6 лютого загинули 44 374 людини, травмовано 198 068 людей.