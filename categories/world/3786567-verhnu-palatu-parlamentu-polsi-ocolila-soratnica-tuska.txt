Маршалком Сенату Польщі на першому засіданні вищої палати польського парламенту обрано в понеділок політика Громадянської коаліції Малгожату Кідаву-Блонську.

За її обрання на цю посаду проголосували 66 із 100 польських сенаторів, передає Укрінформ.
Кандидатуру сенатора від партії “Право і Справедливість” (PiS) Марека Пенка підтримали лише 33 його однопартійці.
Кідаву-Блонську вперше обрано до Сенату. До цього з 2005 року вона безперервно була депутатом Сейму п’яти каденцій, була віцемаршалком нижньої палати польського парламенту.
Як відомо, в результаті парламентських виборів в Польщі 15 жовтня до влади в РП прийшли опозиційні лівоцентристські сили, які 10 листопада підписали коаліційну угоду.
Як повідомляв Укрінформ, маршалком нижньої палати польського парламенту обрано лідера партії “Польща 2050” Шимона Головню.
Президент Польщі Анджей Дуда прийняв відставку чинного прем’єра Матеуша Моравецького та його уряду і доручив йому сформувати новий уряд. Якщо упродовж кількох тижнів він не зможе отримати вотуму довіри в Сеймі РП, то наступним право сформувати уряд отримає лідер Громадянської коаліції Дональд Туск.
Фото: Maksymilian Rigamonti / Dziennik Gazeta Prawna