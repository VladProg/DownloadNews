Міністр юстиції Вінсент Ван Квікенборн пішов у відставку, взявши на себе політичну відповідальність за неспроможність уряду упередити теракт в Брюсселі.

Як повідомляє Укрінформ, про це пише бельгійський канал VRT.

Зазначається, що Квікенборн скликав пресконференцію, на якій заявив, що ще в серпні Бельгія отримала від Тунісу запит на екстрадицію чоловіка, який вчинив теракт. Утім уповноважені бельгійські органи не відреагували належним чином на цей запит, через що екстрадиції не відбулося.

“Це - індивідуальна помилка, це - груба помилка, це - неприйнятна помилка. Це - помилка із трагічними наслідками... Хоча йдеться про роботу однієї особи, незалежного судді, я все одно хочу взяти на себе політичну відповідальність за цю неприйнятну помилку”, - сказав Квікенборн.

Він додав, що “не шукає виправдання”.
“Вважаю, що зобов’язаний зробити це (піти у відставку - ред.) Я болісно сприйняв нову інформацію від офісу прокурора, оскільки зробив усе можливе для покращення системи юстиції”, - наголосив ексміністр.

Як повідомлялося, 16 жовтня чоловік у жовтому флуоресцентному жилеті та білій будівельній касці відкрив вогонь з пістолета у центрі Брюсселя. Загинули двоє футбольних вболівальників із Швеції, поранень зазнав водій таксі.

Чоловік, який був ідентифікований як Абделасалам Л., 45 років, проживав в одній з комун Брюсселя. Як виявилося, він перебував у Бельгії незаконно та до цього притягувався до відповідальності у Тунісі за діяльність, пов’язану з тероризмом

Після стрілянини влада Бельгії оголосила найвищий рівень терористичної загрози.

17 жовтня стало відомо, що підозрюваний у теракті в Брюсселі помер у лікарні внаслідок поранення, яке дістав під час затримання поліцією.