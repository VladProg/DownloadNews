Участь Росії в дипломатичних переговорах щодо встановлення миру в Україні буде корисною тоді, коли в Кремлі будуть готові до справжньої дипломатії.

Так речник Держдепартаменту США Метью Міллер прокоментував запитання російського журналіста щодо відсутності РФ у списку запрошених на зустріч у Саудівській Аравії, передає власний кореспондент Укрінформу.
«Я процитував би те, що сказав Президент України Зеленський, а саме, що він відкритий для справжньої дипломатії з Росією, коли РФ буде готова брати участь у такій дипломатії. На жаль, ми бачили, що від самого початку цих зусиль, а реально – навіть до початку цієї війни – Росія ніколи не хотіла брати участь у справжній дипломатії», - сказав представник Держдепу.
Він констатував, що РФ ніколи не демонструвала серйозного підходу до змістовних переговорів.
Водночас, за словами Міллера, запланована зустріч представників різних країн у Саудівській Аравії дасть світові змогу «почути напряму від України про жахи, які обрушилися на них».
Як повідомляв Укрінформ, українська сторона оголосила про підготовку зустрічі в Саудівській Аравії на рівні радників глав держав з метою реалізації ініціатив нашої держави щодо відновлення сталого й справедливого миру. Очікується, що ця зустріч стане проміжним етапом для узгодження української Формули миру, яка потім обговорюватиметься на установчому глобальному саміті на рівні лідерів держав, що може відбутися до кінця року.