Армія оборони Ізраїлю повідомила, що протягом ночі відбулося кілька операцій в секторі Гази, винищувачі завдавали ударів по об'єктах ХАМАС, а війська вели бої з бойовиками.

Про це повідомляє Times of Israel, передає Укрінформ.
У ЦАХАЛ заявили, що завдали авіаударів по "багатьох" об'єктах ХАМАС, включаючи склади зброї, а також по бойовиках терористичної організації.
Військовослужбовці бригади "Бісламах" і елітного бойового інженерного підрозділу "Яхалом" здійснили рейд на форпост "Ісламського джихаду" на півночі Гази, виявивши ракети "Бадр-3" іранського виробництва, безпілотники та іншу зброю.
За їх даними, "Бадр-3" має радіус дії 160 кілометрів і 250-кілограмову боєголовку з вибуховою речовиною. Деякі з ракет були відправлені до Ізраїлю для дослідження. Пізніше аванпост "Ісламського джихаду" був знищений.
Бійці піхотної бригади "Гіваті" вели бій з бойовиками ХАМАС, які сховалися в школі, повідомляє ЦАХАЛ. Кілька бойовиків було вбито.
За повідомленням ЦАХАЛу, бійці піхотної бригади "Нахаль", десантної бригади і 460-ї бронетанкової бригади протягом ночі здійснили рейди по багатьох інших об'єктах ХАМАС, виявивши штурмові гвинтівки, вибухові пристрої, РПГ, протитанкові ракетні установки та інше обладнання.
Як повідомляв Укрінформ, міністр оборони Ізраїлю Йоав Галлант заявив у четвер, що Армія оборони Ізраїлю (ЦАХАЛ) виявила «важливі знахідки» у лікарні «Аль-Шифа» у Газі і переходить до «наступного етапу» наземної операції.
Фото ілюстративне