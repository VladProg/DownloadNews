Фінляндія офіційно стала членом НАТО.


Як повідомляє кореспондент Укрінформу, у Брюсселі відбулася офіційна церемонія передання протоколу про входження Фінляндії до НАТО, після чого генеральний секретар Єнс Столтенберг привітав країну з тим, що вона стала 31-м членом Альянсу.
«Сьогодні – історичний день, і невдовзі ми піднімемо прапор Фінляндії біля цієї будівлі. Але перед тим, як зробити це, ми маємо переконатися, що ми зробили це вірним шляхом», – сказав генеральний секретар НАТО та передав слово державному секретарю США Ентоні Блінкену.
Американський урядовець повідомив, що Туреччина передала йому, як представнику США, ратифікацію інструменту, який вводить в дію Протокол про вступ Фінляндії в НАТО. Після отримання такого подання цей протокол набув чинності.
Після такого оголошення від уряду США генеральний секретар НАТО, від імені всіх союзників по Альянсу, передав міністру закордонних справ Фінляндії Пецці Гаавісто формальне запрошення приєднатися до Альянсу.
У свою чергу, міністр закордонних справ Фінляндії передав документи про входження до Альянсу державному секретарю США Ентоні Блінкену.
«Після цього ми оголошуємо Фінляндію 31-м членом НАТО», – оголосив американський урядовець.
У короткому слові Гаавісто висловив готовність взяти на себе відповідальність за спільну безпеку Альянсу та наголосив, що першим завданням Фінляндії, як вже чинного члена НАТО, є допомогти Швеції успішно завершити процес входження до Альянсу.
Прем'єр-міністр Фінляндії Санна Марін заявила, що вступ до НАТО ознаменував для країни початок нової ери.
"Фінляндія вступає у нову еру як член НАТО. Я пишаюся Фінляндією та фінським народом. Як нація ми були єдині протягом цього історичного процесу. Дякуємо нашим союзникам за довіру. Разом ми будемо ще сильнішими", - написала Марін у Твіттері.
Як повідомлялося, у відповідь на агресію росії проти України Фінляндія і Швеція подали заявки на членство в НАТО. Під час Мадридського саміту НАТО у червні 2022 року обидві країни отримали запрошення приєднатися до Альянсу. Сьогодні Фінляндія завершила процедуру вступу, тоді як Швеція продовжує переговори з Туреччиною щодо ратифікації протоколу про входження.