Блокування десятків об’єктів російської нерухомості в Чехії, запроваджене у відповідь на напад Росії на Україну, вже внесене у кадастр нерухомості Чеської Республіки – у середу там з’явилися печаті блокування.

Як передає Укрінформ, про це повідомляє Radio Prague International із посиланням на CTK.
Міністр закордонних справ ЧР Ян Ліпавський зазначив, що заморожені близько 70 об’єктів російської нерухомості, переважно у Празі, Центральній Чехії та Карлових Варах.
У Карлових Варах, зокрема, заблокували будівлю колишнього консульства РФ.
Як повідомлялося, у середу, 15 листопада, уряд Чеської Республіки ухвалив рішення про заморожування усіх російських державних активів.
Відповідно до впроваджених змін, Російська Федерація не зможе розпоряджатися нерухомістю, яка належить державній установі РФ, а її майно не може бути передано або продано. Росії також не дозволять використовувати банківські рахунки, на які надходить орендна плата за це майно.
Запропонував заморозити російські статки міністр закордонних справ ЧР Ян Ліпавський.