Унаслідок нападу терористів на офіс начальника поліції в Карачі, найбільшому місті Пакистану, загинули семеро людей, 19 зазнали поранень.

Як передає Укрінформ, про це повідомляє Xinhua з посиланням на речника регіонального уряду Муртазу Вахаба.


Напад стався ввечері в суботу. Бойовики відкрили вогонь по будівлі поліції та закидали її гранатами.


Зазначається, що сили безпеки знищили всіх трьох бойовиків, які атакували офіс правоохоронців. Крім того, підтверджено загибель трьох силовиків та цивільної особи, ще 19 осіб дістали поранення, одна з них перебуває у критичному стані.




Відповідальність за напад взяла на себе заборонена у країні організація "Техрік-і-Талібан Пакистан".


Як додає Xinhua, прем'єр-міністр Шахбаз Шариф рішуче засудив теракт та висловив вдячність поліції й силам безпеки за ефективні дії проти нападників.
Фото: Xinhua