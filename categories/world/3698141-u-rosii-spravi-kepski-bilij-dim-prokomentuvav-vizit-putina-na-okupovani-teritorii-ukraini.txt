Влаштований росією показовий «візит путіна» на тимчасово окуповані території України свідчить про те, що в кремлі усвідомлюють, наскільки кепськими є справи російської армії.

Такий коментар оприлюднила в середу під час брифінгу у Вашингтоні речниця Білого дому Карін Жан-П’єр, повідомляє власний кореспондент Укрінформу.
«Візит путіна виглядає як індикатор того, що вони знають: для росії все йде не дуже добре», - зауважила представниця адміністрації Байдена.
За її словами, схоже на те, що й путін безпосередньо усвідомлює це дуже чітко. Жан-П’єр також висловила припущення, що кремлівський лідер намагається якось згуртувати російське населення, «оскільки знає, що його армія погано справляється».
Водночас вона наголосила, що росія не має законних підстав, аби претендувати на контроль над суверенною територією України.
«Тому ми також будемо продовжувати підтримувати Україну й український уряд», - зауважила представниця Білого дому.
Як повідомлялося, російські державні ЗМІ поширили інформацію про те, що володимир путін нібито напередодні відвідав штаб угруповання військ на Херсонському напрямку та «лнр».
Водночас достовірність відповідних матеріалів викликає сумніви в експертів.
Секретар Ради національної безпеки і оборони України Олексій Данілов заявив, що президент рф володимир путін не відвідував окуповану територію України, а замість нього там був його двійник.