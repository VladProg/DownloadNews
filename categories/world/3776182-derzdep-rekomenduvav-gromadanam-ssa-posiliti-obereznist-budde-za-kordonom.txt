Держдеп США у четвер випустив рекомендацію для всіх американських громадян із закликом проявити «посилену обережність» під час перебування за кордоном у зв’язку зі зростанням напруженості в різних регіонах.

Відповідне попередження оприлюднене на офіційному сайті Держдепу, передає Укрінформ.
«У зв’язку зі зростанням напруженості в різних місцях світу, можливості терористичних атак, демонстрацій або насильницьких дій проти громадян та інтересів США, Держдепартамент рекомендує громадянам США, які перебувають за кордоном, проявити підвищену обережність», - зазначається в документі.
При цьому рекомендується американським громадянам бути пильними в туристичних місцях, зареєструватися в програмі STEP для отримання оповіщень та стежити за офіційними повідомленнями Держдепу.
Як повідомлялося, востаннє Держдепартамент публікував подібне попередження в серпні 2022 року після вбивства лідера Аль-Каїди Аймана аль-Завахірі.