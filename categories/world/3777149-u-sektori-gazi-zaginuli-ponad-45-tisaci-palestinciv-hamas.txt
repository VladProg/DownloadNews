Підконтрольне угрупованню ХАМАС міністерство охорони здоров'я Гази заявило, що 4 651 палестинець загинув та понад 14 000 зазнали поранень унаслідок бойових дій, що розпочалися після нападу бойовиків цього угруповання на Ізраїль.

Про це повідомляє Sky News, передає Укрінформ.
За даними МОЗ Гази, з 7 жовтня було вбито 4 651 палестинця, 40% з яких були дітьми. Ще близько 14 245 осіб отримали поранення, 70% з них – діти та жінки.
Речник міністерства Ашраф аль-Кудра заявив, що протягом минулої доби внаслідок ізраїльських ударів загинули 266 палестинців, зокрема 117 дітей.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.
Фото: Loay Ayyoub/Тhe Washington Post