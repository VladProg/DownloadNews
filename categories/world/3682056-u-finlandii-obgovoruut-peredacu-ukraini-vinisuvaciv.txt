Фінляндія розглядає передачу Україні старих винищувачів “Hornet” після отримання замовлених раніше сучасних F-35.

Як передає Укрінформ, про це заявила прем’єр-міністр Фінляндії Санна Марін, пише Barrons із посиланням на AFP.
“Ми очікуємо на прибуття нових винищувачів F35… Коли ці старі “Hornet” будуть зняті з озброєння, ми зможемо обговорити їх подальше використання”, - сказала Марін.
AFP зауважує, що Фінляндія ще наприкінці 2021-го року замовила у США 64 літака F-35, однак ці винищувачі надійдуть до країни не раніше 2025-го року.
Натомість президент Фінляндії Саулі Нііністо наголосив на важливості підтримання країною власної обороноздатності. “Стосовно Hornet, то визначальним фактором є потреби нашої власної оборони. Що трапиться із цими літаками після їх зняття з озброєння - це вже зовсім інша розмова”, - сказав Нііністо фінському виданню Yle.
Як повідомлялося, в Україні не очікують постачання винищувачів з боку партнерів у близькій перспективі. Зокрема, на цьому наголосив міністр закордонних справ Дмитро Кулеба.
Водночас він додав, що пілотів необхідно починати готувати вже зараз.
«Ми маємо ухвалювати свої рішення, виходячи з того, що для росії немає червоних ліній», - сказав Кулеба.