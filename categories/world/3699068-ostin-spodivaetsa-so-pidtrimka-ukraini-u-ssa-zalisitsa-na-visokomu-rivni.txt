Сполучені Штати у своїх зусиллях допомогти Україні відбити російську агресію мали цілковиту підтримку з боку американського народу, і зараз зберігаються великі сподівання, що ця підтримка продовжуватиметься на такому ж високому рівні.

З такою заявою виступив у п’ятницю за підсумками зустрічі Контактної групи з питань оборони України на авіабазі «Рамштайн» глава Пентагону Ллойд Остін, передає власний кореспондент Укрінформу.
«Ми весь час отримували підтримку американського народу. Я маю великі сподівання, що й надалі бачитимемо такий же рівень підтримки. І, знову ж, це важливо не лише для українського народу, це важливо для світу», - підкреслив міністр оборони США.
Він додав, що йдеться про збереження міжнародного порядку, заснованого на правилах, а також про забезпечення суверенних країн можливостями захистити їхні суверенні права.
Як повідомляв Укрінформ, країни-учасники Контактної групи з питань оборони України, створеної з ініціативи й під проводом США, надали Україні вже $55 мільярдів допомоги у сфері безпеки й оборони.
Фото: CNN