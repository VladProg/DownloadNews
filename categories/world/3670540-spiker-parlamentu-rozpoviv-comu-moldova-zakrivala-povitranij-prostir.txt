Молдова 14 лютого закривала на дві години свій повітряний простір через об'єкт, інформація про який надійшла від української влади.

Про це спікер парламенту Молдови Ігор Гросу сказав журналістам, передає Укрінформ із посиланням на NewsMaker.
За його словами, влада ухвалила таке рішення для забезпечення безпеки, оскільки було невідомо, що це за об'єкт і кому він належить.
«Це або дрон, або пристрій, який виконує виміри на певній висоті. Інформація надійшла від українських колег, після чого Національна армія його ідентифікувала. Наших румунських колег також поінформували, бо цей об'єкт рухався у напрямку південного заходу. Саме тому нам знадобився цей короткий інтервал для безпеки повітряного простору», - заявив Гросу.
Він також зазначив, що йому невідомо, кому належить цей об'єкт.
«Поруч із нами йде війна. Він прилетів із півночі, з боку України. Ми маємо бути пильними, у постійному контакті з Україною та Румунією, щоб відстежувати подібні ситуації», — додав він.
Речник командування Повітряних сил України Юрій Ігнат заявив, що невідомим об'єктом, через який Молдова 14 лютого перекрила повітряний простір, могла бути куля зі світловідбивачами. Такі кулі росія запускає в Україні для відволікання української ППО.
15 лютого над Києвом виявили близько шести таких куль, більшість із них збили.
Як повідомлялося, 14 лютого Молдова ненадовго закривала свій повітряний простір. В Органі цивільної авіації пояснили, що ухвалили таке рішення, оскільки в районі Сорок зафіксували невідомий об'єкт, схожий на метеорологічну кулю. «Влада Молдови діяла суворо відповідно до конкретних процедур, які застосовуються в подібних ситуаціях», — зазначили у відомстві.