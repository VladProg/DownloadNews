За даними американських чиновників, щонайменше четверо громадян США були серед загиблих в Ізраїлі під час суботніх атак ХАМАС.

Про це повідомляє Haaretz з посиланням брифінг високопосадовців держдепа і міноборони США законодавцям США в неділю ввечері, передає Укрінформ.
Чиновники також зауважили, що загальна кількість жертв, імовірно, зросте найближчими днями.
Раніше того самого дня Білий дім підтвердив кілька смертей громадян США. Державний секретар США Ентоні Блінкен заявив, що адміністрація Байдена понаднормово працює над перевіркою жертв і заручників – громадян США. Він додав, що офіційні особи США залишаються на зв’язку зі своїми ізраїльськими колегами.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни.
Кількість загиблих внаслідок атак ХАМАС перевищила 700 осіб. Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.