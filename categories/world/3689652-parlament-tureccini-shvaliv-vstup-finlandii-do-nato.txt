Законопроєкт про схвалення протоколу вступу Фінляндії в НАТО був прийнятий Генеральною асамблеєю Великих національних зборів (парламенту) Туреччини.

Про це повідомляє Укрінформ з посиланням на TRT Haber.
“Генеральна асамблея Великих національних зборів Туреччини обговорила пропозицію про затвердження протоколу про вступ Фінляндії до НАТО. Пропозицію, винесену на голосування депутатами, прийнято”, - повідомляє телеканал.
Зазначається, що таким чином у парламенті Туреччини зроблено крок до вступу країни в НАТО. Раніше Фінляндію прийняли 29 країн-членів НАТО.
Зі схваленням Туреччини її членство стане можливим. Прийнятий Генеральною Асамблеєю текст буде надіслано на затвердження президенту Ердогану.
Як повідомляв Укрінформ, 17 березня президент Туреччини Реджеп Тайїп Ердоган сказав на спільній з президентом Фінляндії Саулі Нійністе пресконференції в Анкарі, що Туреччина розпочинає процес ратифікації парламентом заявки про вступ Фінляндії до НАТО.
Парламент Угорщини в понеділок, 27 березня, ратифікував заявку Фінляндії щодо вступу в Північноатлантичний Альянс (НАТО).