Головними темами саміту ЄС, який розпочинається сьогодні у Брюсселі, є продовження допомоги Україні, реагування на розвиток ситуації після терористичної атаки ХАМАС проти Ізраїлю, а також вирішення міграційної проблеми.

Про це сьогодні перед початком Європейської Ради заявила президент Європейської комісії Урсула фон дер Ляєн, повідомляє Укрінформ.
«Ми зустрічаємося сьогодні у складі Європейської ради у часи великих випробувань. Ми бачимо, що російська війна в Україні продовжує палати. Ми бачимо, що жахлива терористична атака ХАМАС проти Ізраїлю зараз також вражає народ Палестини, що загрожує дестабілізацією цього регіону. Мігранти, у пошуку кращого життя, яких підштовхують війна та конфлікти, прибувають на наші береги у великій кількості. На всі ці виклики Європейський Союз має реагувати та діяти спільно та результативно», - сказала Президент Європейської Комісії.
За її словами, Єврокомісія продовжує твердо підтримувати Україну, та надає їй необхідну допомогу для протистояння російській агресії з боку Росії. ЄС надає критично важливу гуманітарну допомогу для цивільного населення в Газі. Водночас, Єврокомісія продовжує напружено працювати з країнами-членами, щоб регулювати міграційні процеси.
«Все це потребує фінансування, і саме це є причиною, чому я запропонувала перегляд бюджету ЄС, щоб ми могли фінансувати ці дуже важливі завдання. Це буде обговорено на цій Європейській раді, і ми побачимо, куди ми зможемо прийти», - додала Урсула фон дер Ляєн.
Як повідомлялося, сьогодні у Брюсселі розпочинається дводенне засідання Європейської Ради, в ході якої глави держав та урядів країн ЄС розглянуть найважливіші питання зовнішньої політики та пропозиції Єврокомісії з перегляду багаторічного бюджету ЄС на 2024-2027 роки. Такий перегляд, зокрема, передбачає створення спеціального Українського фонду в розмірі 50 мільярдів євро на наступні чотири роки, для надання Україні негайної фінансової допомоги, а також для підтримки проєктів її відродження.
Фото: Офіс Президента