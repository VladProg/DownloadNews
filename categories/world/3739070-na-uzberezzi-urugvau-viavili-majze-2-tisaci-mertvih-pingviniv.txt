На східному узбережжі Уругваю за останні 10 днів виявили близько 2 тисяч мертвих пінгвінів.

Про це повідомляє France24, передає Укрінформ.
Керівник Департаменту з питань фауни при Міністерстві навколишнього середовища Уругвай Кармен Лейзагоєн зазначила, що магеланські пінгвіни, переважно молоді, загинули в Атлантичному океані, течією їх віднесло до берегів Уругваю.
«Вони померли у воді. 90% - це молоді особини, без жирових запасів і з порожніми шлунками», - сказала вона.
За словами чиновниці, взяті проби на пташиний грип були негативними.
На думку екологів, смерть пінгвінів міг спричинити брак їжі, зокрема через надмірний вилов риби.
Річард Тесоре з неурядової організації SOS Marine Wildlife Rescue зауважив, що субтропічний циклон в Атлантиці, який обрушився на південний схід Бразилії у середині липня, ймовірно, спричинив загибель найслабших тварин. На пляжах Мальдонадо, що на схід від уругвайської столиці Монтевідео, окрім пінгвінів нещодавно знайшли мертвих буревісників, альбатросів, чайок, морських черепах і морських левів.
Магеланські пінгвіни гніздяться на півдні Аргентини. Коли у Південній півкулі настає зима, вони мігрують на північ у пошуках їжі та теплих вод, навіть досягаючи узбережжя бразильського штату Еспіріту-Санту.
Як повідомляв Укрінформ, біля антарктичної станції “Академік Вернадський” народилося біля 1300 дитинчат субантарктичних пінгвінів.