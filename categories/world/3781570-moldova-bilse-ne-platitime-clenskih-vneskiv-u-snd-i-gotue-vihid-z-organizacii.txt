Уряд Молдови виключить «Співдружність незалежних держав» зі списку організацій, яким вона сплачує щорічні членські внески.

Рішення ухвалили після денонсації членства у громадських організаціях і «банківських санкцій, накладених на Російську Федерацію», повідомляє "Радіо Свобода".
Відповідно до проєкту рішення Міністерства фінансів Молдови, сума, виділена на сплату щорічних членських внесків в міжнародних організаціях у 2023 році зменшується на 16 млн леїв (з 66,5 млн до 50,5 млн леїв). Зниження значною мірою викликане тим, що Молдова більше не сплачуватиме внески за участь у Міжпарламентській асамблеї СНД і в семи організаціях цього співтовариства.
На тлі російського вторгнення в Україну влада Кишинева оголосила про поступовий вихід Молдови із СНД і вже денонсувала десятки угод, підписаних у межах організації, створеної в 1991 році після розпаду СРСР.
У липні парламент проголосував за вихід Молдови з Міжпарламентської асамблеї СНД та з угод, які передбачають формування єдиного освітнього простору, забезпечення прикордонників спеціальним обладнанням та обмін інформацією про надзвичайні ситуації між державами-учасницями тощо.
Як повідомляв Укрінформ, у Молдові оштрафували двох кабельних операторів, які транслювали російські телеканали.
Фото: svaboda.org (RFE/RL)