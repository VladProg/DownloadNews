Семеро осіб загинули, ще 23 зазнали поранень унаслідок обвалення шкільної спортивної арени на півночі Таїланду.

Як передає Укрінформ, про це повідомляє Сіньхуа із посиланням на місцеві ЗМІ.
Аварія сталася близько 19:00 за місцевим часом у понеділок, коли дах спортивної арени початкової школи у провінції Пхічіт обвалився під час сильної зливи, зазначає Департамент із запобігання катастрофам та пом’якшення їх наслідків.
Там також повідомили, що постраждалих перевели до двох місцевих лікарень.
За даними місцевих ЗМІ, вихор ударив по металевому даху будівлі, у результаті чого вся конструкція обвалилася, а учні, батьки та шкільний персонал залишилися під уламками.
Прем’єр-міністр Прают Чан-оча доручив відповідним відомствам визначити пріоритетність пошуків зниклих безвісти, оцінити масштаби збитків і надати швидку допомогу постраждалим, повідомив заступник його генсекретаря та речника уряду Ануча Бурапачаісрі.
Губернатор провінції Пайон Асавапічайон відвідав у вівторок постраждале місце, де щонайменше 100 місцевих домогосподарств повідомили про збитки внаслідок шторму, подальші оцінки збитків тривають.
Школу та інші постраждалі території оголошено зоною лиха.
Як повідомляв Укрінформ, військове керівництво М'янми оголосило штат Ракхайн зоною стихійного лиха після того, як унаслідок циклону "Мокко" загинуло щонайменше 145 людей.


Фото: TNA