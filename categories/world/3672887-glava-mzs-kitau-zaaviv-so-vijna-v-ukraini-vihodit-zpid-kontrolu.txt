Глава МЗС КНР Цінь Ґан заявив, що Пекін «глибоко стурбований» тим, що конфлікт в Україні «виходить з-під контролю».

Про це він сказав під час промови на відкритті конференції з питань безпеки, передає Укрінформ із посиланням на CNN.
«Китай глибоко стурбований постійною ескалацією конфлікту і можливістю виходу ситуації з-під контролю… Ми закликаємо відповідні країни негайно припинити підливати масла у вогонь, звинувачувати Китай і розкручувати риторику «сьогодні Україна, завтра – Тайвань», - сказав міністр на Лантінгському форумі, організованому МЗС Китаю в Пекіні.
Як зазначає телеканал, заява Цінь Ґана прозвучала у контексті запланованого на цей тиждень візиту китайського топдипломата Ван Ї до москви та на тлі заяв офіційних осіб США, що Пекін розглядає можливість надання допомоги кремлю зброєю та боєприпасами.
У понеділок Ван Ї заявив, що Китай готовий співпрацювати з іншими країнами для досягнення припинення вогню і тривалого миру в Україні.
Пекін неодноразово відмовлявся напряму засуджувати росію за вторгнення в Україну та утримувався від того, щоб назвати це «війною». Натомість була використана риторика кремля – «спеціальна військова операція». Китай постійно покладає провину за конфлікт на НАТО та Сполучені Штати.