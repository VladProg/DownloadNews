Секретар ради безпеки рф микола патрушев заявив, що росія спробує знайти уламки американського безпілотника MQ-9 Reaper. На його думку, проліт американського безпілотника над Чорним морем нібито означає, що США беруть участь у війні.

Про це повідомляє Укрінформ з посиланням на Інтерфакс.
«Я не знаю, зуміємо ми дістати чи ні, але те, що це робити треба, і що цим займатимемося - обов'язково. Сподіваюся, звичайно, на успіх», - сказав Патрушев в програмі пропагандистського телеканалу "росія-1".
За версією секретаря ради безпеки рф, проліт американського безпілотника над Чорним морем нібито означає, що США беруть участь у війні. Також Патрушев зазначив, що росія на тлі цих подій продовжить "відстоювати свій суверенітет".
Як повідомляв Укрінформ, у вівторок два російські літаки Су-27 здійснили над Чорним морем непрофесійне перехоплення безпілотного дрона MQ-9 Розвідувального управління ВПС США. Причому російський літак пошкодив пропелер американського безпілотника, внаслідок чого той втратив керування та впав у міжнародних водах.
Зовнішньополітичне відомство США офіційно передало росії рішучий протест через непрофесійні дії пілотів рф, що призвели до падіння американського дрона в міжнародному повітряному просторі над Чорним морем.