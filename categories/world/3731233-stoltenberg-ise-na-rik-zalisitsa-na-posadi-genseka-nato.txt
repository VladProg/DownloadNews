Союзники по НАТО прийняли рішення продовжити мандат Єнса Столтенберга на посаді Генерального секретаря НАТО ще на рік.

Як повідомляє Укрінформ, про це йдеться у повідомленні на сайті НАТО.
«Союзники по НАТО у вівторок (4 липня 2023 року) погодилися продовжити мандат генерального секретаря НАТО Єнса Столтенберга ще на рік, до 1 жовтня 2024 року. Це рішення буде затверджене главами держав та урядів країн НАТО під час саміту у Вільнюсі», - йдеться у повідомленні.
Зазначається, що союзники по Альянсу подякували генеральному секретарю за лідерство та відданість, які були критично важливими для збереження трансатлантичної єдності з огляду на безпрецедентні виклики у сфері безпеки.
«Я пишаюся рішенням союзників по НАТО продовжити мій термін на посаді генерального секретаря. Трансатлантичні зв’язки між Європою та Північною Америкою забезпечують нашу свободу та безпеку вже майже 75 років, і у більш небезпечному світі наш великий Альянс є важливішим ніж будь-коли», - сказав Столтенберг.
Міністр закордонних справ України Дмитро Кулеба у контексті продовження ще на рік мандата Єнса Столтенберга на посаді генерального секретаря НАТО висловив сподівання щодо подальшої співпраці. Про це він написав у Твіттері.
«Чудові новини щодо продовження мандата Єнса Столтенберга на посаді генерального секретаря НАТО. Важкі часи вимагають сильного лідерства. Єнс Столтенберг продемонстрував саме це. Сподіваюся на нашу подальшу співпрацю», - зазначив міністр.
Як повідомлялося, Єнс Столтенберг був призначений на посаду генерального секретаря НАТО у 2014 році.
Союзники висували на посаду керівника НАТО кілька кандидатур, але не змогли досягти консенсусу щодо призначення одного з кандидатів.