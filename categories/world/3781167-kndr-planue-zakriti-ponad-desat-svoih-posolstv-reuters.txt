Північна Корея готова закрити понад десять посольств, зокрема в Іспанії, Гонконгу та низці країн Африки, що становить майже 25 відсотків її диппредставництв у світі.

Про це повідомляє Reuters із посиланням на місцеві ЗМІ та аналітиків, передає Укрінформ.
У понеділок північнокорейське державне ЗМІ KCNA повідомило, що минулого тижня посли КНДР здійснили "прощальні" візити до лідерів Анголи та Уганди, а місцеві ЗМІ повідомили про закриття посольств Північної Кореї у цих країнах. Обидві держави мають дружні зв’язки з Північною Кореєю з 1970-х років, підтримуючи військову співпрацю та надаючи іноземну валюту.
Зазначається, що КНДР також закриє своє посольство в Іспанії, а справами в цій країні займатиметься дипмісія в Італії.
Нещодавнє закриття дипломатичних представництв КНДР стало ознакою того, що країна намагається заробити гроші за кордоном через міжнародні санкції, заявило у вівторок Міністерство об’єднання Південної Кореї.
Аналітик та засновник, моніторингового ресурсу NK Pro про Північну Корею Чад О'Керролл вважає, що закриття північнокорейських посольств створило основу для того, що могло стати "однією із найбільших змін зовнішньої політики країни за останні десятиліття". На його думку, це матиме наслідки для дипломатичної взаємодії, гуманітарної роботи в ізольованій країні, а також здатності генерувати незаконні доходи.
За його словами, понад десять дипмісій КНДР можуть бути закриті, ймовірно, через міжнародні санкції, тенденцію до відсторонення Пхеньяна від глобального співробітництва та ймовірне ослаблення економіки Північної Кореї.
У профільному міністерстві Південної Кореї наголосили, що це може свідчити про складну економічну ситуацію в Північній Кореї, "де важко підтримувати навіть мінімальні дипломатичні відносини з традиційно дружніми країнами".
Північна Корея має офіційні відносини зі 159 країнами, однак лише 53 дипломатичні місії за кордоном, включаючи три консульства та три представництва.
Як повідомляв Укрінформ, у британській розвідці вважають, що Північна Корея може стати одним із найважливіших постачальників зброї для Росії поряд з Іраном та Білоруссю.