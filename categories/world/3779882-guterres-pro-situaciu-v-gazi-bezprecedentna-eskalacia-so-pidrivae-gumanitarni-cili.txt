Генеральний секретар Організації Об'єднаних Націй Антоніу Гутерреш закликав до негайного припинення вогню на Близькому Сході, аби уможливити надання гуманітарної допомоги.

Про це Гутерреш написав у соцмережі X, передає Укрінформ.
«Мене надихнуло те, що, здавалося, зростав консенсус стосовно потреби принаймні гуманітарної паузи на Близькому Сході. На жаль, натомість я був здивований безпрецедентною ескалацією бомбардувань, що підриває гуманітарні цілі», - написав він, наголосивши, що ситуацію необхідно змінити.
Генсек ООН заявив, що повторює свій заклик до негайного гуманітарного припинення вогню.
На думку Гутерреша, поряд з цим має відбутися беззастережне звільнення заручників та доставка гуманітарної допомоги «в обсягах, які відповідають нагальним потребам населення сектору Гази, де на наших очах розгортається гуманітарна катастрофа».
Як повідомлялося, Високий представник ЄС Жозеп Боррель заявив про термінову необхідність «паузи» у бойових діях у секторі Гази, щоб забезпечити доступ до гуманітарної допомоги.