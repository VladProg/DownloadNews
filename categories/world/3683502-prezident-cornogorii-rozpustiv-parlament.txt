Президент Чорногорії Міло Джуканович розпустив парламент країни, який виявився неспроможним сформувати уряд.

Як передає Укрінформ, про це повідомляє RTCG.
Президентський указ про розпуск парламенту набув чинності відразу після підписання.
“Джуканович раніше заявив, що на переконання частини його команди, він має юридичні підстави розпустити парламент, якщо до цього дня не буде сформовано уряд”, - йдеться у матеріалі.
Нові парламентські вибори у Чорногорії мають відбутися не раніше, ніж за 60 та не пізніше, ніж за 100 днів після розпуску. Тобто, уточнює RTCG дострокові вибори можуть відбутися наприкінці травня чи на початку червня.
Як нагадує видання, чинний прем’єр-міністр Чорногорії Міодраг Лекич наприкінці минулого тижня поінформував лідерів парламентської більшості про відсутність консенсусу стосовно нового уряду.
Лекичу для отримання більшості у парламенті й формування уряду забракло трьох голосів депутатів.