На тлі поїздки до США віцепрезидента Тайваню Вільяма Лая Китай провів масштабні військові навчання, на яких відпрацьовувалося блокування морського й повітряного простору навколо острова.

Про це повідомляє міністерство оборони КНР, передає Укрінформ.
До навчань залучалися військово-морські й військово-повітряні сили та підрозділи ракетних військ Східного командування Народно-визвольної армії Китаю (НВАК), відповідального за операції на Тайванському напрямку.
У ході маневрів китайські військові тренувались у захопленні контролю над морським і повітряним простором та в пошуку і знешкодженні підводних човнів на північ і південний захід від Тайваню.
Як ідеться в повідомленні, есмінці, фрегати і ракетні катери спільно з винищувачами, літаками раннього попередження й постановки перешкод вийшли у визначені райони навколо Тайваню, здійснили бойове розгортання і виконали навчальні завдання.
Задіяні в тренуваннях підрозділи ракетних військ Східного командування НВАК також здійснили розгортання на бойових позиціях і підготовку до пусків ракет.
«Усі війська вийшли у вказані морські райони та повітряний простір навколо острова Тайвань, як і було заплановано, виконали заходи всебічного, комплексного і довгострокового стримування та сформували надійне оточення острова», - зазначили в міноборони КНР, додавши, що навчання є «серйозним застереженням проти змови та провокацій сепаратистських сил незалежності Тайваню та зовнішніх сил».
Своєю чергою в оборонному відомстві Тайваню повідомили, що виявили 42 літаки та вісім кораблів НВАК, які брали участь у навчаннях. У відповідь ВМС і ВПС Тайваню також розгорнули свої сили.
При цьому 26 китайських літаків перетнули серединну лінію Тайванської протоки, яка слугує неофіційним кордоном між материком і островом, та увійшли в зону ідентифікації тайванської ППО.
Як повідомляв Укрінформ, віцепрезидент Тайваню Вільям Лай, який є фаворитом на президентських виборах, намічених на січень 2024-го, минулого тижня під час поїздки до Парагваю та назад здійснив дві зупинки у США. Там він заявив, що Тайвань не злякається і не відступатиме перед авторитарними загрозами, маючи на увазі посилення військової присутності Китаю навколо острова.
Пекін висловив рішучий протест проти такого транзиту Лая і закликав Вашингтон дотримуватись політики одного Китаю та «не підігравати сепаратистським силам».