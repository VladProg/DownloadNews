Федеральний президент Австрії Александер Ван дер Беллен та міністр закордонних справ Австрії Александер Шалленберг виступили за реформу Ради Безпеки ООН, нинішня структура якої була створена в результаті Другої світової і більше не відповідає реаліям сучасного світу.

Як передає Укрінформ із посиланням на АРА, про це Ван дер Беллен та Шалленберг заявили на зустрічі з генсеком ООН Антоніу Гутеррешем на 78-й сесії ГА ООН в Нью-Йорку.
«Рада Безпеки в її нинішній структурі є наслідком 1945 року. Це можна побачити, перш за все, по так званих постійних членах Ради Безпеки. Чи це все ще доречно в ХХІ столітті – це дискусійне питання», - сказав президент Австрії.
Водночас, він вказав на те, що це питання «безумовно, не буде вирішено за одну ніч».
Зі свого боку, глава австрійського МЗС заявив про «певну динаміку» в цьому напрямку. Зокрема, він привітав той факт, що президент США Джозеф Байден у своїй промові висловився на користь реформи РБ ООН. Шалленберг зазначив, що нинішній склад Радбезу ООН з п'ятьма постійними членами (Китай, Франція, США, Велика Британія та Росія) більше не відображає нинішню ситуацію. За його словами, «світ пішов далі», і це треба брати до уваги. Міністр закордонних справ Австрії відзначив важливість скасування права вето та розширення РБ ООН за рахунок «глобального Півдня».
Зазначається, що бажана реформа також є частиною процесу, який має завершитися «Самітом майбутнього» у вересні наступного року.
Як повідомляв Укрінформ, раніше генеральний секретар ООН Антоніу Гутерреш заявив про необхідність реформування Ради Безпеки та Бреттон-Вудської системи, аби вони відповідали «реаліям сучасного світу».