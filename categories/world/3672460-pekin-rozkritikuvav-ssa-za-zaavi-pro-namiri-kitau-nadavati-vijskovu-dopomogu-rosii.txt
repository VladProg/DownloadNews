Пекін розкритикував заяви США про те, що Китай розглядає можливість надати росії озброєння для війни проти України.

Про це заявив речник МЗС КНР Ван Веньбінь, передає Укрінформ із посиланням на NDTV.
«Ми закликаємо Сполучені Штати серйозно обміркувати власні дії та зробити більше, щоб полегшити ситуацію, сприяти миру та діалогу та припинити перекладати провину та поширювати неправдиву інформацію», - сказав він.
«Ми не приймаємо вказівки Сполучених Штатів щодо відносин між Китаєм і росією, не кажучи вже про примус і тиск. Напрямок Китаю в українському питанні можна підсумувати однією фразою, яка закликає до миру та сприяння діалогу», — заявив Ван Веньбінь.
Ця заява була зроблена після того, як держсекретар США Ентоні Блінкен заявив в інтерв'ю CBS, що Китай зараз «розглядає можливість надання летальної підтримки» москві, починаючи від «боєприпасів і закінчуючи самою зброєю».
Аналогічні коментарі Блінкена пролунали в серії інтерв'ю у Німеччині, де в суботу він був присутній на Мюнхенській конференції з безпеки і зустрівся зі своїм китайським колегою Ваном І.
Звинувачення Блінкена пролунали на тлі загострення відносин США і КНР після того, як Вашингтон збив, ймовірно, китайську шпигунську повітряну кулю.
Фото: cnsphoto