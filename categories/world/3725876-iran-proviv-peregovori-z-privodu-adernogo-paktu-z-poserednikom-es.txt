Іран провів переговори в Катарі з представником Європейського Союзу Енріке Мора, який координує переговори між Тегераном і шістьма державами щодо відновлення ядерного пакту 2015 року.

Як передає Укрінформ, про це повідомляє Reuters із посиланням на провідного іранського переговірника з ядерної програми Алі Багері Кані.
Переговори між Іраном і світовими державами щодо відновлення угоди 2015 року, покликаної обмежити спірну ядерну програму Тегерана в обмін на послаблення санкцій, зайшли в глухий кут у вересні минулого року, йдеться в повідомленні.
"Провів серйозну і конструктивну зустріч з Морою в Досі (столиця Катару - ред.). Ми обмінялися думками і обговорили низку питань, включаючи переговори про зняття санкцій", - написав Багері Кані у своєму Твіттері.
Варто зазначити, що у 2018 році тодішній президент США Дональд Трамп вийшов з ядерного пакту і відновив санкції проти Ірану, який у відповідь порушив угоду, відновивши запаси збагаченого урану.
Як повідомляв Укрінформ, влада Ірану спростувала повідомлення про те, що країна веде переговори зі США щодо тимчасової ядерної угоди, з метою домогтися послаблення санкцій.
Фото: Getty Images