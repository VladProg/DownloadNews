Армія оборони Ізраїлю (ЦАХАЛ) розпочала масовану воєнну операцію в палестинському таборі в Дженіні на Західному березі річки Йордан.

Про це повідомляє Укрінформ із посиланням на ВВС.
Операція почалася з авіаударів. Палестинське міністерство охорони здоров'я заявило, що від обстрілів загинули принаймні троє палестинців і ще 12 дістали поранення.
У ЦАХАЛ зазначили, що завдали удару по «терористичній інфраструктурі в районі Дженіна».


«Ми не сидітимемо склавши руки, поки терористи продовжують завдавати шкоди цивільному населенню, використовуючи табір Дженін як укриття», – заявили військові. Вони наголошують, що цей табір є «опорним пунктом терористів».


Своєю чергою представники батальйону Дженіна, до якого належать бойовики з палестинських угруповань ФАТХ, ХАМАС та «Ісламський джихад» заявили: «Ми боротимемося з окупаційними силами до останнього подиху й останньої кулі».


Як повідомлялося, у червні ізраїльські військові вбили щонайменше шістьох палестинців під час обстрілу табору в Дженіні, уперше за багато років застосувавши бойові вертольоти на Західному березі річки Йордан. Водночас було поранено сімох ізраїльських силовиків.