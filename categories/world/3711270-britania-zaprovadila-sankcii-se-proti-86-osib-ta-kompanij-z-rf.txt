Велика Британія запровадила додаткові санкції проти Москви. До списку увійшли 86 росіян та компаній.

Як передає Укрінформ, про це повідомляє сайт уряду Британії.
Зазначається, що Лондон запровадив санкції проти 86 фізичних та юридичних осіб, які причетні до крадіжки Росією українського зерна, розробки передових військових технологій тощо.
"Велика Британія сьогодні (у п’ятницю, 19 травня) оголосила про нову хвилю санкцій проти РФ, націлених на підприємства та осіб, пов’язаних із здатністю Росії фінансувати та вести війну", – йдеться у повідомленні.
Ці санкції спрямовані на осіб та організації, які пов’язані з енергетичним, металургійним, оборонним, транспортним та фінансовим секторами російської економіки, посилюючи тиск на залишкові джерела прибутків президента рф Путіна.
Повідомляється, що Велика Британія вживає нових заходів проти російського енергетичного сектору, спираючись на заборону імпорту російського вугілля, нафти та СПГ та додаючи до санкційного списку дев'ять організацій, пов’язаних з російською державною компанією з ядерної енергетики "Росатом".
Це, зокрема, компанія Umatex, яка виробляє композитні матеріали на основі вуглецевого волокна для "Росатома", що можуть бути використані у військових цілях, та компанія Triniti, чиї дослідження та розробки в галузі лазерної фізики безпосередньо фінансуються за рахунок державного оборонного замовлення Російської Федерації.
Як зазначається, під санкції потрапив російський олігарх-мільярдер Ігор Алтушкін, який володіє "Російською мідною компанією". "Алтушкін та його бізнес продовжують відігравати ключову роль у секторі стратегічного значення для військової машини Путіна", – йдеться у повідомленні.
Ще вісім компаній, пов’язаних з виробництвом металів у Росії, також потрапили під санкції. Крім того, Британія оголосила, що заборонить імпорт російських металів, а саме: алюмінію, нікелю та міді.
Запроваджуються санкцій проти 20 керівників оборонного сектору та компаній, що підтримують військову діяльність Москви. Зокрема, у списку – керівництво "Концерну Калашнікова", що виробляє 95% всієї вогнепальної зброї в РФ.
Також до списку увійшли п’ять фінансових установ, зокрема "Дом РФ", який діє за дорученням російського уряду, та "Металургійний інвестиційний банк", що підтримує промисловий експорт РФ.
Окрім того, до списку потрапив керівник Запорізької АЕС Олег Романенко, який вступив у змову з урядом Росії; експлуатаційна організація, що керує Запорізькою АЕС; та 13 членів ради директорів компанії "Газпром-Нефть", а також п’ять членів ради директорів "Транснефти".
Як повідомлялося, прем'єр-міністр Великої Британії Ріші Сунак оголосить на саміті G7, що проходить у Японії, про заборону на ввезення російських алмазів до Британії.