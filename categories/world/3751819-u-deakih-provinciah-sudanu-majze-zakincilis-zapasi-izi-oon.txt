У Судані поновилося збройне протистояння, що суттєво заважає зусиллям ООН із надання гуманітарної допомоги, оскільки в деяких провінціях закінчуються запаси їжі.

Як повідомляє Укрінформ, про це оголосили у Офісі ООН з координації гуманітарних питань, пише Сіньхуа.

“Ми глибоко стурбовані впливом поновлення конфлікту у кількох регіонах країни”, - йдеться у поширеному повідомленні.

За даними ООН, у Судані під час зіткнень з минулого тижня вже загинуло щонайменше 60 осіб і 250 отримали поранення. Насильство завадило транспорту із гуманітарною допомогою від ООН досягти пункту призначення.
“Бої виникли близько тижня тому між Збройними силами Судану та парамілітарними Силами швидкого реагування на заході Судану”, - стверджує Сіньхуа.

У Офісі ООН з координації гуманітарних питань додали, що у деяких містах Судану запаси гуманітарної допомоги вже майже повністю вичерпані й поновлення конфлікту змусило шукати тимчасового притулку тисячі людей.
"Ми закликаємо сторони конфлікту в Судані припинити бойові дії та дозволити доставку життєво необхідної допомоги нужденним цивільним особам", - заявили в офісі.
Нагадаємо: з середини квітня цього року в Судані продовжується збройний конфлікт між армією країни та Силами швидкого реагування. Вони не змогли домовитись про форму підпорядкування, що потім перейшло у повноцінні бойові дії.