Рада Безпеки ООН ухвалила резолюцію, яка закликає до запровадження у секторі Гази «гуманітарних пауз і коридорів».

Як передає власний кореспондент Укрінформу в Нью-Йорку, за це рішення проголосували 12 членів Радбезу з 15, три країни – США, Велика Британія і Росія – утрималися.
За повідомленням CNN, документ закликає до «термінових і тривалих гуманітарних пауз і коридорів по всьому сектору Газа на достатню кількість днів, щоб забезпечити, відповідно до міжнародного гуманітарного права, повний, швидкий, безпечний і безперешкодний гуманітарний доступ для гуманітарних агентств ООН та їхніх партнерів-виконавців».

У резолюції також міститься заклик звільнити всіх заручників, утримуваних ХАМАС та іншими групами, особливо дітей, а також та «утримуватися від позбавлення цивільного населення в секторі Гази основних послуг і гуманітарної допомоги».
Проєкт резолюції розробила Мальта.
Це голосування стало п'ятою спробою Ради Безпеки ухвалити резолюцію щодо війни Ізраїлю проти ХАМАС. Два документи, запропоновані Росією, не набрали достатньої кількості голосів. На бразильську резолюцію, що закликала до гуманітарної паузи, наклали вето Сполучені Штати, оскільки в ній не було оцінки дій ХАМАС. Проєкт США із закликом до паузи заветували Росія та Китай.
У жовтні понад 120 країн проголосували на Генасамблеї ООН за «стійке гуманітарне перемир'я», що має привести до припинення бойових дій. Але резолюція Генасамблеї має рекомендаційний характер на відміну від зобов’язальних рішень Ради Безпеки.