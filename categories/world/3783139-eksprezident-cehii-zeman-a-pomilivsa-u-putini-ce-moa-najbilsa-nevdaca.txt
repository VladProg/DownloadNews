Колишній президент Чехії Мілош Земан назвав головною своєю невдачею за всі десять років на посаді глави держави те, що він помилився стосовно Володимира Путіна.

Як передає Укрінформ, про це повідомляє Vinegret.cz.
«Моя найбільша невдача полягає в тому, що я тотально помилявся стосовно Володимира Путіна, адже тільки нерозумна людина могла зробити таку трагічну помилку, як вторгнення в Україну», - сказав Земан. в ефірі телеканалу Nova.
За його словами, вторгнення завдало збитків не лише Україні, а й Росії, причому колосальних.
«Мало хто усвідомлює, але Путін є людиною, яка нашкодила власній країні», - зазначив колишній президент Чехії.
Земан наголосив, що завжди намагався відстоювати національні інтереси, «добре чи не дуже в мене це виходило, нехай оцінюють інші». Але, додав політик, «ніхто не може мені дорікнути, що я комусь потурав».
Мілош Земан обіймав посаду президента Чехії два терміни протягом 2013-2023 років. Він виступав за розвиток співпраці з Москвою та висловлювався за скасування антиросійських санкцій, накладених на РФ країнами Заходом за анексію Криму.
Як повідомлялося, чинний президент Чехії Петр Павел заявив на засіданні РБ ООН, що остаточна перемога України означатиме перемогу верховенства закону й поваги до інших, тоді як її поразка дозволила б узяти гору беззаконній жорстокості - тому жодна країна не може бути справді нейтральною до війни, розв'язаної Росією.