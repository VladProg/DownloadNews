Суданські правозахисні організації мають докази того, що суданські воєнізовані Сили швидкої підтримки (RSF) затримали понад 5 000 осіб у столиці та утримують їх у нелюдських умовах.

Як передає Укрінформ, про це повідомляє Reuters.
Зазначається, що RSF воює з суданською армією протягом трьох місяців, домінуючи в столиці Судану. Жителі звинувачують Сили швидкої підтримки в мародерстві і захопленні будинків.
Місцеві організації повідомили виданню про те, що серед затриманих у кількох місцях Хартума були не лише комбатанти, але й 3500 цивільних осіб, у тому числі жінки та іноземні громадяни..
Правозахисники заявили, що представлять Організації Об'єднаних Націй документацію про випадки смерті від тортур, а також про "принизливі, нелюдські умови утримання під вартою".
На прохання прокоментувати ситуацію, представники RSF заявили, що ці повідомлення не відповідають дійсності, і що вони утримують лише військовополонених, з якими добре поводяться.
"Ці організації ігнорують порушення з боку армії проти цивільного населення, включаючи повітряні та артилерійські удари, затримання та озброєння цивільних осіб", - заявив представник RSF.
Як повідомляв Укрінформ, в охопленій війною столиці Судану Хартумі на кілька годин було відключено зв’язок, оскільки армія та воєнізовані формування вели інтенсивні бої по всьому місту.