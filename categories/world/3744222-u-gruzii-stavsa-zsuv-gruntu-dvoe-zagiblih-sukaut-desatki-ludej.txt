У грузинському курортному селищі Шові, що у високогірному регіоні Рача, стався зсув грунту; наразі виявлено тіла двох загиблих, доля кількох десятків людей невідома.

Про це повідомляє видання «Новости-Грузия», передає Укрінформ.
Зсув ґрунту стався 3 серпня близько 15:15 годині за місцевим часом. У регіоні пошкоджено лінії електропередачі, зруйновано дороги та мости, зв'язок працює з перебоями.

За словами заступника голови Департаменту зв'язків з регіонами адміністрації уряду Мераба Гамкрелідзе, наразі невідомо про місцезнаходження близько 50 громадян.
Він додав, що на цей час евакуйовано 152 особи.
Згідно з даними МВС, у рятувальній операції задіяно близько 400 осіб і два вертольоти прикордонної поліції.

У зону стихійного лиха вирушив прем'єр-міністр Грузії Іраклій Гарібашвілі.
Шові – це курортне селище у високогірному регіоні Рача-Лечхумі та Квемо Сванеті, в Онському муніципалітеті. Курорт Шові розташоване на висоті 1,5 тисячі метрів над рівнем моря.
Як повідомляв Укрінформ, у північнокитайській провінції Хебей унаслідок масштабних повеней і підтоплень, спричинених сильними дощами, переселено в безпечні місця понад 1,2 мільйона людей.