У вівторок росія скликає засідання Ради Безпеки ООН для обговорення «русофобії як чинника, що перешкоджає пошуку довгострокових і стійких рішень української кризи».

Як передає власний кореспондент Укрінформу у Нью-Йорку, представники російської делегації заявили, що порушуватимуть питання «русофобії» не лише в Україні, а й на Заході.
Засідання розпочнеться о 10:00 за східноамериканським часом (о 16:00 за Києвом). Очікується виступ української делегації.
Як повідомляв Укрінформ, у квітні росія головуватиме в Раді Безпеки ООН. За словами постійного представника України при ООН Сергія Кислиці, країна, яка здійснює воєнні злочини та бомбить мирні міста, не може виконувати роль голови у Раді Безпеки ООН.
«Досить ґвалтувати правосуддя та гнобити Статут ООН!» – заявив він.
У березні в Радбезі головує Мозамбік.