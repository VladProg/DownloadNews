Особиста зустріч російського та північнокорейського диктаторів Володимира Путіна та Кім Чен Ина була потрібна їм обом, але іміджево від неї більше виграв лідер КНДР.

Таку думку висловила експертка з питань Східної Азії, магістерка зовнішньої політики Наталя Плаксієнко-Бутирська на брифінгу на тему: "Що означає для України зустріч Путіна та Кім Чен Ина" в Медіацентрі Україна – Укрінформ.
"Зустріч була потрібна їм обом. Вона відбувалась на Далекому Сході під час Східного економічного саміту, який раніше збирав масу відомих політиків і лідерів країн. У цьому році ми про це не почули - він просто не цікавий нікому з огляду на санкції (проти РФ - ред.). Це невдача, адже делегації були присутні на рівні заступників міністрів, найвища особа прибула з Лаосу - віцепрезидент, був ще віцепрем'єр Китаю, і все пройшло без особливих досягнень і домовленостей. А про візит Ким Чен Ина весь світ говорить", - сказала Плаксієнко-Бутирська.
Вона зауважила, що в контексті поразок Росії і її дипломатичної та міжнародної ізоляції зустріч Путіна з північнокорейським лідером, який є закритою людиною і ні з ким не спілкується, є демонстрацією світові, що ці дві сили можуть зараз між собою скооперуватися.
"А Росія любить демонстрацію і популістські кроки", - зазначила експертка.
Стосовно Кім Чен Ина, то вона констатувала, що економічна ситуація у КНДР досить складна, а Росія готова давати продукти харчування і передати технології.
"Це дуже гарний момент для отримання такої допомоги й іміджевий здобуток для власної аудиторії - лідера їхньої країни приймають, скрізь возять, демонструють готовність допомагати. Тобто іміджево і з точки зору того, що він має більше можливостей вибивати щось з Росії, більше виграв Кім Чен Ин", - вважає експертка.
Як повідомлялося, 13 вересня російський диктатор Володимир Путін зустрівся з північнокорейським колегою Кім Чен Ином на космодромі "Восточный" на Далекому сході РФ для переговорів.