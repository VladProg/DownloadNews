Війна росії проти України зумовила серйозне збільшення замовлень на різні види озброєнь, це відчувають і в оборонно-промисловому комплексі Швеції.

Як передає Укрінформ, про це повідомляє ERR.
«Ми повинні збільшити виробництво. Минулого року найняли понад 1000 людей, те саме зробимо і цього року. Однак постачання озброєнь – це тривалий процес, який включає безліч політичних рішень. І в цьому плані теж треба нарощувати темпи в Європі та робити закупівлі швидше», – сказав директор з комунікацій компанії Saab Віктор Вальстрем.
«Упродовж десятиліть ми звикли до логіки мирного часу, дивилися на ціну та на сам продукт. Зараз час має вирішальне значення, все залежить від його наявності. І ми не дуже готові до цього ні в промисловості, ні в урядах», – сказав генеральний секретар Шведської асоціації оборонної промисловості Роберт Ліммергард.
Нещодавно ЄС оголосив про спільні закупівлі артилерійських снарядів. Згодом у цьому можуть взяти участь кілька шведських компаній.
На думку шведських фахівців, спільні закупівлі - хороша ініціатива, але угоди між країнами можуть бути більш корисним інструментом.
«Ні Європейська комісія, ні Європейське оборонне агентство не звикли закуповувати таку продукцію, але держави-члени звикли. Угоди між кількома державами-членами могли б бути найкращим варіантом. Але ця ініціатива та фінансова підтримка з боку Європейської комісії були доречним кроком для того, щоб спонукати держави діяти», – зазначив Ліммергард.
Як повідомляв Укрінформ, 8 лютого парламент Швеції схвалив запропоновані урядом зміни до державного бюджету, що передбачають виділення Україні рекордної військової допомоги на 4,3 млрд шведських крон (близько 406 млн дол.).
Фото: ERR