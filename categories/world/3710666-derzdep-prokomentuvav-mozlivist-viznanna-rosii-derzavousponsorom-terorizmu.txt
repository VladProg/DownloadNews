Після неоднозначної заявив держсекретаря Ентоні Блінкена в Сенаті про можливість визнання Росії державою-спонсором тероризму, зовнішньополітичне відомство США прокоментувало свою офіційну позицію з цього питання.

З відповідною заявою виступив у середу заступник речника Держдепартаменту США Ведант Пател, передає власний кореспондент Укрінформу.
«У мене немає жодних оновлень з цього приводу», - зауважив представник Держдепу у відповідь на запитання, чи проводить відомство роботу в напрямку визнання Росії державою-спонсором тероризму.
Він також зазначив, що існує багато публічних оцінок, що присвоєння Росії статусу держави-спонсору тероризму істотно вплине на здатність неурядових та некомерційних організацій працювати в регіоні. «Тож ми, звісно, дуже уважно ставимося до цього»,- зауважив представник Держдепу.
Він також нагадав, що Сполучені Штати разом з іншими країни ввели проти РФ безпрецедентні обмеження.
«Ми вжили заходів, щоби притягти Російську Федерацію до відповідальності за допомогою санкцій, експортного контролю та інших заходів, що, як ми бачимо, дійсно впливають на російську економіку», - зазначив представник Держдепу.
Він також вказав на той факт, що транснаціональні корпорації залишають Росію, приймають рішення не займатися бізнесом у цій країні.
«Ми бачимо чіткі публічні звіти про скорочення російської економіки і знаємо, що наші дії мають ефект та реальний вплив, тож ми продовжимо це робити», - зауважив представник американського відомства.
Як повідомляв Укрінформ, напередодні державний секретар США Ентоні Блінкен під час слухань у Сенаті не виключив можливості визнання росії державою-спонсором тероризму.