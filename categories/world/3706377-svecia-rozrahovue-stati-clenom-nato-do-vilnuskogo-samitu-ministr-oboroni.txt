Уряд Швеції сподівається, що країна офіційно стане частиною НАТО до саміту Альянсу у Вільнюсі, який відбудеться 11-12 липня.

Про це заявив міністр оборони Швеції Пол Йонсон в інтерв’ю ERR, передає Укрінформ.
"Ми хочемо приєднатися до НАТО до саміту у Вільнюсі 11-12 липня", - зазначив урядовець.
Відповідаючи на запитання, чи розчаровані у Швеції тим, що Фінляндія раніше вступила до НАТО, міністр оборони висловив думку, що членство Фінляндії в Альянсі - це добре для безпеки Швеції.
За словами Йонсона, у Стокгольмі розуміли, що у Туреччини зі Швецією більше розбіжностей, ніж із Фінляндією. Але зараз країна зробила низку кроків, передбачених тристороннім меморандумом, зокрема внесла зміни у законодавство щодо боротьби з тероризмом.
Міністр наголосив, що для Швеції важливо приєднатися якомога швидше, і країна відчуває підтримку інших членів НАТО, поки Угорщина та Туреччина приймають власні рішення.
Йонсон також наголосив, що всі країни Північної Європи віддані підтримці України. Загальна вартість військового майна, яке вони наразі відправили в Україну, становить близько 4,4 мільярда євро.
Як повідомлялося, після початку повномасштабного російського вторгнення в Україну нейтральні Швеція та Фінляндія подали заявку на вступ до НАТО. Під час Мадридського саміту в червні 2022 року країни отримали запрошення приєднатися до Альянсу від усіх 30 членів. Водночас у Мадриді був підписаний Тристоронній меморандум, що відобразив занепокоєння Туреччини станом боротьби з тероризмом у Фінляндії та Швеції.
Глава МЗС Швеції Тобіас Більстрем заявив, що країна зробила все належне за Тристороннім меморандумом, що був підписаний із Туреччиною та Фінляндією під час торішнього саміту НАТО в Мадриді, та розраховує на швидку ратифікацію протоколу про входження країни до НАТО парламентами Туреччини та Угорщини.