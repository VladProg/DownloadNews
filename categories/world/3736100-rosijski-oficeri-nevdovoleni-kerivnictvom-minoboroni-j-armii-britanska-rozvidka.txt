Заяви звільненого за критику командувача 58-ї армії Росії генерал-майора Івана Попова засвідчують невдоволення офіцерством діями вищого військового керівництва РФ.

Про це у Твіттері повідомляє Міністерство оборони Британії з посиланням на розвідку, передає Укрінформ.
Як зазначають у розвідці Британії, у Росії від початку повномасштабного вторгнення в Україну регулярно звільняли командирів, але звільнення Попова привертає увагу тим, що його, очевидно, звільнили за "те, що він висловлював занепокоєння, а не за нібито погані результати роботи".
"Коментарі Попова привертають увагу до серйозного невдоволення, яке багато офіцерів відчувають щодо вищого військового керівництва. Ці скарги багато в чому перегукуються зі скаргами власника ПВК "Вагнер" Євгена Пригожина перед його заколотом у червні 2023 року", - зазначають у британському оборонному відомстві.
У міністерстві констатують, що пряма критика з боку підлеглих стає дедалі більшою проблемою для міністра оборони Сергія Шойгу і начальника Генерального штабу генерала Валерія Герасимова.
Як повідомляв Укрінформ, командувач 58-ї загальновійськової армії Росії генерал-майор Іван Попов заявив у зверненні до своїх військових, що його усунули з посади за критику ситуації на фронті.
За словами Попова, «багато командирів полків» сказали йому, що «нас ударив з тилу наш старший начальник, зрадливо і підло обезголовивши армію у найважчий і найнапруженіший момент».