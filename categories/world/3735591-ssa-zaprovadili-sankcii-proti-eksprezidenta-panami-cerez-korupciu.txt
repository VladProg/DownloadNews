Уряд Сполучених Штатів оголосив про санкції проти колишнього президента Панами Хуана Карлоса Варели Родрігеса через «значну корупцію» під час його перебування при владі.

Про це йдеться в заяві держсекретаря США Ентоні Блінкена, передає Укрінформ.
«Під час перебування на посаді віцепрезидента, а потім президента Панами Варела брав хабарі в обмін на неналежне укладання державних контрактів», - указується в заяві.
Глава Держдепартаменту уточнив, що проти колишнього глави Панами введені візові санкції. Відтепер він позбавлений права на в’їзд до США «через причетність до значної корупції».
Як підкреслив Блінкен, Сполучені Штати віддані боротьбі з корупцією як у Панамі, так і в усьому світі.
«Ми сподіваємося, що сьогоднішні наші дії спонукають обраних представників і владу Панами боротися з укоріненою корупцією, а також посилять можливості всіх, хто виступає за верховенство права», - резюмував держсекретар Сполучених Штатів.
Нагадаємо, візові санкції США, запроваджені через корупцію проти іноземних високопосадовців, поширюються також на їхніх найближчих родичів.