У Південній Каліфорнії (США) після зіткнення з водовозом зійшов із рейок пасажирський потяг, у якому перебували майже 200 людей.

Як передає Укрінформ, про це повідомляє BBC.
Водія вантажівки з травмою голови доправили у травмпункт, а ще 14 людей потрапили в лікарню з легкими травмами. Очікується, що постраждалі одужають.
Чиновники заявили, що аварія могла бути гіршою, якби вагони впали, коли зійшли з рейок.
За даними пожежної служби округу Вентура, потяг Amtrak Coast Star Light прямував із Лос-Анджелеса до Сієтла, коли зійшов з рейок у Мурпарку, що приблизно за 80 км на північний захід від Лос-Анджелеса.
Пожежникам вдалося швидко загасити невелику пожежу під потягом.
Зазначається, що аварія сталася в районі, оточеному фермами, і вважається, що вантажівка прямувала на місцеве ранчо.
Як повідомляв Укрінформ, в Австрії екстрені служби евакуювали 151 пасажира потяга, який спалахнув у тунелі в Тіролі.
Фото: Getty Images