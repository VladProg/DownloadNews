Польський прикордонний літак L410 Turbolet під час здійснення польоту над Чорним морем неподалік повітряного простору Румунії був перехоплений російським винищувачем Су-35.

Про це передає Укрінформ із посиланням на сайт міністерства оборони Румунії.
Повітряний інцидент стався у п'ятницю, 5 травня, вдень близько 13.20 за місцевим часом.
"Агресивні та небезпечні маневри, що неодноразово здійснюють винищувачі російської федерації поблизу польських літаків, створювали високий рівень турбулентності та створювали серйозні труднощі в управлінні польськими літаками", - вказується в заяві відомства.
Після таких дій два бойові літаки румунських ВПС і два ВПС Іспанії, призначені для виконання завдань повітряної поліції, були попереджені Об'єднаним центром повітряних операцій НАТО в іспанській Торрехоні.
"Хоча чотири літаки були готові втрутитися будь-якої миті, в їхньому втручанні не було необхідності", - розповіли в румунському Міноборони.
Польський екіпаж діяв спокійно та професійно "у ситуації, безвідповідально створеній російським пілотом, і зміг повністю контролювати літак після початкової втрати висоти, спричиненої маневрами літака Су-35".
Літак зміг благополучно приземлитися у районі аеропорту Михайла Когелнічана. Ніхто з членів екіпажу на борту польського літака у цьому інциденті не постраждав.
"Румунська влада перебуває в контакті з Frontex та польською владою для розслідування всіх обставин цього інциденту. Зовсім неприйнятна агресивна поведінка, подібна до тієї, яку продемонстрував бойовий літак російської федерації щодо неозброєного літака, який виконував місію Frontex з моніторингу міграційного ризику в Чорноморському басейні", - наголошують у Міноборони Румунії.
Також у військовому відомстві додали, що цей інцидент є ще одним свідченням провокаційного підходу рф у Чорному морі.