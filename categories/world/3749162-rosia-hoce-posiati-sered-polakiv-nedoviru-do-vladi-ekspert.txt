Російський гібридний вплив під час парламентських виборів у Польщі має на меті вбити клин між польським суспільством і владою та підіграти праворадикальним популістам, які мають певний деструктивний потенціал.

Таку думку висловив експерт з національної безпеки Тарас Жовтенко під час дискусії на тему «Аналіз російської пропаганди навколо парламентських виборів у Польщі», повідомляє кореспондент Укрінформу.
«Логіка російського гібридного впливу під час передвиборчого циклу в Польщі … зводиться, фактично, не стільки до досягнення якихось конкретних цілей під час передвиборчої кампанії, скільки, як ми це бачили в США, загалом до дискредитації системи виборів і спроби вбити клин між суспільством і владою, посіяти недовіру та певний скепсис щодо того, що влада може захищати країну і суспільство від актуальних загроз», - сказав Жовтенко.
Він додав, що друга мета російського гібридного впливу – підігрування праворадикальним силам і яскравим популістам, які самі по собі мають певний деструктивний потенціал. «Це, скоріше, бонус, якщо говорити про якийсь цілеспрямований російський вплив у контексті внутрішньої політики виборів», - зазначив експерт.
Водночас він зауважив, що гібридна стратегія росіян передбачає використання не лише інструментів внутрішньополітичного впливу, а й цілого комплексу інших способів впливати на ситуацію не лише всередині Польщі, а в принципі в регіоні.
У цьому контексті експерт зазначив, що експорт українського зерна є одночасно польською внутрішньополітичною проблемою, яку росіяни точно експлуатуватимуть на рівні дезінформаційних кампаній. «Але для Росії це також серйозний геополітичний інструмент, яким вони розраховують «зіскочити» принаймні з частини санкцій», - вважає Жовтенко.
Іншим гібридним інструментом Росії, який буде суперактуальним упродовж передвиборчого періоду, він назвав ПВК «Вагнер», яка перебуває на території Білорусі.
«Якщо ці бойовики, яких офіційно, умовно кажучи, видворили з території РФ, проти яких заводили кримінальні справи – там туманна історія, чи їх закривали, будуть використані як гібридний інструмент проти Польщі як країни-члена НАТО, Росія завжди може сказати: «Так це ж злочинці, вони у нас заколот хотіли зробити, ми їх зараз оголосимо у міжнародний розшук, якщо ви їх зловите, будь ласка, привезіть їх нам», - спрогнозував експерт.
Як повідомлялося, заступник міністра внутрішніх справ і адміністрації Польщі Мацєй Вонсік заявив у середу, 16 серпня, що його країна постійно очікує на провокації на польсько-білоруському кордоні, які є спробою дестабілізувати ситуацію в Польщі.
15 жовтня 2023 року в Польщі мають відбутись чергові парламентські вибори для обрання усього складу Сейму та Сенату.