Ізраїль зараз переживає "критичні години" перед запланованим звільненням заручників.

Як передає Укрінформ, про це сказав президент Ізраїлю Ісаак Герцог під час зустрічі з прем'єр-міністрами Бельгії та Іспанії повідомляє The Times of Israel.
"Це критичні години. Ми чекаємо та молимося за повернення першої групи заручників та початок режиму припинення вогню, погодженого між Ізраїлем та Катаром, Катаром та ХАМАС під егідою США", - заявив він.
Герцог заявив європейським лідерам, що Єрусалим хоче дати надію родинам, чиї родичі перебувають у полоні ХАМАС.
"Ми хочемо дати надію родинам, які проходять через пекло, щоб вони побачили маленьких дітей та дорослих, жінок, які повертаються додому, з метою, щоб усі вони повернулися додому. Але для цього ми маємо бути впевнені, що ХАМАС дотримується суворих правил угоди, і саме ці деталі зараз обговорюються", - зазначив Герцог.
Він також додав, що Ізраїль робить серйозні кроки щодо поліпшення гуманітарної ситуації у секторі Гази спільно з ООН та арабськими країнами.
Окрім того, Герцог висловив надію на введення в дію польових шпиталів, подальше постачання необхідних харчових продуктів та медикаментів, і, звісно, на те, що гуманітарний коридор з півночі на південь Гази буде забезпечувати потреби цивільних осіб, які переміщуються з півночі на південь.
Як повідомляв Укрінформ, 22 листопада Кабінет міністрів Ізраїлю схвалив угоду про звільнення близько 50 заручників, викрадених у секторі Гази під час нападу терористичної групи ХАМАС в обмін на кількаденне припинення вогню.
В обмін на повернення заручників Ізраїль також обіцяє звільнити деяких ув’язнених палестинських жінок та неповнолітніх та дозволить надіслати до Гази більше палива та гуманітарної допомоги.
Укладену угоду між воюючими сторонами у середу привітали президент США Джо Байден, міністр закордонних справ Великої Британії Девід Кемерон та високий представник ЄС Жозеп Боррель.


Фото: Х / OriNir APN