До МЗС Росії викликали тимчасового повіреного у справах Великої Британії Тома Додда, якому повідомили про обмеження пересування співробітників британських дипмісій територією РФ, мотивуючи це нібито «ворожими діями Лондона» та «підтримкою терористичних акцій».

Як передає Укрінформ, про це повідомляється в Телеграм-каналі російського відомства.
Обмеження передбачають, зокрема, необхідність направлення як мінімум за п'ять робочих днів акредитованим персоналом посольства Великої Британії в Москві (за винятком посла, радника-посланника та завідувача консульського відділу) та генконсульства в Єкатеринбурзі (за винятком генконсула) повідомлень про поїздки поза межі 120-кілометрової зони вільного пересування.
Відповідний документ повинен містити інформацію про терміни, мету, тип поїздки, заплановані ділові контакти, супроводжуючих осіб, вид транспорту, місця відвідування та розміщення, а також маршрут поїздки.
Росіяни також погрожують британській стороні «неминучою рішучою відповіддю» у разі продовження нинішньої політичної лінії на підтримку України та через обмеження, запроваджені щодо Росії та її дипустанов.
Як повідомлялося, в середині червня Велика Британія ухвалила законодавство, яке дозволить їй зберігати санкції проти Росії, доки Москва не виплатить компенсацію Україні.