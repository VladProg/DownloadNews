Канада виділить Гаїті 100 млн канадських доларів (близько 76 млн дол США) на покращення роботи правоохоронних органів країни.

Як повідомляє кореспондент Укрінформу, про це заявили у офісі прем’єр-міністра Канади Джастіна Трюдо.

“Канада додатково виділить 100 млн канадських дол для закупівлі обладнання та покращення підтримки Національної поліції Гаїті, що сприятиме пошуку гаїтяноцентристського виходу з кризи, а також піде на користь миру й безпеці”, - розповіли у Трюдо.

Зазначається, що Канада також запровадить санкції проти ще двох членів правлячих кіл Гаїті. “Ці санкції заморозять майно колишнього сенатора Ненела Кассі та підприємця й екскандидата на посаду президента Стіва Хавлі, а також закриє їм в’їзд до Канади”, - зауважили у офісі глави канадського уряду.

Загалом з урахуванням нових санкцій, Канада вже запровадила санкції проти 19 членів гаїтянської еліти.

Як відомо, на Гаїті з вересня минулого року триває гуманітарна криза, викликана блокуванням збройними угрупованнями основного вантажного порту через який острівна країна отримує більшість пального.

Раніше прем'єр-міністр Джастін Трюдо заявив, що Канада готова очолити міжнародну військову стабілізаційну місію на Гаїті за умов досягнення місцевого політичного консенсусу. Канада також надала правоохоронним органам Гаїті броньовані автомобілі та допомагала їм із повітряною та морською розвідкою.
Фото: Getty Images