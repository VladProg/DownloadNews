Попри ордер на арешт президента рф володимира путіна, виданий Міжнародним кримінальним судом, в Угорщині не будуть заарештовувати президента росії, якщо він в’їде в країну, оскільки "це не матиме законних підстав".

Як передає Укрінформ з посиланням на Reuters, про це заявив Гергей Гуйяш, очільник адміністрації прем’єр-міністра Угорщини.
"Ми можемо послатися на угорський закон, і виходячи з цього, ми не можемо заарештувати президента росії…оскільки статут МКС не був оприлюднений в Угорщині", – сказав Гуйяш.
Ідеться про те, що Угорщина формально підписала та ратифікувала Римський статут, проте не змінила законодавство, щоб його втілити.
Відповідаючи на запитання, чи заарештують путіна у разі його візиту до Угорщини, Гуйяш сказав, що Римський статут "не був вбудований" в угорську правову систему. Він додав, що угорський уряд "не сформував позиції" щодо арешту президента росії, і висловив свою думку з цього приводу.
"Ці рішення не найвдаліші, оскільки вони ведуть до подальшої ескалації, а не до миру, це моя особиста суб’єктивна думка", – сказав Гуйяш.
Як повідомлялося, 17 березня Палата попереднього провадження Міжнародного кримінального суду видала ордери на арешт путіна та львової-бєлової. Президента рф та уповноважену президента рф у справах дитини підозрюють у воєнних злочинах – незаконних депортації та переміщенні населення, зокрема дітей, з окупованої території України щонайменше з 24 лютого 2022 року.