Сильний вітер на японському острові Окінава вранці середи спричинив знеструмлення близько 210 тисяч домогосподарств.

Як передає Укрінформ, про це повідомляє Reuters.
Наразі відомо про одного загиблого та одинадцятьох поранених унаслідок негоди.
В Японському метеорологічному агентстві повідомили, що майже 700 тисячам людей на острові було рекомендовано евакуюватися, оскільки шторм рухався на північний захід зі швидкістю 10 км/год.
Там додали, що вранці 2 серпня в деяких місцях були зафіксовані пориви вітру в майже 200 км/год, тоді як за останню добу на Окінаві випало понад 250 мм дощу.
У місцевій комунальній компанії Okinawa Electric Power розповіли, що станом на 7 ранку за київським часом приблизно 210 000 домогосподарств (34% усіх охоплених будинків) зазнали відключень електроенергії.
Через негоду в деяких районах острова було перервано мобільний та Інтернет-зв’язок, а у столиці – місті Наха – в середу повністю закрили аеропорт. Повідомляється також про призупинення роботи кур’єрських компаній, продуктових магазинів та аптек.
Як повідомляв Укрінформ, на півночі Китаю внаслідок принесених тайфуном «Доксурі» екстремальних злив, які від суботи накрили Пекін та сусідні з ним муніципалітет Тяньцзінь і провінцію Хебей, вже загинули щонайменше 20 людей, більше 30 зникли безвісти і майже мільйон евакуйовані у безпечні місця.
Фото: Instagram/ @taku.triple_marine