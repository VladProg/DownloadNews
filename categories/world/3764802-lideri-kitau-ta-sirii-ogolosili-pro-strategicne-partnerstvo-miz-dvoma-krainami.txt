Голова КНР Сі Цзіньпін і його сирійський колега Башар Асад під час зустрічі у Ханчжоу, адміністративному центрі східнокитайської провінції Чжецзян, підписали заяву про встановлення стратегічного партнерства між Китаєм і Сирією.

Про це повідомляє Міністерство закордонних справ КНР, передає Укрінформ.
При цьому Сі зазначив, що встановлення стратегічного партнерства стане важливою віхою в історії відносин між двома країнами.
«Сирія була однією з перших арабських країн, які встановили дипломатичні відносини з Китайською Народною Республікою, і була однією з країн, які виступили співавторами резолюції про відновлення законного місця Китайської Народної Республіки в ООН», – сказав лідер Китаю.
За його словами, за 67 років з моменту встановлення між Китаєм і Сирією дипломатичних відносин вони витримали випробування змінами міжнародної ситуації, і дружба двох країн із часом зміцніла.
«Китай продовжуватиме працювати з Сирією і твердо підтримувати один одного,… захищати спільні інтереси двох країн та інших країн, що розвиваються, а також підтримувати міжнародну чесність і справедливість», – зазначив Сі.
Він наголосив, що Китай підтримує Сирію у проведенні відбудови, зміцненні потенціалу боротьби з тероризмом та готовий сприяти політичному врегулюванню сирійського питання.


Лідер Китаю додав, що його країна також допомагатиме Сирії покращувати відносини з іншими арабськими державами та посилювати участь Дамаска в міжнародних і регіональних справах.
Асад, у свою чергу, розхвалив Китай за його економічні досягнення й подякував за підтримку свого уряду.
«Сирія щиро вітає Китай з його великими досягненнями, дякує китайському уряду за цінну підтримку сирійського народу… та готова бути довгостроковим і вірним другом та партнером Китаю», – сказав сирійський очільник.
Як повідомляв Укрінформ, очільник Сирії Башар Асад здійснює перший візит до Китаю від початку громадянської війни в його країні у 2012 році.
Останній і єдиний візит Асада до КНР відбувся у 2004 році, через рік після вторгнення США до сусіднього Іраку, після чого Вашингтон почав чинити тиск і на Сирію.
Дипломатичні контакти Китаю з Сирією та іншими арабськими країнами активізувалися після землетрусу, що стався 6 лютого в Туреччині та Сирії, в результаті якого загинуло понад 50 тис. людей, в тому числі понад 6 тис. у Сирії.
У майбутньому Китай може відіграти важливу роль у відновленні Сирії, яке коштуватиме десятки мільярдів доларів. Минулого року Сирія приєдналася до китайської ініціативи «Один пояс, один шлях», у рамках якої Пекін розширює свій вплив у регіонах, що розвиваються, за допомогою інфраструктурних проєктів.
Фото: X/@SpokespersonCHN