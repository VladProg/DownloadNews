Кількість загиблих внаслідок зсуву ґрунту в індійському штаті Махараштра зросла до 26 осіб, десятки людей досі лишаються під завалами.

Як передає Укрінформ, про це повідомляє Reuters.
За словами офіційного представника Національних сил реагування на стихійні лиха С.Б. Сінгха, у суботу рятувальникам вдалося витягнути з-під ґрунту тіла ще чотирьох загиблих.
«На цю мить ми не можемо оцінити, скільки людей все ще залишаються під ґрунтом», – сказав Сінгх.
Рятувальним операціям заважають безперервні дощі, погана видимість і горбиста місцевість, додав він.
Чиновник також заявив, що від зсуву постраждали близько 16-17 будинків, тому багато сімей були евакуйовані.
За даними газети Times of India, близько 80 людей все ще вважаються зниклими безвісти.
Протягом останніх двох тижнів у кількох штатах Індії сильні опади спричинили повені та зсуви ґрунту.
Метеорологічний департамент Індії заявив, що у наступні кілька днів опади триватимуть у деяких частинах штату Махараштра.
Як повідомлялося, на заході Індії стався зсув ґрунту. Раніше повідомлялося про 98 врятованих, щонайменше 22 загиблих і більш як сотню людей, що опинилися під завалами.