Можливість Росії безкарно зловживати своїм правом вето, блокує роботу усієї системи ООН у прийнятті найважливіших рішень щодо світової безпеки й стабільності, тож для повернення дієздатності цієї інституції ЄС пропонує внести відповідні зміни до Хартії ООН.

Про це сьогодні у Нью-Йорку під час виступу на Генеральній Асамблеї ООН заявив президент Європейської ради Шарль Мішель, повідомляє кореспондент Укрінформу.
«Право вето, у його поточній формі, є предметом для зловживання. Це що Рада Безпеки ООН виявилася паралізованою, постійний член може безкарно порушувати її діяльність, всупереч Хартії та міжнародному праву. Він застосовує право вето, щоб уникнути обговорення питань, що спрямовані проти нього самого. Він навіть може використовувати Раду Безпеки ООН для поширення пропаганди та дезінформації, висловлюючи брехню просто в очі. Хартія говорить, що члени РБ ООН мають утримуватися від голосування, якщо вони самі є об’єктом для такого голосування. Хочу закликати членів Ради Безпеки ООН скористатися цим положенням, коли йдеться про Росію», - наголосив президент Євроради.
Він підтримав пропозицію, яка прозвучала від Франції, щодо обмеження можливості застосовувати право вето, коли йдеться про розгляд справ про масові звірства, а також виступив за створення Кодексу поведінки під час розгляду питань про певні дії, включаючи випадки геноциду, злочинів проти людства та воєнних злочинів. Шарль Мішель також висловився за посилення прозорості та відповідальності в роботі Ради Безпеки ООН,
«Окрім реформування Хартії ООН, ми маємо створити механізм, який поєднає можливість прийняття рішень більшістю з керованим та гнучким використанням права вето… Вся діяльність ООН, відповідно до Хартії, пов’язана розв'язанням гуманістичних питань. Але ми бачимо, що керівні функції ООН наразі є далекими від такого призначення, та є дедалі більш обмеженими. Саме тому ЄС підтверджує підтримку реформі ООН, що була запропонована Генеральним секретарем, і вітає вже досягнутий прогрес у цьому напрямку», - сказав керівник Європейської ради.
Він зауважив, що в результаті реформи має бути значно розширено представництво держав світу в РБ ООН та їх право голосу. Наразі 60 країн ніколи не отримували місця у Раді Безпеки ООН. Цілі регіону світу, в Африці, у Південній Америці, у Карибському басейні та в Азії, були недостатньо або зовсім не представлені, в результаті чого Рада Безпеки, у її сучасному стані, вже не відображує сучасний світ. ЄС підтримує широку реформу РБ ООН, щоб голоси цих регіонів та країн були враховані.
«Легітимність Ради безпеки є критично важливою, і вона має бути зміцненою. ЄС – це «клуб держав», саме держава є головним суб’єктом нашої організації. Тому збільшення кількості постійних членів Ради Безпеки ООН є неминучим», - підкреслив Мішель.
Крім того, він висловився за підвищення ролі в ООН ключових регіональних організацій, таких як ЄС, Африканський Союз, АСЕАН, Співдружність латиноамериканських держав та інших великих регіональних та місцевих організацій. Їх активне долучення до роботи ООН підвищить ступінь легітимності рішень на міжнародній арені, стане основою для підвищення спільних дій в питаннях, в економіці, а також у розв'язанні питань безпеки.
У цьому зв’язку ЄС запропонував провести об’єднаний форум таких організацій, для координації зусиль у підвищенні ефективності світової багатосторонньої системи.
Як повідомлялося, 19 - 25 вересня у Нью-Йорку відбувається тиждень високого рівня Генасамблеї ООН.