Пасажирський літак типу Boeing 787, здатний перевозити 300 людей, вперше приземлився в Антарктиді.

Як передає Укрінформ, про це повідомляє Sky News.
«Історичний момент для Norse. Перший літак Boeing 787 Dreamliner, який приземлився в Антарктиді! Ми маємо неймовірну честь бути частиною цієї історичної віхи», - заявили в авіакомпанії Norse Atlantic Airways, яка виконувала рейс.
На борту літака була команда з 45 осіб - дослідники й співробітники Норвезького полярного інституту, та 12 тонн дослідницького обладнання.
Посадка Boeing 787 Dreamliner була здійснена на аеродромі Тролл - це смуга з блакитного льоду завдовжки 3 000 метрів. Він працює лише з жовтня по березень.
Дослідники заявили, що щороку організовують на континент рейси за допомогою до 10 літаків різного розміру, але можливість літати набагато більшими літаками може зменшити кількість необхідних поїздок.
«Найважливіше — це екологічні вигоди, яких ми можемо досягти, використовуючи для Troll великі та сучасні літаки цього типу», — сказала директорка Інституту Камілла Брекке.
Як повідомляв Укрінформ, 17 листопада флагман українського науково-дослідного флоту – криголам «Ноосфера» – вирушив з Кейптауна (Південно-Африканська Республіка) в Антарктику.
Фото: news.sky.com