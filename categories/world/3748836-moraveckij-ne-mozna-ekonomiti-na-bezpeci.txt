У День Війська Польського прем’єр-міністр Матеуш Моравецький заявив, що «не можна економити на безпеці, та підкреслив, що безпека є основою для розвитку соціальної політики, культури та освіти.

Як передає Укрінформ, про це повідомляє Польське Радіо з посиланням на TVP Info.
«Ми – реалісти, і такий сигнал надсилаємо Росії, а також нашим союзникам: «Погляньте – можете на нас розраховувати». Ми будемо і далі намагатись купувати та виготовляти якомога більше зброї в Польщі, щоб мати настільки сильну армію, щоб не потрібно було захищатись», – сказав польський прем’єр.
Моравецький також зазначив, що в НАТО Польща виділяє найбільший відсоток бюджету на озброєння - приблизно 4%.
У контексті повномасштабного вторгнення Росії в Україну польський політик підкреслив, що інвестиції в безпеку важливі, особливо сьогодні, коли «ворог стоїть біля воріт Польщі».
Також з нагоди свята 15 серпня у Варшаві відбувся парад з демонстрацією військової техніки, в якому були задіяні 2 000 військових та майже 100 літаків.
Як повідомляв Укрінформ, президент Польщі Анджей Дуда анонсував зміни в системі управління збройними силами країни.