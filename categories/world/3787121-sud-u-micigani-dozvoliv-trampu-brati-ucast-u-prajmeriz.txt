Суддя претензійного суду Мічигану Джеймс Редфорд постановив, що Дональд Трамп залишиться в бюлетені для голосування на праймеріз, що завдасть удару по спробах зупинити висунення його кандидатури на виборах президента.

Про це повідомляє AP, передає Укрінформ.
Суддя відхилив аргументи про те, що роль Трампа в нападі на Капітолій США 6 січня 2021 року означає, що суд має визнати його таким, хто не має права балотуватися на посаду президента.
Редфорд заявив, що, оскільки Трамп дотримувався законів штату, претендуючи на участь у праймеріз, він не може усунути колишнього президента.
Крім того, він сказав, що рішення про те, чи є та чи інша подія повстанням і чи брав хтось участь у ньому, – це питання, які краще залишити Конгресу, а не «одному судовому чиновнику».
Видання пише, що це другий випадок за тиждень, коли суд штату відмовився усунути Трампа від первинного голосування згідно з одним із положень 14-ї поправки до Конституції США, яка встановлює, хто може балотуватися на посаду президента. У поправці йдеться, що цього не може робити особа, яка, склавши раніше присягу як член Конгресу, або посадовець США, або член законодавчих зборів якогось штату, або виконавчий чи судовий посадовець, потім узяла участь у заколоті чи повстанні проти Сполучених Штатів або надала допомогу чи підтримку ворогам держави.
Минулого тижня Верховний суд Міннесоти ухвалив рішення, що Трамп може залишитися в первинному голосуванні в цьому штаті, оскільки вибори є партійним змаганням, під час якого конституційне право на участь у виборах не є проблемою.
Як повідомляв Укрінформ, у п’яти із шести штатів США, голосування в яких традиційно суттєво впливає на результат виборів президента, в опитуваннях лідирує Дональд Трамп, і лише в одному – Джо Байден.