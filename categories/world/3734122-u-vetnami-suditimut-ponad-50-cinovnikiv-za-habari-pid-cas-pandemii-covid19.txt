У В’єтнамі сьогодні розпочинається судовий розгляд справи за звинуваченням понад 50 колишніх високопоставлених чиновників у одержанні майже $10 мільйонів хабарів при організації повернення громадян під час пандемії COVID-19.

Про це повідомляє AFP, передає Укрінформ.
Ця справа є частиною масштабної антикорупційної ініціативи влади В’єтнаму, яка вже призвела до раптової відставки президента Нгуєна Суан Фука на початку цього року, що стало безпрецедентним кроком у комуністичному В’єтнамі, де політичні зміни зазвичай організовуються дуже ретельно.
Як ідеться в повідомленні, прокуратура висуне звинувачення 21 колишньому посадовцю та державним службовцям за отримання майже $7 мільйонів неправомірної вигоди від близько 100 підприємств за сприяння їхній участі в програмі репатріації.
Ще тридцяти трьом особам висунуть інші звинувачення, включаючи пропозицію або посередництво в одержанні хабаря, шахрайство та зловживання владою.
Загальна сума заарештованих коштів у цій справі перевищила $9,5 мільйонів, серед яких і близько $2,65 мільйона, якими високопоставлені підозрювані намагалися відкупитись від судового переслідування і пропонували поліцейським.
Розгляд справи, що розслідується вже майже рік і до якої залучено понад 100 адвокатів, триватиме близько одного місяця.
Вісімнадцять обвинувачених, у тому числі колишній заступник міністра закордонних справ То Ань Дунг і колишній помічник віцепрем'єр-міністр Нгуєн Куанг Лінь можуть отримати смертну кару, якщо їх визнають винними.
Прокуратура стверджує, що Дунг отримав майже $910 тисяч хабаря за те, що посприяв включенню однієї з авіаційних компаній до списку постачальників рейсів для репатріації.
На початку 2020 року В’єтнам закрився для світу, намагаючись уповільнити темпи поширення коронавірусу, та організував майже 800 чартерних рейсів для повернення своїх громадян із 60 країн і територій.
Проте ті, хто повертався до країни, вимушені були самостійно сплачуючи всі пов’язані з цим витрати. Зокрема, надвисоку вартість авіаквитків та перебування на карантині після повернення до В’єтнаму.
Така організація урядом процедур репатріації викликала хвилю обурення в країні і невдоволення партійно-державною владою, через що в ситуацію терміново втрутилося керівництво правлячої у В’єтнамі Комуністичної партії.
Під проводом генерального секретаря Компартії Нгуєна Фу Чонга розпочалась масштабна антикорупційна кампанія, внаслідок якої з посади пішов президент Фук, який, як заявили в Центральному комітеті партії «взяв на себе політичну відповідальність за прорахунки й недоліки урядовців».
Раніше цього року Національна асамблея (парламент) країни звільнила з посад віцепрем’єр-міністрів Фам Бінь Міня, який також очолював МЗС країни, та Ву Дук Дама, відповідального за боротьбу з пандемією COVID-19.
Як повідомляв Укрінформ, Верховний суд Бразилії проголосував за те, щоб засудити колишнього президента країни Фернанду Коллора ді Меллу до 8 років та 10 місяців ув’язнення за звинуваченнями у корупції та відмиванні грошей.