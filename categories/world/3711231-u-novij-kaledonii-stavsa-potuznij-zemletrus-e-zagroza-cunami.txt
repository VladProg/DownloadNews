На південний схід від островів Лояліті, Нова Каледонія, на французькій території стався землетрус магнітудою 7,7, після чого країни південної частини Тихого океану були попереджені про цунамі.

Як передає Укрінформ, про це повідомляє Reuters.
Тихоокеанський центр попередження про цунамі (PTWC) оголосив про потенційну загрозу для Вануату, Фіджі та Нової Каледонії, водночас метеорологічне бюро Австралії повідомило про загрозу для острова Лорд-Хау біля східного узбережжя країни.
Геологічна служба США (USGS) повідомила, що землетрус стався на глибині близько 38 км.
Нова Зеландія заявила, що все ще оцінює, чи становить землетрус загрозу цунамі для її узбережжя.
Як повідомляв Укрінформ, землетрус магнітудою 4,3 за шкалою Ріхтера стався у середу в Егейському морі на острові Крит.