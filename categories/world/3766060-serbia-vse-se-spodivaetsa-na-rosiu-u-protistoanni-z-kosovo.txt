Сербія сповідається на Росію у своєму протистоянні з Косово, яке звинуватило сербів в організації збройного нападу в краї, що стався в неділю.

Про це передає Укрінформ з посиланням на Politico.
У понеділок президент Сербії Александар Вучич зустрівся з послом Росії Олександром Боцан-Харченком, щоб обговорити наслідки протистояння в сербському православному монастирі між етнічними сербськими бойовиками, які штурмували село, і косовською поліцією. За даними косовських сил, один поліцейський і троє з близько 30 бойовиків були вбиті.

Лідери Косова, які оголосили понеділок днем жалоби, назвали це терактом і звинуватили Сербію у спробі дестабілізації ситуації в країні.
Вучич, своєю чергою, звинуватив прем'єр-міністр Косова Альбіна Курті у проведенні «жорстоких етнічних чисток за підтримки частини міжнародної спільноти». Він також заперечив причетність Белграда до нападу, який він назвав «абсолютно гідним осуду», однак заявив, що нападниками були місцеві косовські серби, які «не хочуть більше страждати від терору Курті».
Росія, яка не визнає незалежність Косова і має тісні зв'язки з Сербією, заявила, що «уважно стежить» за «потенційно небезпечною» ситуацією.
Нагадаємо: Косово і Сербія мають давню суперечку щодо прав етнічних сербів на півночі Косова. Регіон проголосив свою незалежність у 2008 році, але Сербія відмовилася її визнати.
Державний секретар США Ентоні Блінкен назвав недільну атаку неприйнятною і попросив Косово й Сербію «уникати дій, які можуть ще більше розпалити напруженість, і негайно повернутися до діалогу за сприяння ЄС».