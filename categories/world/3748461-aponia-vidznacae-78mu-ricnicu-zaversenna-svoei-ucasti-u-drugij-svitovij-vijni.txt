В Японії у вівторок відзначають 78-му річницю завершення участі країни в Другій світовій війні.

Як передає Укрінформ, про це повідомляє NHK.
15 серпня 1945 року тодішній імператор Шова виступив по радіо із заявою, в якій оголосив про капітуляцію Японської імперії.
Щороку уряд Японії цього дня організовує церемонію в Токіо, щоб вшанувати пам’ять майже 3,1 мільйона японців, які загинули у Другій світовій.
Пам’ятний захід, традиційно, розпочнеться ближче до опівдня. Спочатку з промовою виступить прем’єр-міністр Фуміо Кішіда, рівно опівдні учасники церемонії вшанують пам’ять загиблих хвилиною мовчання, після чого до японців звернеться імператор Нарухіто.

Цього року запланована найчисленніша, від початку пандемії коронавірусу, церемонія, на яку запрошено родичів загиблих із усіх 47 префектур. Проте через тайфун «Лан», що від вечора понеділка накрив кілька регіонів найбільшого острова Хонсю, жителі дев’яти префектур вирішили утриматись від поїздки до Токіо.
Видання нагадує, що більше 75 відсотків родичів загиблих на війні, які планували відвідати цьогорічну церемонію, мають вік 70 років і старше.
По всій країні цього дня також пройдуть численні антивоєнні заходи.
Як повідомляв Укрінформ, 6 серпня в Японії відзначили 78-мі роковини атомного бомбардування Хіросіми. Того дня в 1945 році, наприкінці Другої світової, американські війська скинули на місто атомну бомбу, прагнучи змусити Японську імперію капітулювати у війні.