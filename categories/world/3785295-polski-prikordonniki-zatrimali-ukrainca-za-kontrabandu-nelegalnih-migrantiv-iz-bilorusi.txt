Прикордонна служба Польщі затримала громадянина України, який допомагав нелегально потрапити на Захід мігрантам із території Білорусі.

Про це інформує у соцмережі X (колишній Твіттер) Прикордонна служба РП, повідомляє Укрінформ.
“9 листопада до Польщі намагалися нелегально потрапити 60 іноземців, серед яких громадяни Шрі-Ланки, Пакистану та Ефіопії. З них 8 осіб побачивши польських патрулів повернулися на територію Білорусі”, - йдеться в повідомленні.
Як зазначається, в районі прикордонної застави Дубіче Церковне група агресивно налаштованих іноземців із території Білорусі кидала скляні пляшки в бік польських правоохоронців.
Повідомляється, що в районі прикордонної застави Бяловєжа, громадянина України було затримано за пособництво в перевезенні чотирьох нелегалів.
Як повідомлялося, торік Польща побудувала на кордоні з Білоруссю загородження заввишки 5,5 м і завдовжки 186 км, а також встановила сучасну систему електронного моніторингу.