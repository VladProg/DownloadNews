Президент Франції Емманюель Макрон застеріг від нескінченної війни та попередив Ізраїль, що його мета щодо ХАМАСу має бути конкретизована, з огляду на пов'язані ризики.

По це французький лідер заявив на пресконференції в суботу в кулуарах саміту ООН з питань зміни клімату (COP28) в Дубаї, передає кореспондент Укрінформу.
"Що таке повне знищення ХАМАСу? Хтось вважає, що це можливо? Якщо так, то війна триватиме десять років", - сказав Макрон. На думку президента Франції, правильна відповідь терористичній групі - це не «знищення цілої території або бомбардування всіх цивільних об'єктів". Він закликав "подвоїти зусилля для досягнення тривалого припинення вогню".
Як повідомлялось, бойові дії у секторі Гази поновилися уранці 1 грудня, коли посередники від Ізраїлю і ХАМАСу - США, Єгипет і Катар - намагались в Досі домовитися про подальше продовження перемир'я. За словами єгипетських чиновників, домовитись не вдалося через те, що ХАМАС не надав список імен заручників, необхідний для продовження угоди.
За неповні два дні з моменту закінчення перемир'я ізраїльська армія завдала ударів по більш ніж 400 цілях у секторі Газа, повідомляє France 24. Хоча її наступ переважно був спрямований на північ сектора Гази. в суботу ЦАХАЛ заявив, що вразив понад 50 цілей в районі Хан-Юнеса, міста на півдні анклаву.
Семиденна перерва у бойових діях призвела до звільнення близько сотні заручників, утримуваних ХАМАСом, в обмін на звільнення 240 палестинських в'язнів в Ізраїлі, а також полегшила доступ гуманітарної допомоги до сектора Гази.