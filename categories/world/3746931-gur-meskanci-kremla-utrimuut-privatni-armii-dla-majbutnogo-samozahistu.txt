Мешканці «веж Кремля» утримують певні елементи власних приватних армій, насамперед для майбутнього самозахисту.

Про це в ефірі телемарафону «Єдині новини» заявив представник Головного управління розвідки Міністерства оборони України Андрій Юсов, передає кореспондент Укрінформу.
Він зазначив, що наразі існує велика автономія - і політична і військова – у нинішнього глави Чечні Рамзана Кадирова.

«Утім ми не бачимо переважно тих самих кадирівців на передовій. Вони – це наразі або «заградотряди», або (вони – ред.) використовуються для зачисток, або утримуються для майбутніх конфліктних ситуацій і захисту вже режиму Кадирова на підконтрольних йому територіях. І те саме стосується багатьох інших мешканців "веж Кремля" або обслуговуючого персоналу, які утримують певні елементи власних приватних армій для майбутнього самозахисту насамперед», - підкреслив Юсов.
Як повідомлялося, радник керівника Офісу Президента України Михайло Подоляк вважає, що успіхи України на фронті стануть каталізатором наступної кризи у РФ.