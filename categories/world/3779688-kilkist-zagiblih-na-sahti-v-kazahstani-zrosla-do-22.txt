Кількість загиблих унаслідок пожежі на шахті імені Костенка в Казахстані зросла до 22.

Про це повідомляє Радіо Азаттик, передає Укрінформ.
У компанії "АрселорМіттал Теміртау", яка є власником шахти, поінформували, що під землею досі залишається 21 людина.
Пошуково-рятувальні роботи тривають.
З-поміж 18 доправлених до лікарень гірників 17 госпіталізовані, переважно з отруєнням чадним газом. Один потерпілий перебуває у відділенні реанімації з множинними переломами, ще один - у відділенні травматології. Одного гірника перевели на амбулаторне лікування.
29 жовтня оголошено у Казахстані днем жалоби.
Як повідомляв Укрінформ, у Казахстані 28 жовтня сталася пожежа на шахті імені Костенка, що у Карагандинській області. На ранок суботи було відомо про 16 загиблих. На момент аваріі в шахті перебувало 252 людини, 208 були виведені на поверхню.
Генеральна прокуратура розпочала досудове розслідування за статтею "Порушення правил безпеки під час проведення гірничих або будівельних робіт".
Президент Казахстану Касим-Жомарт Токаєв доручив припинити інвестиційне співробітництво з компанією "АрселорМітталТеміртау", на підприємствах якої сталася ціла серія інцидентів.
Уряд повідомив, що веде роботу з повернення активів компанії "на користь Республіки Казахстан".