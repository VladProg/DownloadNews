Ізраїль просить у США керовані бомби й додаткові перехоплювачі для системи ПВО "Залізний купол".

Як передає Укрінформ, про це повідомляє CNN з посиланням на ізраїльських та американських посадовців.
Запит включає обладнання JDAM, яке перетворює некеровану бомбу на високоточну зброю. Ізраїль використовує такі боєприпаси для завдання ударів по цілях в Газі з повітря.
Ізраїльтяни також просять більше перехоплювачів для «Залізного купола» – системи протиповітряної оборони малого радіуса дії, яка знешкодила багато ракет, випущених з Гази. Проте вона була перевантажена масованим обстрілом, тому деякі ракети влучили в ціль.
Зазначається, що ізраїльські військові можуть запросити додаткову зброю, залежно від розвитку ситуації.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни.
Кількість загиблих внаслідок атак ХАМАС перевищила 700 осіб. Серед загиблих – двоє громадянок України.
США, ЄС, Україна та низка інших держав засудили атаки по Ізраїлю.
Фото: АА