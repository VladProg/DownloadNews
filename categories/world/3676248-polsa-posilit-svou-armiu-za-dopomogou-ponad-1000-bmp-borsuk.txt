Уряд Польщі для потреб своєї армії закупить на підприємстві “Гута Стальова Воля” (Huta Stalowa Wola) понад тисячу бойових машин піхоти (БМП) типу Borsuk.

Про це повідомив у Твіттері глава польського уряду Матеуш Моравецький.
“Сьогодні віцепрем’єр-міністр Маріуш Блащак оголосить на “Гуті Стальова Воля” про замовлення на понад одну тисячу БМП Borsuk”, - повідомив Моравецький.
Він додав, що це - сучасна бронемашина для механізованих підрозділів, яка пристосована до дій у різних географічних та погодних умовах. За словами глави уряду, завдяки реалізації цього контракту посиляться бойові можливості польської армії.
Моравецький зазначив, що уряд планує докапіталізувати це підприємство спочатку на 600 млн злотих (понад 135 млн дол.), а згодом ще на 1,2 млрд злотих (понад 270 млн дол.). Це дасть змогу значно збільшити виробництво САУ Krab та БМП Borsuk.
Як повідомлялося, торік у травні Польща надала Україні 18 самохідних гаубиць Krab (три батареї), а також навчила 100 українських артилеристів працювати з ними. У червні минулого року також було підписано контракт на купівлю Україною 60 САУ Krab на суму 3 млрд злотих ($700 млн).
Фото: Polska Grupa Zbrojeniowa