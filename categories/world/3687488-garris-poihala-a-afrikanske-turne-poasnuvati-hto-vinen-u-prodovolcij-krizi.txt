Віцепрезидентка США Камала Гарріс розпочала в суботу свою першу на нинішній посаді поїздку до Африки, аби продемонструвати лідерам континенту прагнення Білого дому до зміцнення зв'язків з африканськими країнами.

Як передає Укрінформ, про це йдеться в публікації Washington Post.
Тижнева поїздка передбачає відвідання Гани, Танзанії і Замбії, які прагнуть зберегти демократію на тлі економічних проблем, які охопили континент.
Зазначається, що адміністрація президента Джзо Байдена прагне поліпшити відносини з африканськими країнами, аби зменшити їхню залежність від Китаю та росії.
російська війна проти України посилила їхні економічні проблеми через кризу продовольства. Вашингтон прагне донести до країн Глобального Півдня, що в цьому винна російська агресія, а не західні санкції.
Під час поїздки Гарріс планує оголосити про інвестиції США в Африку в цілому, а також про конкретні проєкти у трьох країнах. Вони будуть спрямовані не лише на розподіл американської допомоги, а й на стимулювання додаткових інвестицій з боку приватного бізнесу.
Представники адміністрації Байдена визнають, що важко протистояти історичним зв'язкам континенту з росією та Китаєм. За останні 20 років Китай різко збільшив інвестиції та кредитування в Африці, ставши її найбільшим торговельним партнером.
Фото: CNN