Ізраїль відклав початок наземної операції проти ХАМАС, яку планували на ці вихідні у секторі Гази, через несприятливу погоду.

Про це повідомляє The New York Times із посиланням на джерела в ізраїльській армії.
«Спочатку наступ було заплановано на вихідні, але було відкладено на кілька днів, принаймні частково через погодні умови, які ускладнили б ізраїльським пілотам і операторам безпілотників забезпечення повітряного прикриття наземних сил, повідомили офіцери», - йдеться у публікації.
За словами ізраїльських військових, під час операції, окрім піхоти, ізраїльські ударні сили включатимуть танки, саперів і спецназ. Сухопутні війська прикриватимуть бойові літаки, гелікоптери, безпілотники і артилерію, що стрілятиме з суші і моря.
Їхньою метою є «розгром» ХАМАСу і ліквідація його лідерів, відповідальних за напад на Ізраїль 7 жовтня.
Як повідомлялося, 7 жовтня палестинське ісламістське угруповання ХАМАС здійснило масштабну атаку на Ізраїль. Вторгнення бойовиків супроводжувалося масовими вбивствами мирного населення, зокрема дітей. Унаслідок атаки загинули понад 1300 ізраїльтян, більше сотні людей бойовики захопили у заручники.
Ізраїль оголосив про початок військової операції проти ХАМАСу в ніч проти 13 жовтня та попередив ООН, що все населення на північ від Ваді-Гази має переселитися до південної частини протягом наступних 24 годин. У цьому регіоні проживають близько 1,1 мільйона людей.
За даними ООН, понад 423 тисячі мешканців сектору Гази залишили свої домівки ще до того, як Ізраїль наказав їм евакуюватися.