В Індії підтвердили, що російський лідер Володимир Путін особисто не буде присутнім на саміті G20, який відбуватиметься 9-10 вересня в Нью-Делі, натомість туди поїде міністр закордонних справ РФ Сергій Лавров.

Як передає Укрінформ, про це повідомляє The Guardian.
«Президент РФ Володимир Путін пропустить саміт G20 в Індії наступного місяця та відправить замість себе свого міністра закордонних справ», – повідомили в офісі прем'єр-міністра Нарендри Моді у понеділок.
Офіс Моді повідомив, що індійський прем'єр розмовляв з Путіним по телефону, «висловивши розуміння» щодо його рішення не брати участь у саміті 9-10 вересня, на якому буде присутній Лавров.
Як зазначається, Нью-Делі та Москва мають зв’язки ще з часів Холодної війни, і РФ на сьогодні залишається найбільшим постачальником зброї до Індії.
Індія ухиляється від прямого засудження Москви за її вторгнення в Україну, незважаючи на те, що вона прагне розширити зв’язки зі Сполученими Штатами у сфері безпеки.
Моді та Путін також обговорили «питання, що викликають взаємне занепокоєння», зокрема нещодавно завершений саміт країн БРІКС у ПАР, який Путін також вирішив пропустити, відправивши туди Лаврова.
У березні Міжнародний кримінальний суд видав ордер на арешт Путіна за обвинуваченням у воєнних злочинах, зокрема у незаконній депортації українських дітей. Москва заперечує ці обвинувачення, наполягаючи, що ордер щодо арешту Путіна є «недійсним».
Як повідомляв Укрінформ, високий представник ЄС Жозеп Боррель заявив, що Москві під час зустрічі міністрів закордонних справ G20 у Нью-Делі у березні не вдалося заперечити або виправдати свою агресивну війну, незважаючи на зусилля пропаганди та безперервну брехню щодо подій в Україні.
Фото: flickr.com/palaciodoplanalto