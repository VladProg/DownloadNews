Президент Бразилії Луїс Інасіо Лула да Сілва розкритикував російське вторгнення в Україну.

Про це він сказав на бізнес-конференції в Іспанії 25 квітня, передає Укрінформ з посиланням на Reuters.
Лула зазначив, що він «відданий пошуку мирної формули для припинення конфлікту».
«Я розумію європейський погляд на цю війну. Неприйнятно, щоб одна країна вторглася в іншу, але це війна, в якій я не бачу, щоб хтось говорив про мир», – сказав бразильський президент.
Як зазначається у публікації Reuters, цього місяця Лула викликав критику на свою адресу, коли закликав американських та європейських союзників припинити постачання зброї Україні та назвав США і ЄС винними у затягуванні конфлікту. Представник Білого дому звинуватив Лулу у «повторюванні російської та китайської пропаганди».
Після негативної реакції бразильський лідер пом'якшив свої висловлювання, а під час візиту до Португалії та Іспанії засудив порушення росією територіальної цілісності України, пише агентство.
Як повідомляв Укрінформ, раніше Лула да Сілва запропонував Україні поступитися Кримом, щоб припинити війну. У Міністерстві закордонних справ відповіли на це, що Україна не торгує своїми територіями і не вбачає жодної причини поступатися хоча б сантиметром української землі.