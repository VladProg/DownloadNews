Президент Нагірного Карабаху Самвел Шахраманян підписав указ про розпуск усіх державних установ та організацій Нагірного Карабаху.

Як передає Укрінформ, про це повідомляє Armen Press.
Невизнана Нагірно-Карабаська Республіка (Арцах) припинить своє існування з 1 січня 2024 року.
"До 1 січня 2024 року розпустити усі державні установи та організації, підпорядковані їм відомства, і Республіка Нагірний Карабах (Арцах) припиняє своє існування", - йдеться у документі.
Зазначається, що рішення було ухвалено у зв'язку зі складною військово-політичною ситуацією, що склалася у регіоні після 19 вересня.
Як повідомлялося, Міністерство оборони Азербайджану 19 вересня оголосило про початок "антитерористичних заходів локального характеру в Карабаху". Баку зажадав виведення вірменських військ із Азербайджану та розпуску "режиму сепаратистів".
МЗС Вірменії згодом звинуватило Азербайджан у вчиненні "етнічної чистки".
У Нагірному Карабаху було досягнуто домовленості про повне припинення бойових дій з 13:00 20 вересня. Азербайджан оголосив, що повернув регіон під свій контроль.