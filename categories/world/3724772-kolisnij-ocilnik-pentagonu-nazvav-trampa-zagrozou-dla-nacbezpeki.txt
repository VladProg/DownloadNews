Колишній очільник Пентагону Марк Еспер, який обіймав посаду під час президентства Дональда Трампа, назвав свого колишнього керівника загрозою для національної безпеки США.

Як передає Укрінформ, про це повідомляє Politico.
Еспер порівняв справу Трампа, якому нещодавно висунули 37 обвинувачень, пов'язаних з його поводженням з секретними документами на посаді президента, зі справою військовослужбовця Національної гвардії Джека Тейшейри, якого звинувачують у розміщенні секретних військових документів у соціальних мережах.
Еспер сказав про Трампа наступне: «Люди описували його як збирача, коли мова йде про подібні документи. Але очевидно, що це було несанкціоновано, незаконно та небезпечно».
Еспер також окреслив сценарії, за яких неправильне поводження з секретними документами може спричинити проблеми для Сполучених Штатів.
«Уявіть собі, якби іноземний агент або інша країна виявили документи, які описують вразливі місця Америки або слабкі сторони армії Сполучених Штатів. Подумайте про те, як це можна використати проти нас у конфлікті, як ворог може розробити власні контрзаходи тощо. Або у випадку найважливішої частини, що була піднята у звинуваченні про оприлюднення планів США на випадок нападу Ірану, подумайте про те, як це впливає на нашу готовність, нашу здатність відбити атаку», – сказав Еспер.
У разі доведення обвинувачень проти Трампа йому не можна буде знову довірити державні таємниці, якщо його оберуть президентом США, вважає Еспер. Він додав: «Я маю на увазі, що це просто безвідповідальність у діях (Трампа – ред.), що ставить під загрозу наших військовослужбовців, безпеку нашої країни».
Трамп призначив Еспера на посаду міністра оборони в червні 2019 року та звільнив його у листопаді 2020 року.
Як повідомлялося, 8 червня федеральне велике журі в Маямі висунуло Трампу обвинувачення у зв'язку з розслідуванням щодо секретних документів, звинувативши його у федеральних злочинах, зокрема в незаконному зберіганні документів, що становлять національну безпеку та змові з метою перешкоджання правосуддю. Трамп заявив, що він «абсолютно невинуватий», і назвав цю справу «містифікацією».
Фото: Will Noonan, ADC