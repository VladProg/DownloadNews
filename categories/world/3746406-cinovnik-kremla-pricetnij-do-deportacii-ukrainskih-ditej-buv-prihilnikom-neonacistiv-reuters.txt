Олексій Петров, радник в офісі уповноваженого президента Росії з прав дитини Марії Львової-Бєлової, яку Міжнародний кримінальний суд звинувачує в причетності до депортації українських дітей, у підлітковому віці показував прихильність до рухів прихильників переваги білої раси та неонацизму.

Як передає Укрінформ, про це йдеться у матеріалі Reuters.
Петров – 27-річний радник в Офісі уповноваженого президента Росії з прав дитини Марії Львової-Бєлової.
Журналісти агентства Reuters виявили, що коли Петров був у віці від 16 до 19 років, він зробив принаймні три пости в соціальних мережах, які містили відео, зображення або повідомлення від ультраправої організації, що виникла в Росії та пропагує перевагу білої раси, а також три зображення та гасла, пов’язані з неонацизмом.
Логін Петрова у Skype містить назву організації прихильників переваги білої раси Wotanjugend, а в Instagram містить зашифроване посилання на Адольфа Гітлера, яке широко використовується в ультраправих колах.
Матеріали, опубліковані Олексієм Петровим в Інтернеті між 2011 і 2014 роками, залишалися в його обліковому записі в соціальних мережах до кінця липня цього року.
Проте після запитань від Reuters він видалив деякі відео, скасував підписку на дві ультраправі онлайн-групи та зробив один із своїх акаунтів приватним.
Як повідомляв Укрінформ, 17 березня Палата досудового провадження ІІ Міжнародного кримінального суду (МКС) видала ордери на арешт президента росії Путіна, а також громадянки Марії Львової-Бєлової. Їх підозрюють у воєнних злочинах - незаконній депортації та переміщенні населення, зокрема дітей, з тимчасово окупованої території України.