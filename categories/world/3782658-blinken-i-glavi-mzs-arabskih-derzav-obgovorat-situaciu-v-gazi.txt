Державний секретар США Ентоні Блінкен 4 листопада зустрінеться з міністрами закордонних справ Саудівської Аравії, Катару, ОАЕ та Єгипту, а також представниками палестинців в Аммані.

Як передає Укрінформ, про це повідомили у МЗС Йорданії, інформує BNN Bloomberg.
"Головні дипломати країн Близького Сходу зустрінуться з державним секретарем США Ентоні Блінкеном у столиці Йорданії Аммані в суботу, щоб обговорити війну Ізраїлю і ХАМАСу", - йдеться у повідомленні.
Міністри Йорданії, ОАЕ, Саудівської Аравії, Єгипту та Катару зустрінуться з високопосадовцем Палестинської автономії, що є кроком, спрямованим на припинення бойових дій у секторі Гази та загибелі цивільних осіб, йдеться у заяві МЗС Йорданії.
Потім, зауважується в дописі, дипломати зустрінуться з Блінкеном.
Запланована зустріч має відбутися наступного дня після повернення Блінкена до регіону, де він вже зустрівся з прем’єр-міністром Ізраїлю Беньяміном Нетаньягу.
Блінкен сказав, що потрібно зробити більше, щоб захистити палестинських цивільних осіб, які потрапили під ізраїльське бомбардування Гази, і ця зміна акценту підкреслює зростання стурбованості США щодо гуманітарних наслідків війни Ізраїлю та ХАМАСу.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
Фото: Andrew Harrer/Bloomberg