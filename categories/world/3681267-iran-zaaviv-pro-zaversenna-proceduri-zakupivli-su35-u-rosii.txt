Іран завершив процедуру закупівлі російських винищувачів Су-35, повідомило 11 березня іранське державне телебачення IRIB із посиланням на постійне представництво Ірану в ООН.

Про це передає Укрінформ із посиланням на "Радіо Свобода".
«Іран звернувся до низки країн із проханням вивчити можливість продажу Ірану винищувачів, і Росія дала позитивну відповідь на цей запит», – йдеться у повідомленні.
Постійне представництво не повідомило про умови контракту, про те, коли його було укладено і скільки бойових літаків буде поставлено.
Турецьке агентство Anadolu з посиланням на іранські ЗМІ пише, що може йтися про 24 винищувачі. Таке ж число раніше називав ізраїльський 12-й канал – за його даними, йдеться про машини, які спочатку планували продати Єгипту.
Reuters зазначає, що Іран на озброєнні зараз має лише кілька десятків бойових літаків, причому основу ВПС, як і раніше, складають американські літаки, поставлені ще до ісламської революції 1979 року. Є на озброєнні в Ірану також літаки радянського та російського виробництва – насамперед МіГ-29 і Су-24. У разі їх постачання Су-35 стануть найсучаснішими літаками на озброєнні Ірану. Іранські ЗМІ стверджують, що російський винищувач «є одним із найпотужніших винищувачів четвертого і більше покоління у світі». Білий дім попереджав, що постачання російських винищувачів може змінити баланс сил у регіоні.
IRIB повідомляє, що Іран після зняття з країни санкцій ООН, які забороняли постачання Тегерану озброєнь, вів переговори щодо закупівлі винищувачів із кількома іншими неназваними країнами. Про те, що домовленості було досягнуто з росією, у січні нинішнього року в інтерв’ю агентству «Таснім» заявив член комітету іранського парламенту з національної безпеки Шахріар Гейдарі. Він тоді казав, що постачання винищувачів може відбутися вже навесні.
Співпраця росії й Ірану активізувалася після російського повномасштабного вторгнення в Україну. У цій війні, як заявили Україна та західні країни, росія використовує дрони-камікадзе іранського виробництва, які були застосовані, зокрема, під час масованих ударів по українських містах восени.