Міністерство охорони здоров'я Узбекистану заявило, що внаслідок вибуху на складі на масиві «Курувчі» у Сергелійському районі столиці Ташкента постраждало 163 особи, загинув підліток.

Як передає Укрінформ, про це повідомляє Gazeta.uz.
З усіх 163 постраждалих - 24 особи госпіталізовані до медзакладів столиці. Інші 138 отримали амбулаторну допомогу та були відпущені додому.
МОЗ Узбекистану також підтвердило повідомлення про загибель у своєму житлі підлітка 2006 року народження.
За повідомленням міністерства, серед пацієнтів немає людей із тяжкими тілесними ушкодженнями, стан їхнього здоров'я задовільний. Для лікування постраждалих залучено провідних фахівців країни.
Тим часом пресслужба Кабінету міністрів Узбекистану заявила, що за дорученням президента Шавката Мірзійоєва під керівництвом заступника прем'єр-міністра Ачілбая Раматова створено урядову комісію з ліквідації наслідків надзвичайної події та надання допомоги постраждалим.
Як повідомляв Укрінформ, у Ташкенті на території аеропорту прогримів потужний вибух та спалахнула пожежа.
За попередньою інформацією, вибух стався близько третьої години ночі за місцевим часом у районі митного складу Ташкентського аеропорту - від удару блискавки вибухнули електромобілі.
Вибухова хвиля відчувалася на відстані до 30 км від епіцентру.