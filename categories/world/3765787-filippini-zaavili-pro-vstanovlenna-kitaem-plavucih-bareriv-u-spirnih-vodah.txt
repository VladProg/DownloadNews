Берегова охорона Китаю встановила плавучий бар’єр у південно-східній частині мілини Скарборо в Південно-Китайському морі, перегородивши філіппінським рибальським суднам доступ до багатого рибою району.

Про це з посиланням на Берегову охорону Філіппін повідомляє Manila Times, передає Укрінформ.
Філіппінська сторона заявляє, що в південно-східній частині мілини Скарборо, яка знаходиться на відстані 198 кілометрів від узбережжя країни й перебуває в межах її виключної економічної зони, китайські військові встановили 300-метровий бар’єр.
В понеділок перед бар’єром зібралось понад 50 рибальських човнів, які не могли пройти на мілину для промислу риби. До них підійшло судно зі співробітниками Бюро рибальства та водних ресурсів Філіппін із представниками ЗМІ на борту, щоб звільнити прохід.
Чотири судна Берегової охорони Китаю намагалися перешкодити судну представників влади Філіппін, вимагаючи в гучномовці не вторгатись на територію Китаю, проте помітивши присутність медіа, відійшли на безпечну відстань.
В уряді Філіппін пообіцяли вжити необхідних заходів для демонтажу перешкоди та звільнення рибалкам проходу до місця промислу.
Мілина Скарборо, на яку претендують Китай і Тайвань, перебувала під управлінням Філіппін до 2012 року, коли Китай направив військові кораблі й захопив контроль над цим районом, відігнавши філіппінські рибальські човни.
Цей інцидент спонукав уряд Філіппін у 2013 році подати позов проти Китаю до Постійного арбітражного суду в Гаазі, який у 2016 році виніс вирок на користь Маніли, визнавши претензії Пекіна безпідставними. Проте Китай відмовився виконувати рішення суду й продовжив активну господарську діяльність в морській акваторії та на островах і рифах.
В МЗС Китаю, коментуючи встановлення плавучого загородження, заявили, що це заходи для запобігання незаконному проникненню на китайську територію філіппінських суден.
«Берегова охорона Китаю вжила необхідних заходів відповідно до закону, щоб заблокувати та відігнати філіппінське судно в спірній зоні Південно-Китайського моря», - сказав речник відомства Ван Веньбінь.
Як повідомлялося, наприкінці серпня китайський державний «Картографічний сервіс стандартних карт» оприлюднив комплект географічних карт на 2023 рік, на яких спірні території на кордоні з Індією, майже 90% акваторії Південно-Китайського моря, Тайвань та острови Дяоюйдао позначено китайськими.
На карті також вперше вказано належною Китаю територію Росії – Великий Уссурійський острів на річці Амур, який наразі розділений між двома країнами лінією державного кордону.
Більшість країн, чиї території Китай позначив своїми, одразу ж висловили дипломатичні демарші китайській стороні, окрім Росії, яка не відреагувала жодним чином.
Фото: PCG