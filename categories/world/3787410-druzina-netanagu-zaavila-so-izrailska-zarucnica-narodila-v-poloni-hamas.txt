Сара Нетаньягу, дружина прем'єр-міністра Ізраїлю, в публічному листі першій леді США Джилл Байден повідомила, що жінка, захоплена в заручники ХАМАС 7 жовтня, народила в полоні в секторі Гази.

Про це повідомляє Times of Israel, передає Укрінформ.
У листі, опублікованому офісом президента Ізраїлю, Сара Нетаньягу зазначила, що одна з викрадених жінок була вагітною, і вона народила в полоні.
"Ви можете тільки уявити, як і я, що відбувається в голові цієї молодої матері, коли ці вбивці утримують її з новонародженою дитиною", - написала вона.
Сара Нетаньягу також повідомила, що 32 дитини перебувають у полоні в Газі вже більше п'яти тижнів і "безумовно страждають від невимовної травми, не тільки через те, що їх викрали, але й через те, що вони стали свідками жорстокого вбивства своїх батьків і братів і сестер". Серед них вона виділила 10-місячне немовля, "викрадене ще до того, як воно навчилося ходити або говорити".
Дружина прем'єра наголосила, що вона просить допомоги насамперед як мати і закликає Джилл Байден "виступити від імені цих дітей", аби домогтися їх негайного звільнення.
Як повідомляв Укрінформ, Беньямін Нетаньягу припускає можливість укладення угоди про обмін заручниками з угрупуванням ХАМАС.