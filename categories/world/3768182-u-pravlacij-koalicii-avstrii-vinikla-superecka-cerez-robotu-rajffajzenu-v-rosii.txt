У партії "Зелені", яка входить разом з Австрійською народною партією (ÖVP) до правлячої коаліції, розкритикували міністра фінансів від ÖVP Магнуса Бруннера за підтримку банків, включаючи RBI, які продовжують працювати в Росії.

Про це повідомляє Укрінформ із посиланням на австрійську газету Der Standard.
"У парламентському запиті "Зелені" поставили під сумнів лист міністра фінансів (на адресу голови наглядової ради ЄЦБ Андреа Енріа – ред.), в якому він підтримав банки, що працюють в Росії", - йдеться у повідомленні.
Зазначається, що депутати від партії "Зелені" зробили до очільника мінфіну депутатський запит, у якому, зокрема, було сказано, що "подальше залишення RBI в умовах жорстокого путінського режиму" становить ризик не лише для RBI, але й для республіки.
"Докори на адресу ЄЦБ з боку австрійського міністра фінансів можуть посилити враження, що в цій країні прибутки приватного австрійського банку вважаються важливішими, ніж європейські санкції проти Росії", - йдеться у депутатському запиті "Зелених".
Загалом у чотирьох запитаннях на двох сторінках депутати запитували, чи поінформував Бруннер Raiffeisen Bank International заздалегідь про свій лист до Енріа, і чи були переговори між ним або представниками міністерства фінансів та RBI. Також вони хотіли дізнатися, чи обговорювалися заходи державної допомоги для RBI у випадку виходу Росії.
"Відповіді міністра фінансів були короткими, на дванадцять рядків. "Ні" було відповіддю на питання, чи був RBI заздалегідь поінформований про лист до Енріа і чи проводилися переговори з банком", - повідомив Der Standard.
Як повідомляв Укрінформ, у липні стало відомо, що міністр фінансів Австрії Магнус Бруннер розкритикував посилення тиску Європейського центрального банку на банки, які продовжують вести бізнес у Росії. У своєму листі на адресу голови наглядової ради ЄЦБ Андреа Енріа він заявив, що треба "уникати надсилання політичних сигналів, які послаблюють позиції наших кредитних установ, не тільки в економічному сенсі, але і в їх взаємодії з російською владою".
Очільник австрійського мінфіну також зазначив, що інституційний тиск не допомагає працюючим в РФ банкам у розробці стратегії виходу з ринку, а лише збільшує ринкові ризики.
За повідомленнями ЗМІ, наприкінці червня у своєму листі до Європарламенту голова наглядової ради ЄЦБ Андреа Енріа висловив крайнє невдоволення роботою європейських банків в Росії, які не поспішають припиняти там бізнес і навіть розширюють його. Він закликав ці банки "розробити чіткі дорожні карти" виходу з Росії з регулярним звітом про процес.
Як відомо, Національне агентство з питань запобігання корупції внесло австрійську банківську групу Raiffeisen Bank International до переліку міжнародних спонсорів війни за продовження роботи в Росії та офіційне визнання так званих "ДНР" та "ЛНР" через своє представництво у РФ.
У НАЗК повідомили, що банк скористався санкціями, які призвели до виходу з російського ринку його конкурентів. Так, до бюджету РФ у 2022 році банк заплатив у 4,8 раза більше, ніж за 2021 – 559 млн євро. Це дорівнює вартості близько 95 ракет "Калібр", якими держава-терорист регулярно обстрілює мирні українські міста.
У 2022 році австрійська банківська група отримала прибуток у розмірі 3,6 млрд євро. При цьому, 60%, або понад 2 млрд євро, RBI заробив у Росії.