У США в пустелі Блек-Рок, штат Невада, на щорічному фестивалі Burning Man тисячі осіб не можуть покинути територію заходу через сильні зливи. Унаслідок негоди вже загинула одна людина.

Про це повідомляє СNN, передає Укрінформ.

Офіс шерифа округу Першинґ заявив, що розслідує «смерть, яка сталася під час дощу». Влада публічно не назвала ім'я людини та не надала подробиць про обставини смерті.
«Сім’ю повідомили, смерть розслідується», – поінформували в офісі шерифа.
Зазначається, що сильні зливи розмили пустелю та заблокували рух транспортних засобів на території фестивалю та на під'їздах до нього, перетворивши дороги на брудні потоки, які затопили кемпінги учасників фестивалю.


Фото: Andrew Hyde
Влада попросила учасників сховатися в пустелі Блек-Рок і берегти їжу, воду та пальне.

«Протягом наступних кількох днів очікується більше дощів, і очікується, що умови не покращаться настільки, щоб дозволити транспортним засобам в’їжджати на територію», — йдеться в заяві Бюро землеустрою.
Організатори Burning Man заявили, що аеропорт у Блек-Рок-Сіті залишається закритим. На території заборонено керувати автомобілем, за винятком автомобілів екстреної допомоги.
Фестиваль щорічно проводиться в пустелі Блек-Рок (штат Невада) з 28 серпня по 4 вересня. Гості Burning Man у соцмережах публікують відео, як дощі розмили пустелю.
За даними ЗМІ, цього року в фестивалі взяли участь понад 73 тисячі учасників.
Перше фото: Trevor Hughes/USA Today Network