Держсекретар США Ентоні Блінкен заявив, що не можна дозволити палестинському ісламістському руху ХАМАС і далі керувати Газою.

Про це він сказав у коментарі NHK незабаром після зустрічі міністрів закордонних справ G7 у Токіо, передає Укрінформ.
Говорячи про пошук сталого майбутнього для Гази, Блінкен зазначив, що є найближче постконфліктне майбутнє, яке стосується самої Гази, і є певні основні ідеї та принципи, які всім потрібно чітко розуміти.
«Ми не можемо дозволити ХАМАС керувати Газою, тому що це призведе до повторення (трагедії – ред.) 7 жовтня», - заявив він.
Держсекретар також наголосив, що не можна допустити повторної окупації Гази Ізраїлем, як і використання її території як майданчик для здійснення терористичних атак проти єврейської держави.
«Палестинський народ не може бути витіснений із Гази. І, зрештою, потрібна така система управління (Палестиною – ред.), яка об’єднає Західний берег і Газу», - наголосив Блінкен.
ХАМАС уперше переміг на виборах до Палестинської законодавчої ради у 2006 році. Це спричинило конфлікт із рухом ФАТХ, основною провладною партією Палестини.
Внаслідок боїв, що відбувалися в секторі Гази влітку 2007 року, бойовики ХАМАС взяли його під свій контроль та усунули посадовців ФАТХ.
У результаті палестинські території фактично розділились на два утворення: Західний берег річки Йордан, яким керує Палестинська національна адміністрація, і сектор Гази під управлінням ХАМАС.
Як повідомляв Укрінформ, міністри закордонних справ країн «Групи семи» (G7) у спільній заяві за підсумками дводенної зустрічі в Токіо закликали призупинити бойові дії між Ізраїлем і палестинським угрупованням ХАМАС для доставки гуманітарних вантажів у сектор Гази.