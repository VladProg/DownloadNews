Міністр закордонних справ Китаю Ван Ї цього тижня може здійснити візит до Вашингтона для переговорів із держсекретарем США Ентоні Блінкеном про підготовку саміту лідерів двох країн у Сан-Франциско наступного місяця.

Про це з посиланням на власні джерела повідомляє Wall Street Journal, передає Укрінформ.
«Очікується, що Сі Цзіньпін направить міністра закордонних справ Китаю Ван Ї цього тижня до Вашингтона для зустрічей із підготовки до саміту з держсекретарем Ентоні Блінкеном», - ідеться в матеріалі WSJ.
Водночас у ньому зауважується, що Державний департамент відмовився коментувати цей візит.
Китайське дипломатичне відомство також поки що не повідомляє про плани міністра.
Очікується, що лідери США і Китаю Джо Байден і Сі Цзіньпін проведуть переговори на полях саміту Азійсько-Тихоокеанського економічного співробітництва (АТЕС), запланованого на 11-17 листопада в Сан-Франциско.
Ця зустріч стане першою після їх переговорів на полях саміту «Групи 20» на Балі, Індонезія, у листопаді минулого року. Тоді Байден і Сі домовились відновити комунікацію між урядами двох країн, поставлену Пекіном на паузу після серпневого візиту спікерки Палати представників Ненсі Пелосі на Тайвань, та повернути американо-китайські відносини в нормальне русло.
Проте відновлення двостороннього діалогу на високому рівні затягнулось до літа через скандал із китайською повітряною кулею-шпигуном над територією США, яку збили за наказом Байдена.
Впродовж літа Пекін відвідали держсекретар Ентоні Блінкена, міністри фінансів Джанет Єллен і торгівлі Джина Раймондо та посланник президента США з клімату Джон Керрі.
У Вашингтоні й Пекіні погоджуються, що для подальшої нормалізації американо-китайських відносин потрібна зустріч лідерів двох країн, проте сторони мають дещо відмінне бачення її проведення.
Американські аналітики вважають, що переговорів між лідерами потребують обидві сторони, хоча й прогнозують, що ні США, ні Китай не підуть на поступки в найбільш суперечливих питаннях.
Тому позитивний ефект майбутньої зустрічі лідерів для відносини між країнами буде нетривалим, однак сам факт її проведення стане позитивним сигналом про готовність Вашингтона і Пекіна до зменшення напруженості та певної стабілізації взаємодії.
Як повідомляв Укрінформ, лідер республіканської меншості у верхній палаті Конгресу США Мітч Макконнелл назвав Китай, Росію та Іран новою «віссю зла» на тлі воєн в Україні та Ізраїлі.