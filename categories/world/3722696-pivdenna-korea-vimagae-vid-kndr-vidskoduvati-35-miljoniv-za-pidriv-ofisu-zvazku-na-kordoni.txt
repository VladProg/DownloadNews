Міністерство з питань об’єднання Південної Кореї подало до суду позов проти Північної Кореї про відшкодування збитків через підрив Пхеньяном у 2020 році міжкорейського офісу зв’язку в прикордонному місті Кесон.

Про це повідомляє Yonhap, передає Укрінформ.
Позов поданий до Центрального окружного суду Сеула. Сума компенсації вказана у 44,7 мільярда вон (35 мільйонів доларів США).
Його подання пов'язане з тим, що строк позовної давності для відшкодування майнових збитків у цій справі закінчується в п’ятницю.
Як повідомлялося, Північна Корея 16 червня 2020 року підірвала міжкорейський офіс зв’язку в Кесоні. Перед цим Пхеньян погрожував закрити Міжкорейський офіс зв'язку та інші проєкти, якщо Сеул не припинить допомагати перебіжчикам відправляти листівки та інші матеріали в КНДР.