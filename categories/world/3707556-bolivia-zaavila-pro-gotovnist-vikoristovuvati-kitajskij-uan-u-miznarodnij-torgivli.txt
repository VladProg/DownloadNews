Президент Болівії Луїс Арсе заявив про готовність його країни до використання китайського юаня для міжнародної торгівлі, посилаючись на рішення сусідніх Аргентини та Бразилії розраховуватись юанями за угодами з Китаєм.

Про це повідомляє Reuters, передає Укрінформ.
«Дві найбільші економіки регіону вже розраховуються юанями за угодами з Китаєм, і ця тенденція в регіоні посилюватиметься», - сказав Арсе.
Тому, за його словами, Болівія «не може дозволити собі залишатися осторонь» процесу використання китайської валюти в міжнародній торгівлі.
Минулого місяця уряд Аргентини оголосив, що почне платити за китайський імпорт в юанях, а не в доларах США, аби зберегти доларові резерви центрального банку, необхідні для погашення державного боргу і фінансування некитайського імпорту.
Бразилія наприкінці березня зробили крок до зменшення домінування долара в торгівлі з Китаєм, підписавши угоду про укладення контрактів в юанях, які можуть полегшити їхню двосторонню торгівлю.
Наразі більшість міжнародних торговельних операцій проводяться в доларах США, особливо на основних товарних ринках, таких як енергоносії та продовольство.
«У Латинській Америці ми завжди мали великий вплив Сполучених Штатів... але сьогодні багато країн мають більше зовнішньої торгівлі з Китаєм. Усе змінюється», - зазначив Арсе.
Болівія – держава в центральній частині Південної Америки з населенням близько 11,5 мільйона, одна з найбідніших країн регіону. Вона багата на природні ресурси (передусім олово, нафта, природний газ, а також цинк, вольфрам, срібло і мідь), які експортує за кордон, імпортуючи промислову продукцію (машини та обладнання), споживчі товари й продукти харчування.
Важливим елементом болівійської економіки є незаконна торгівля кокаїном – в країні зростає 1/3 світового урожаю коки. Спроби уряду скоротити площі коки успіху не мають, посіви наркотичного чагарника безперервно збільшуються.
Через те, що вирощування коки дає селянам, уряду й нелегальним дилерам величезні прибутки, торгівлю кокаїном стало майже неможливо побороти.
Як повідомляв Укрінформ, частка китайської валюти - юаня в глобальних платежах зросла з 2,19% у лютому до 2,26% у березні.
Фото: Getty Images