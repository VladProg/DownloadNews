Міністр із питань транспорту Великої Британії Марк Харпер розкритикував профспілку залізничників RMT, яка оголосила страйк у день фіналу Євробачення.

Як передає Укрінформ, про це він заявив в інтерв’ю BBC.
«Причина, чому це (страйк у день фіналу "Євробачення" – ред.) так жахливо, полягає в тому, що це не наш пісенний конкурс. Ми проводимо його для України», - заявив Харпер.
Він додав, що RMT має бути «солідарним з українськими залізничниками, які стали мішенню атак президента росії володимира путіна під час його війни з Україні».
У самій профспілці зазначили, що їм нічого додати, окрім своїх попередніх заяв.
Раніше профспілка залізничників RMT заявила, що запустить страйк серед 14 залізничних операторів протягом 24 годин у суботу, 13 травня – у день, коли Ліверпуль прийматиме фінал Євробачення від імені України.
Як повідомляв Укрінформ, пісенний конкурс "Євробачення" цьогоріч пройде у Ліверпулі після того, як Україна, яка перемогла на конкурсі 2022 року з піснею Stefania гурту Kalush Orchestra, не змогла задовольнити вимоги щодо проведення конкурсу через безпекові побоювання, спричинені російським вторгненням.
Півфінали конкурсу відбудуться 9 та 11 травня, фінал - 13 травня. Україну на конкурсі представлятиме гурт TVORCHI з піснею Heart of Steel.
Фото: James Manning/PA