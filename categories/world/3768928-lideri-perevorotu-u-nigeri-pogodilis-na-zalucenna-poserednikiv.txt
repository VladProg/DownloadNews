Військове керівництво Нігеру прийняло посередництво Алжиру та його "шестимісячний перехідний план" для цієї країни.

Як передає Укрінформ, про це оголосило сьогодні міністерство закордонних справ Алжиру, повідомляє France24.
«Уряд Алжиру отримав через міністерство закордонних справ Нігеру (заяву - ред.) про згоду на посередництво Алжиру, спрямоване на сприяння політичному вирішенню кризи у Нігері», – йдеться у заяві міністерства.
Президент Алжиру Абдельмаджид Теббун доручив міністру закордонних справ Ахмеду Аттафу "якнайшвидше відвідати Ніамей (столиця Нігеру - ред.) з метою початку дискусій... з усіма зацікавленими сторонами", - йдеться у заяві.
Алжир наприкінці серпня запропонував перехідний період до шести місяців, метою якого було б "сформулювати політичні домовленості, прийнятні для усіх сторін у Нігері, не виключаючи жодної сторони", сказав Аттаф.
Посередництво "прокладе шлях" до "мирного" вирішення кризи, зазначили в уряді Алжиру та додали що такий результат відповідатиме інтересам "усього регіону".
6 серпня Теббун заявив, що "категорично" відкидає будь-яке іноземне військове втручання у ситуацію в Нігері, з яким Алжир межує на півдні.
Як повідомлялось, у липні до влади у Нігері прийшла так звана Національна рада з захисту батьківщини. Військові заколотники посадили під арешт обраного президента Базума та влаштували державний переворот.
Держави-члени Ради безпеки ООН рішуче засудили спробу неконституційної зміни законного уряду Республіки Нігер та вимагають негайного звільнення президента Мохамеда Базума.