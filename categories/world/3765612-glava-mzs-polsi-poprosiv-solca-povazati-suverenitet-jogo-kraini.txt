Міністр закордонних справ Польщі Збіґнєв Рау звернувся до канцлера Німеччини Олафа Шольца з проханням поважати суверенітет його держави та утримуватися від заяв, які шкодять відносинам двох країн.

Про це повідомляє Польське радіо, передає Укрінформ.

«Як підкреслив міністр, останні заяви німецького політика свідчать про спробу втручання у внутрішні справи польської держави та виборчу кампанію, що триває в країні», - вказується в повідомленні.

Йдеться про виступ Шольца на мітингу його партії СДПН у Нюрнберзі, де він висловився за посилення контролю за нелегальною міграцією.

За словами Рау, останні заяви канцлера ФРН порушують принципи суверенної рівності держав, яка є основою добросусідських відносин і дружньої співпраці з Польщею.

Як нагадує Польське радіо, урядовий уповноважений з безпеки інформаційного простору Станіслав Жарин заявив, що канцлер Німеччини використовує візову проблему для політичного тиску на польську владу. За його словами, важко це оцінювати інакше, ніж тиск на Польщу під час виборчої кампанії.

Польська влада наголошує, що порушення у видачі віз у країні є випадковим і розслідується відповідними службами. Центральне антикорупційне бюро у рамках цього розслідування затримало сімох осіб.