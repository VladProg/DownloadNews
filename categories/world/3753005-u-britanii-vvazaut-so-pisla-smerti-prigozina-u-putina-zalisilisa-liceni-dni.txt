Очільник комітету з оборони Палати громад парламенту Великої Британії Тобіас Еллвуд вважає, що після загибелі ватажка ПВК «Вагнер» Євгена Пригожина дні російського президента Володимира Путіна «дуже пораховані».

Як передає Укрінформ, про це Еллвуд сказав у інтерв'ю Sky News.
Еллвуд заявив, що не погоджується з оцінкою деяких аналітиків про те, що зі смертю Пригожина «головна загроза для Путіна зникла», і президент РФ може стати сильнішим.
Він запропонував іншу точку зору – що «усунення інакодумців у таких масштабах, як зараз робить Путін», свідчить про «зникнення довіри в найближчому колі Кремля».
На думку Еллвуда, Путін зараз керує через страх, а не через лояльність, і, що дуже важливо, російські олігархи та еліта більше не бачать у ньому надійного гаранта свого статусу.
«Можливо, Пригожин і мертвий, але шкоди завдано, тому що він підняв завісу над тим, наскільки погано йшло вторгнення Путіна в Україну», – сказав Еллвуд.
За його словами, Путін глибоко принижений на багатьох фронтах: група «Вагнера» була «дуже грізним підрозділом» в Україні і одним з небагатьох компетентних російських бойових підрозділів, і тепер цього немає.
Еллвуд сказав, що погляд на російську історію говорить про те, що може статися далі: «Коли російський лідер втрачає популярність серед еліт, російська історія демонструє, що слабкість швидко і безжально використовується».
«І я підозрюю, що його замінять, можливо, не в короткостроковій перспективі, але, безумовно, м'яч уже в русі. Я підозрюю, що дні Путіна дуже сильно пораховані», – зазначив він.
Як передає телеканал, прем’єр-міністр Великої Британії Ріші Сунак підтвердив, що британська розвідка припускає, що Пригожин «найімовірніше був у літаку», який впав два дні тому під час перельоту з Москви в Петербург.
Сунак підкреслив, що його уряд «працює з союзниками, аби з’ясувати, що сталося».
Як повідомлялося, 23 серпня у Тверській області (РФ) розбився приватний літак, на борту якого, за попередньою інформацією, перебував ватажок ПВК "Вагнер" Євгеній Пригожин.