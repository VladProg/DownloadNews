Президент Південної Кореї Юн Сок Йоль закликав Японію, Австралію та Нову Зеландію спільно з НАТО створити систему колективної безпеки в Азійсько-Тихоокеанському регіоні для протидії ракетній загрозі Північної Кореї.

Про це він заявив на полях саміту НАТО у Вільнюсі, коментуючи сьогоднішній запуск КНДР балістичної ракети великої дальності, передає Укрінформ із посиланням на Yonhap.
Під час зустрічі з лідерами формату AP4, до якого входять Південна Корея, Японія, Австралія та Нова Зеландія, Юн сказав: «Я вважаю, що ми, AP4, маємо об’єднатися з НАТО і створити міцну систему колективної безпеки».
На його думку, країни AP4 повинні посилити співпрацю з Альянсом і взяти на себе провідну роль у регіональній безпеці в Азійсько-Тихоокеанському регіоні.
Прем’єр-міністр Японії Фуміо Кішіда підтримав пропозицію і рішуче засудив запуск північнокорейської ракети, назвавши його загрозою міжнародному миру та стабільності. Він висловив сподівання на спільну з іншими трьома країнами відповідь на такі дії Пхеньяна.
Своєю чергою прем’єр-міністр Австралії Ентоні Албанезе боку назвав Північну Корею порушником Статуту ООН.
«Ми знову побачили обурливий нічний запуск міжконтинентальної балістичної ракети Північною Кореєю. У цей час ми особливо підтримуємо наших друзів у Південній Кореї», - сказав він.
Подібну заяву зробив і прем’єр-міністр Нової Зеландії Кріс Гіпкінс, додавши, що на цей саміт НАТО у Вільнюсі лідери зібралися в дуже складний для світу час на тлі низки складних світових проблем, зокрема війни Росії проти України.
Як повідомляв Укрінформ, Північна Корея 12 липня здійснила черговий запуск балістичної ракети великої дальності у напрямку акваторії Японського моря.
Фото: Yonhap