Федеральне міністерство закордонних справ Німеччини не здивовано рішенням Ірану вислати з країни двох співробітників посольства ФРН в Тегерані, але вважає таке рішення невиправданим.

Про це заявили в дипломатичному відомстві, передає кореспондент Укрінформу.
«Сьогоднішній крок слід було очікувати після висилки двох іранських дипломатів 22 лютого, але уряд Німеччини не вважає його жодним чином виправданим», - заявив речник відомства журналістам у середу.
Він зазначив, що співробітники німецького посольства, які змушені залишити Тегеран, самовіддано працювали, «попри дедалі складніші обставини». «Їх вигнання є свавільним і безпідставним, вони ні в чому не винні», - сказав речник.
Натомість рішення Берліна оголосити персонами нон грата двох іранських дипломатів стало «належною» реакцією на смертний вирок громадянину Німеччини Джамшиду Шармаду та масове порушення його прав.
Федеральне міністерство закордонних справ ФРН було в тісному контакті з командою свого посольства в Тегерані протягом останніх кількох днів, не в останню чергу щодо очікуваних кроків і передбачуваних серйозних наслідків для співробітників. «Неприйнятними» в Берліні вважають і погрози тим співробітникам, які залишаються в Ірані.
Як повідомлялось, Міністерство закордонних справ Ірану оголосило в середу, що визнало двох співробітників посольства Німеччини в Тегерані небажаними особами. Іранська сторона закинула Берліну «безвідповідальне втручання у внутрішні справи» Ісламської республіки.
67-річний активіст і розробник програмного забезпечення Шармад був викрадений під час зупинки в Дубаї в 2020 році, він був засуджений до смертної кари в Ірані на показовому суді. Тегеран звинуватив Шармада в членстві в промонархічному угрупованні, відповідальному за вибух у 2008 році. Рішення може бути оскаржене у Верховному Суді. Після винесення вироку родина та симпатики Шармада закликали уряд ФРН заступитися за 67-річного чоловіка та «врятувати йому життя». МЗС ФРН докладає зусиль для вирішення питання.