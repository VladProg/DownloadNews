Генпрокуратура росії оголосила небажаною організацією "Форум вільних народів постросії", учасники якого вимагають самостійності регіонів, аж до виходу зі складу рф.

Про це повідомляє Укрінформ із посиланням на сайт російського відомства.
За твердженням генпрокуратури, діяльність Форуму "загрожує основам конституційного ладу та безпеки рф", а на сесіях виступають "лідери етносепаратистських рухів та іноземні спікери, для яких характерна виражена антиросійська налаштованість".
Своєю чергою, на сайті Форуму зазначено, що його завдання – "реконструкція та структурна трансформація росії". Учасники Форуму "розробляють підходи до створення перехідних адміністрацій та урядів постпутінських незалежних держав". Серед учасників Форуму, зокрема, є державний діяч Чеченської республіки Ічкерія Ахмед Закаєв.
Останній, п'ятий форум пройшов на початку лютого у Брюсселі у будівлі Європарламенту. Два наступні засідання Форуму заплановано провести в США та Японії.
Також сьогодні до списку небажаних організацій внесено німецьку НКО Solidarus. Вона була заснована в Берліні у 2013 році й займається допомогою російським політичним біженцям у Європі. Організація розслідувала можливе втручання кремля у демократичний процес у Німеччині та Євросоюзі. Після початку повномасштабного вторгнення росії в Україну Solidarus також допомагає українським біженцям.
Закон про небажані організації, згідно з яким їм забороняється працювати на території росії, підписав у травні 2015 року володимир путін. Визнання організації в росії небажаною також означає, що особи, які співпрацюють з нею, можуть бути притягнуті до кримінальної відповідальності. За статтею про співпрацю з ними кількох громадян росії засуджено до реальних термінів ув'язнення.
Серед інших до переліку «небажаних організацій» внесений Світовий конгрес українців.