Міністри закордонних справ Естонії, Латвії та Литви не будуть брати участь у Раді міністрів ОБСЄ у Скоп’є через у зв’язку з присутністю на ньому глави МЗС країни-агресорки Сергія Лаврова.

Як передає Укрінформ, про це йдеться у спільній заяві міністрів закордонних справ Естонії, Латвії та Литви.
"Участь С. Лаврова у Міністерському засіданні ОБСЄ також несе ризики легітимізації агресора Росії як повноправного члена нашої спільноти вільних народів та применшення жорстоких злочинів, які скоює Росія, як і примирення з кричущим порушенням і неповагою до основоположних принципів і зобов'язань ОБСЄ з боку Росії. Ми, міністри Естонії, Латвії та Литви, не будемо брати в цьому участь і не будемо розділяти відповідальність за наслідки, до яких це призведе", - йдеться у заяві.
У заяві вказується на те, що протягом останніх двох років усі були "свідками того, як одна держава-учасниця ОБСЄ активно і жорстоко намагається знищити іншу".
"Давайте будемо відвертими: агресивна війна і звірства Росії проти її суверенного і мирного сусіда України грубо порушують міжнародне право, в тому числі Статут ООН, і є нападом на ОБСЄ та її основоположні принципи. Ми також не бачимо нічого, окрім обструктивної поведінки Росії в самій ОБСЄ – спочатку шляхом блокування будь-якої присутності та діяльності ОБСЄ в Україні, потім шляхом блокування головування Естонії у 2024 році через повністю сфабриковані причини, а тепер шляхом блокування конструктивних рішень, спрямованих на збереження організації живою та функціональною", - зазначили три міністри.
Вони заявили, що глибоко шкодують з приводу рішення, яке уможливило особисту участь міністра закордонних справ РФ Сергія Лаврова у 30-му засіданні Ради міністрів ОБСЄ у Скоп'є – "це лише надасть Росії ще одну пропагандистську можливість".
Було наголошено на тому, що все, що зараз потрібно – "це негайне та безумовне припинення агресії Росії, виведення її військ з усіх окупованих територій, компенсація завданих збитків і повна відповідальність винних у міжнародних злочинах". Однак, "нічого з цього не відбувається", і Росія навіть віддалено не розглядає можливість дотримання своїх міжнародних зобов'язань в рамках ОБСЄ.
"ОБСЄ спочатку була створена для розбудови європейської безпеки, запобігання конфліктам і збереження миру. А Росія своїми незаконними і жорстокими діями знову і знову доводить, що вона не є партнером Європи у сфері безпеки. Насправді, сьогодні Європа потребує безпеки від Росії і проти Росії, а не разом з нею. Саме тому ми, міністри закордонних справ країн Балтії, вирішили не брати участь у Раді міністрів ОБСЄ в Скоп'є", - йдеться у заяві.
Як повідомляв Укрінформ, міністр закордонних справ Дмитро Кулеба бойкотуватиме міністерське засідання ОБСЄ у зв’язку із заявленою присутністю на ньому глави МЗС Росії Сергія Лаврова.