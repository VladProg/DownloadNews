Україна здатна достукатися до радикальних республіканців, у тому числі прибічників Дональда Трампа, щоб збільшити підтримку, але необхідно розуміти їхню мотивацію.

Таку думку висловив у інтерв’ю Укрінформу британський журналіст, письменник і багаторічний дослідник проблем пропаганди Пітер Померанцев.
«Якщо хочете залучити цих людей, ви маєте говорити з ними про американську силу, про те, що Росія є державою, яка прагне підірвати американську силу. А Росія і справді цього прагне. Ви повинні говорити з ними про те, як Росія співпрацює з такими країнами, як Іран, щоб завдати шкоди Америці та принизити її. І ви повинні пояснювати і показувати, як саме Росія це робить. Бо якщо «Підтримай Україну!» – це гасло про вельми далеке для них, то коли щось загрожує американській першості у світі – такі американці можуть бути активно залучені», – переконаний експерт.
Він погодився із тезою, що аудиторії MAGA (Make America Great Again – передвиборче гасло Дональда Трампа) варто пояснювати, що саме Путін заважає їм «знову зробити Америку великою». «Але, знову ж, в Америці всі ненавидять Путіна. Ви просто повинні дати зрозуміти, що це також і їхня справа», – зауважив Померанцев.
Водночас він зазначив, що великою мірою цій аудиторії байдужі як Росія, так і Україна, вона дбає про свою версію Америки.
«Коли ми говоримо про виборців крила MAGA – це приблизно половина республіканців. І знову ж таки, вони не за Росію. Річ у тім, що вони справді ненавидять Байдена більше, ніж Путіна. І вони проти України, бо вони проти Байдена. Коли ти проти Байдена, ти будеш шукати будь-що, аби нашкодити йому: корупція, «нацисти» в Україні - байдуже, що саме», – зазначив експерт.
За його словами, при апелюванні до цієї верстви суспільства, яка становить до 20% американців, необхідно розуміти: вони найбільше вважають, що «Америці потрібно бути найсильнішою країною у світі й демонструвати цю силу», і їх «не хвилюють такі речі, як міжнародний порядок, заснований на правилах, або НАТО».
«Вони готові до виходу Америки з НАТО. Це правда. І коли ви говоритимете про міжнародну архітектуру чи світовий порядок, такі аргументи не спрацюють. Вони самі ненавидять світовий порядок, тому не висувайте цей аргумент», – зауважив Померанцев.
Як повідомлялося, демократи в Сенаті США заблокували законопроєкт, ухвалений республіканцями у Палаті представників, про надання надзвичайної допомоги Ізраїлю, який не передбачає підтримки України у війні проти Росії.