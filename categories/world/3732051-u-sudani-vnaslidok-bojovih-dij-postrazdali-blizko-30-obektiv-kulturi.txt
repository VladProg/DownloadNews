У Судані щонайменше 28 культурних та археологічних об'єктів знищені або пошкоджені внаслідок бойових дій, які ведуть ворогуючі військові угруповання з середини квітня.

Про це повідомляє Reuters із посиланням на звіт неурядової організації "Спадщина заради миру", передає Укрінформ.
Як зазначається, у столиці Судану внаслідок бойових дій згоріли цінні книги у бібліотеці, а Національний музей був відрізаний від світу на кілька тижнів.
За словами археолога Бахрійського університету Махасіна Юсіфа, деякі об'єкти, включно з кількома університетами, використовуються у військових цілях.
Зокрема, воєнізовані сили швидкої підтримки (RSF) перебувають у Національному музеї Судану, розташованому в центрі столиці Хартума. Там зберігаються одні з найстаріших мумій у світі. Співробітники музею не змогли потрапити туди, щоб перевірити наявність пошкоджень.
За даними організації "Спадщина заради миру", внаслідок заворушень у західному регіоні Дарфурі пошкоджено щонайменше чотири музеї.
Дах музею у Ньялі, другому за величиною місті Судану і столиці штату Південний Дарфур, зазнав пошкоджень унаслідок влучення снарядів. Це становить ризики для внутрішніх приміщень з огляду на наближення сезону дощів.
Як повідомляв Укрінформ, бої між суданською армією та СШР спалахнули в середині квітня через боротьбу за владу у військовому керівництві країни.
Внаслідок бойових зіткнень, за попередніми даними ООН, близько 2,2 млн осіб були змушені покинути свої домівки, а понад півмільйона залишили країну.
Фото: АА