У білорусі в колонії помер політв’язень-блогер Микола Климович, якого засудили через карикатуру на олександра лукашенка.

Як передає Укрінформ, про це повідомляє Радіо Свобода з посиланням на правозахисний центр «Вясна».
«У Вітебській колонії №3 помер 61-річний політв’язень-блогер із Пінська Микола Климович. Його засудили до року колонії за реакцію на карикатуру лукашенка в «однокласниках», – ідеться в повідомленні.
Зазначається, що 28 лютого Климовича, який мав другу групу інвалідності через проблеми із серцем, засудили до року колонії за статтею про образу лукашенка.
Правозахисники уточнюють, що чоловікові винесли вирок за сатиричний малюнок, який він розмістив на особистій сторінці у соцмережі.
Як нагадує Радіо Свобода, у білорусі вироки у справах про образу представників влади, зокрема лукашенка, набули масового характеру. Управління Верховного комісара ООН з прав людини у доповіді, присвяченій політичним репресіям у Білорусі, дійшло висновку, що масштаб репресій є таким, що може розцінюватися як злочини проти людяності.
Фото: spring96.org