Після початку розв’язаної Росією агресивної війни проти України ЄС та його країни-члени здійснили безпрецедентні кроки для зміцнення власної безпеки та збільшили витрати на оборону.

Про це у Брюсселі під час виступу на річній конференції Європейського оборонного агентства (EDA) заявив президент Європейської ради Шарль Мішель, повідомляє власний кореспондент Укрінформу.
«Ми зруйнували численні «табу» відтоді, як Росія вдерлася в Україну. Ми зробили те, що було немислимим ще кілька тижнів до цього: спільне замовлення військового обладнання, використання бюджету ЄС для збільшення військового виробництва, фінансування спільних досліджень та розвитку оборони… Лише цього року загальні витрати на оборону у всіх країнах-членах ЄС становлять близько €270 мільярдів. Минулого року чверть оборонних витрат - близько €60 мільярдів, була спрямована в оборонні інвестиції. Це означає, що протягом наступних 10 років ми можемо інвестувати принаймні 600 мільярдів євро, я якими можемо зробити багато речей», - сказав Мішель.
Він зауважив, що країни-члени визначили чіткі пріоритети у розвитку оборонних спроможностей. Такий цілісний підхід надає можливість подолати недоліки, які роками супроводжували Євросоюз, включаючи фрагментацію ринку у питаннях постачання й попиту, сказав президент Європейської ради.
Мішель зауважив, що поки оборонні компанії ЄС будуть структуровані до національних правил країн-членів, вони задовольнятимуть попит переважно національних урядів, але в такому випадку обсяг виробництва не буде відповідати геополітичним реаліям, перед якими постає Європейський Союз. Тож у цьому сенсі потрібно досягати більшої координації та більш широкого підходу, підкреслив він.
Ще одним критично важливим фактором у зміцненні європейської безпеки є, за його словами, позбавлення залежності ЄС від третіх країн, зокрема, від Китаю, у сфері критичної сировини, що також потребує скоординованих зусиль країн-членів.
Як повідомлялося, з початку російської загарбницької війни проти України ЄС та його країни-члени надають Україні політичну, економічну, фінансову, гуманітарну та військову допомогу, загальний обсяг якої вже перевищив 85 мільярдів євро.