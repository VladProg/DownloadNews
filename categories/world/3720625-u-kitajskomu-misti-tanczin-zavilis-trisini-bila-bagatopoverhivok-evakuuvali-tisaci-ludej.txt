У місті Тяньцзінь на півночі Китаю, приблизно за 100 км від Пекіна, впродовж останніх днів евакуювали майже чотири тисячі людей із кількох багатоповерхових житлових будинків через глибокі тріщини, що з’явились на прилеглих вулицях.

Про це повідомляє місцеве видання Global Times, передає Укрінформ.
Численні тріщини завширшки з кулак з’явилися на дорогах поблизу житлового комплексу в одному з південних районів Тяньцзіня 31 травня. Тоді ж помітили й тріщини в стінах сусідніх підземних паркінгів, крізь які всередину навіть просочувалась вода.
Мешканців щонайменше трьох 25-поверхових будинків, розташованих поблизу, було негайно переселено до прилеглих готелів. За даними районної влади, станом на 3 червня евакуйовані загалом 3 899 мешканців.
Для дослідження причин цього явища та оцінки стану будинків і їхньої придатності для подальшої експлуатації Тяньцзінь запросив більше 20 експертів із Міністерства природних ресурсів, Міністерства житлово-комунального господарства та міського розвитку й Міністерства з питань надзвичайних ситуацій, а також понад 10 професійних команд із Пекіна, Шанхаю, сусідньої провінції Хебей і місцевих.
Після обстеження експерти дійшли попереднього висновку, що цей надзвичайний геологічний інцидент спричинений підземними порожнинами на глибині 1300 метрів. На їхню думку, небезпечні тріщини на поверхні землі могли з’явитися через буріння геотермальних свердловин під час будівництва, які могли порушити глибші геологічні структури, що й призвело до ерозії ґрунту та його просідання.
Фахівці також звернули увагу, що початковий розвиток осідання ґрунту з 31 травня по 2 червня був швидким, з різним ступенем впливу на багатоповерхівки вздовж вулиці, але завдяки терміновим заходам, зокрема, зміцненню бетонними конструкціями й цементуванню, осідання ґрунту та будівель значно сповільнилося.
Експерти наголосили на необхідності продовження посиленого моніторингу стану ґрунту та будівель, аби запобігти повторенню катастрофи, а також проведення подальших досліджень та оцінки структур глибинних геологічних пластів.
Тяньцзінь є одним із чотирьох міст центрального підпорядкування КНР і вважається третім за величиною континентального Китаю.
Як повідомляв Укрінформ, один з найактивніших вулканів у світі, який розташований на Гавайських островах, почав вивергатися після тримісячної паузи.


Фото: CCTV News