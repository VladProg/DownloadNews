Група країн БРІКС вирішила запросити Аргентину, Єгипет, Іран, Ефіопію, Саудівську Аравію та Об'єднані Арабські Емірати стати новими членами блоку.

Про це у четвер заявив президент ПАР Сиріл Рамафоса, передає Укрінформ з посиланням на Reuters.
Дебати щодо розширення блоку БРІКС, до складу якого входять Бразилія, Росія, Індія, Китай і ПАР, очолювали порядок денний триденного саміту в Йоганнесбурзі, який завершився в четвер.
Хоча всі члени БРІКС публічно висловили підтримку розширення блоку, серед лідерів існували розбіжності щодо того, наскільки і як швидко, пише агентство.
Членство шести країн розпочнеться з 1 липня 2024 року.
Як повідомляв Укрінформ, 22-24 серпня у Південній Африці в місті Йоганнесбург розпочався 15-й саміт лідерів країн БРІКС – Бразилії, Росії, Індії, Китаю та Південної Африки.
У саміті взяли участь президенти ПАР Сиріл Рамафоса, Китаю - Сі Цзіньпін, Бразилії - Лула да Сілва та прем’єр-міністр Індії Нарендра Моді. Росію представляв міністр закордонних справ Сергій Лавров, оскільки президент країни-агресорки Володимир Путін, оголошений Міжнародним кримінальним судом у розшук за підозрою у воєнних злочинах, не приїхав до ПАР, побоюючись бути арештованим.