Вранці 28 лютого у кількох регіонах росії мовлення телеканалів та радіостанцій було перервано повідомленням про загрозу ракетного удару, мнс рф заявило про хакерську атаку.

Як передає Укрінформ, про це повідомляє ТГ-канал мнс рф.
«Увага!! Внаслідок злому серверів радіостанцій та телеканалів у деяких регіонах країни в ефірі пролунала інформація про оголошення повітряної тривоги. мнс росії повідомляє, що ця інформація є хибною і не відповідає дійсності», - йдеться у повідомленні.
російські медіа повідомляють, що таке відбувалося на каналах «Субота», 2×2 та ТНТ4, а також в ефірі радіостанцій у москві, московській області, Воронежі, Бєлгороді та Ленінградській області.
Раніше, 22 лютого, в кількох містах росії по радіо вже звучало повідомлення про повітряну тривогу та загрозу ракетного удару. У мнс також заявили, що сервери радіостанцій були зламані. Днем раніше, коли президент рф виступав із посланням до федеральних зборів, сайти російських телеканалів, які транслювали промову путіна, зазнали DDoS-атаки.
Фото: Getty Images