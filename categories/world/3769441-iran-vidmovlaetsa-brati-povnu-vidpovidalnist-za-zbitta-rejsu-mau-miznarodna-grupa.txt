Іран продовжує відмовлятися від повної відповідальності за збиття літака рейсу PS752 поблизу Тегерана у 2020 році.

Як передає Укрінформ, про це заявили у Міжнародній групі координації та реагування, до якої входять Канада, Україна, Швеція та Велика Британія після завершення перемовин із Іраном.
“Досягти суттєвого прогресу не вдалося. Іран продовжує ігнорувати наші запити. Виходячи з обговорень, що відбулися цього тижня, Група вважає, що наші позиції надто далекі, аби їх узгодити шляхом перемовин”, - йдеться у заяві, поширеній МЗС Канади.
У відомстві наголосили, що “у центрі уваги Групи завжди перебувала відповідальність Ірану за порушення міжнародного права та його зобов’язання стосовно повного відшкодування за травми, спричинені збиттям PS752”. “Для Групи “повне відшкодування” значить більше, ніж лише фінансова компенсація”, - зауважується у документі.
З огляду на позицію Ірану, члени Групи “продовжать вживати заходів для розв’язання цієї суперечки у відповідності до міжнародного права, в тому числі в Міжнародному суді ООН”. “Родичі жертв рейсу PS752 по праву заслуговують на прозорість, справедливість та відповідальність за трагічну втрату близьких й страждання, яких продовжують зазнавати, тож Координаційна група рішуче налаштована й надалі прагнути до цього”, - зазначається у заяві.
Як повідомлялося, 8 січня 2020 року літак Міжнародних авіаліній України рейсу PS752, що прямував до Києва, розбився через кілька хвилин після зльоту поблизу іранської столиці.
Літак був збитий силами іранської протиповітряної оборони, які, за твердженням влади Ірану, прийняли літак за військову ціль на тлі напруженості у відносинах між Тегераном і Вашингтоном.
Іран визнав, що причиною стала людська помилка, допущена оператором управління радіолокаційною системою ППО.
Фото: AA