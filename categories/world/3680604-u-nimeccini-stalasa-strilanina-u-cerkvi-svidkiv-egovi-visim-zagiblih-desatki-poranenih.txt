Щонайменше восьмеро людей загинули внаслідок стрілянини у четвер близько 21:00 у церкві Свідків Єгови в Гамбурзі.

Про це повідомляє Welt, передає Укрінформ.
Кількість поранених оцінюється по-різному. Поліція говорить про сімох важкопоранених і 17 людей, які зазнали легких поранень. Правоохоронці закликають свідків надати інформацію.
Вірогідно, один із загиблих є власне зловмисником.
На місці злочину тривають слідчі дії.
Канцлер Олаф Шольц назвав стрілянину жорстоким актом насильства.
«Погані новини з Гамбурга. Кілька членів Церкви Єгови стали жертвами жорстокого акту насильства минулої ночі», – написав він у Tвіттері.
Міністр внутрішніх справ Ненсі Фезер також шокована злочином. «У цю важку годину мої думки з постраждалими та їхніми родичами, з членами громади, а також з екстреними службами», — заявила політик.
Свідки Єгови — християнська спільнота зі своїм тлумаченням Біблії. Послідовники вірять в Єгову як у «всемогутнього Бога і Творця». Свідки Єгови налічують близько восьми мільйонів членів у всьому світі. «Всесвітня штаб-квартира» знаходиться в Нью-Йорку. Німецька громада налічує менше 200 тисяч членів, є однією з найбільших у Європі.
Фото: DPA