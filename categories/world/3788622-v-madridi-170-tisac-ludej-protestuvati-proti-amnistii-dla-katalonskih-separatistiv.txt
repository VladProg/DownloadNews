На площі у центрі іспанської столиці Мадриді зібралися 170 тисяч людей у відповідь на заклик правих політиків, які виступають проти плану уряду щодо амністії для каталонських сепаратистів.

Як передає Укрінформ, про це повідомляє France24.
За даними поліції, всього на демонстрації у суботу зібралися близько 170 тисяч людей.
Зазначається, що прем’єр-міністр Педро Санчес від партії соціалістів, який перебуває при владі з 2018 року, посів друге місце на липневих парламентських виборах після правого лідера Альберто Нуньєса Фейхоо, але йому вдалося залишитися на посаді після того, як він заручився, зокрема, підтримкою партій, що виступають за незалежність Каталонії.
В обмін на їхні голоси, які були необхідні для досягнення правлячої більшості у парламенті, Санчес пообіцяв ухвалити законопроєкт про амністію для сепаратистських лідерів і активістів, які переслідувалися за причетність до спроби оголошення незалежності Каталонії в 2017 році.
У вересні Фейхоо намагався стати прем'єр-міністром за підтримки правої партії «VOX», але не зміг отримати більшість у парламенті.
Як повідомляв Укрінформ, Нижня палата парламенту Іспанії у четвер проголосувала за призначення Педро Санчеса на посаду прем’єр-міністра на наступний термін.
Фото: AA