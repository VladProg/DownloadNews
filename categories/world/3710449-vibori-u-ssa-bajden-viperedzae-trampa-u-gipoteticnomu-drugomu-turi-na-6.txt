Президент США Джо Байден зберігає перевагу над потенційними суперниками-республіканцями на тлі наближення президентських виборів 2024 року.

Про це повідомляє Reuters, передає Укрінформ.
Згідно з опитуванням, яке проводили серед зареєстрованих виборців, Байден випереджає свого попередника Дональда Трампа на шість процентних пунктів у гіпотетичному другому турі виборів – 44% проти 38%, зберігаючи перевагу, що з'явилася протягом останніх кількох місяців.
Водночас 15% респондентів заявили, що у гіпотетичному другому турі, якби в ньому зустрілися Байден і Трамп, проголосували б за «якогось іншого кандидата», а 9% сказали, що не голосували б узагалі.
Згідно з опитуванням, 64% демократів та 93% республіканців сказали, що віддають перевагу кандидату в президенти, який підтримує більш жорсткі заходи безпеки на державному кордоні.
Відповідно до результатів опитування Reuters/Ipsos, оприлюднених у середині березня, Байден випереджав Трампа на п’ять пунктів, при цьому у лютому він відставав від нього на три пункти.
Як повідомлялося, президент США Джо Байден 25 квітня офіційно оголосив, що братиме участь у президентських виборах у 2024 році.