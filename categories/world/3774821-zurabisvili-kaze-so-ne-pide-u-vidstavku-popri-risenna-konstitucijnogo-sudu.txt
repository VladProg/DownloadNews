Президентка Грузії Саломе Зурабішвілі відмовляється йти у відставку після рішення Конституційного суду, який установив, що вона порушила Основний закон, здійснивши візити до Європи.

Як передає Укрінформ, про це повідомляє Эхо Кавказа.
«Я нікуди не йду, не піду у відставку», – сказала Зурабішвілі.
Лідер владної партії «Грузинська мрія» Іраклій Кохабідзе заявив у понеділок, що Зурабішвілі має сама піти у відставку після рішення Конституційного суду.
«Сьогодні європейське майбутнє і демократія були вбиті одним пострілом. Країна, де немає балансу між гілками влади, не може вважатися демократичною», – відповіла лідерка Грузії.
Окрім цього, вона оголосила про намір бути присутньою у парламенті, коли владна партія буде проводити голосування за її «антиєвропейський імпічмент».
Як повідомлялося, у понеділок, 16 жовтня, Конституційний суд Грузії визнав порушення Основного закону країни з боку президентки Зурабішвілі. Тепер парламент у двотижневий термін має розглянути та поставити на голосування питання про усунення її з посади у порядку імпічменту.
Рішення про імпічмент мають підтримати як мінімум 100 депутатів парламенту. Враховуючи, що практично всі опозиціонери обіцяють голосувати проти, владна партія, ймовірно, не зможе усунути Зурабішвілі з посади.
«Грузинська мрія» стверджує, що президентка Зурабішвілі порушила Конституцію, оскільки вирушила в закордонні поїздки, не отримавши дозволу уряду. Згідно зі статтею 52 Конституції Грузії, президент «за згодою уряду здійснює представницькі повноваження у зовнішніх зносинах, веде переговори з іноземними державами та міжнародними організаціями». Зурабішвілі, зокрема, зустрілася з президентами ФРН, Франції та головою Європейської Ради.
Фото: 1tv.ge