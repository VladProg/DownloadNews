Через швидке наближення масштабної лісової пожежі до Єлоунайфа, столиці Північно-Західних територій Канади, уряд наказав усім 22 тисячам мешканців негайно евакуйовуватися.

Як повідомляє кореспондент Укрінформу, про це пише CBC News.



“Зважаючи на загрозу наближення лісової пожежі до передмістя Єлоунайфа вже цими вихідними, уряд Північно-Західних територій наказав провести повну евакуацію столиці, сподіваючись до півдня п’ятниці вивезти усіх 22 тис. жителів”, - йдеться у матеріалі.

Зазначається, що наразі автомобільні дороги із Єлоунайфа та аеропорт міста залишаються відкритими, але влада побоюється, що у разі подальшого наближення лісової пожежі, задимленість може зробити неможливою посадку літаків, а автомобільний рух може бути відрізаним.

Для жителів міста, які не мають власного автомобіля, організовані десятки евакуаційних авіарейсів. “Уряд просить людей брати одну одиницю ручної поклажі, в яку скласти п’ятиденний набір одягу та інших необхідних речей, зокрема ліків, води та продовольства”, - стверджує CBC News.

Додамо, спеціальними та комерційними рейсами уже вдалося вивезти з Єлоунайфа близько 1500 людей. Очікується, що в п’ятницю з міста вилетить ще 22 евакуаційні рейси.

Зауважимо, що наразі у Північно-Західних територіях спалахнули близько 200 лісових пожеж, однак абсолютна більшість із них не становлять загрози для населених пунктів.

Як відомо, Північно-Західні території - третій за площею й 11-й за населенням федеральний регіон Канади. Усього тут проживають трохи більш як 41 тис. людей, з яких більш як половина - у столиці Єлоунайфі.
Фото: Tyson Koschik/CBC