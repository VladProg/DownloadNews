Уряд Японії вирішив запровадити додаткові санкції щодо Північної Кореї у відповідь на запуск Пхеньяном у четвер міжконтинентальної балістичної ракети.

Про це повідомляє NHK, передає Укрінформ.
Як зазначається, японський уряд додав до санкційного списку ще трьох фізосіб, причетних до ядерної та ракетної програм КНДР. Їхні активи підлягають заморожуванню.
З урахуванням останніх санкцій Японія заморозила активи вже 137 організацій та 124 фізичних осіб із Північної Кореї та інших країн.
Генеральний секретар Кабінету міністрів Мацуно Хірокадзу заявив, що Японія закликає Північну Корею вжити конкретних дій для розв'язання питань, зокрема, пов’язаних із ядерною програмою та запусками ракет.
Він додав, що Японія тісно співпрацюватиме зі США та Південною Кореєю, а також із ширшою міжнародною спільнотою щодо денуклеаризації Корейського півострова.
Як повідомляв Укрінформ, Північна Корея підтвердила запуск 16 березня міжконтинентальної балістичної ракети Hwasong-17, здійснений з метою продемонструвати «жорстку позицію реагування» на військові навчання США і Південної Кореї.