Президент Сербії Александар Вучич заявив, що його країна хоче нормалізувати відносини з Косовом, але не підпише жодної угоди з регіоном.

Як передає Укрінформ, про це повідомляє Reuters.
«Сербія хоче мати нормальні відносини з Косовом. Ми хочемо подорожувати, хочемо робити бізнес. Ви не можете жити ізольовано за стометровими стінами. При цьому я не хотів підписувати ні угоду щодо імплементаційного додатка вчора ввечері, ні угоду, яку підтримує ЄС», - сказав Вучич.
Він додав, що не буде підписувати зобов’язуючі документи тому, що Сербія не визнає незалежність Косова.
«Я не хочу підписувати жодних міжнародних юридично зобов’язуючих документів з Косовом, тому що Сербія не визнає її незалежність», - додав Вучич.
Зазначається, що офіційні Белград і Приштина за підсумками переговорів, що відбулися в суботу за посередництва ЄС в місті Охрід (Північна Македонія), погодили додатки до двосторонньої угоди з нормалізації відносин, з метою подолання суперечок та напруги.
Як відомо, Республіка Косово - частково визнана держава, яку Сербія вважає своєю територією. Парламент Косова проголосив незалежність краю 2008 року.
ЄС виступає посередником у переговорах між Сербією і Косовом з 2011 року. Між сторонами періодично спалахує міжетнічна напруга, зокрема, навколо статусу анклавів з переважно сербським населенням на півночі Косова.
Фото: Tanjug