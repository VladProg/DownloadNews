Міністр оборони Ізраїлю Йоав Галлант пригрозив бойовикам ХАМАС та Сектору Газа через сьогоднішню масштабну атаку ізраїльської території.

Як передає Укрінформ, про це повідомляє The Times of Israel.
"Вони не розрізняли жінок, дітей і людей похилого віку, вони шкодили всім. (ХАМАС - ред.) незабаром зрозуміє, що зробив серйозну помилку, і заплатить ціну. Ми змінимо реалії в Газі на 50 років вперед", - заявив міністр оборони.
Водночас, за даними телеканалу Sky News, Армія оборони Ізраїлю не виключає початку сухопутної операції в Секторі Газа.


Як повідомлялося, по центральних та південних районах Ізраїлю в суботу вранці було завдано масованого ракетного удару. Унаслідок масштабної атаки ХАМАС по Ізраїлю загинуло щонайменше 22 людини, ще 545 постраждали.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.

Міністр оборони Ізраїлю затвердив призов резервістів відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Прем'єр-міністр Біньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.