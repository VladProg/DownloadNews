В Іспанії 26 осіб були заарештовані за несанкціоноване використання води на тлі тривалої посухи.

Про це повідомляє AP, передає Укрінформ.
Як зазначається, Цивільна гвардія Іспанії провела рейди на незаконних свердловинах в регіоні Андалусія в межах посилення заходів проти несанкціонованого використання води.
Відділ з питань екологічних злочинів заявив про виявлені 250 порушень з боку фермерів, які вирощують фрукти. Ідеться, зокрема, про копання криниць та буріння незаконних свердловин в районі Аксаркіа, на схід від портового міста Малага.
Правоохоронці оцінили збитки громадській інфраструктурі водопостачання у 10 мільйонів євро.
Уряд Іспанії вимагає посилити правила використання води в Андалусії - регіоні, який є найважливішим у світі щодо виробництва оливкової олії та основним джерелом постачання фруктів та овочів для європейського експортного ринку.
Рекордна квітнева спека в Андалусії на тлі недостатніх опадів призвели до того, що водосховища в басейні річки Гвадалквівір заповнені лише приблизно на чверть. У деяких випадках фермерам у цьому регіоні скоротили обсяг води для зрошення на 90%.
Ситуація в Андалусії, а також посуха північному сході Каталонії засвідчують, що загальні національні запаси води в Іспанії зменшилися до 48,9%.
На сьогодні 27% території Іспанії належать до категорії «надзвичайна ситуація» через аномальну посуху. Фермери у деяких регіонах країни попереджають про ймовірність неврожаю цьогоріч.
Як повідомлялося, у грудні британські експерти спрогнозували, що в 2023 році такі природні явища, як шторми, посуха та спека, стануть поширеними у регіонах Європи через глобальні зміни клімату.