Режим Лукашенка продовжує цинічні атаки на східні кордони ЄС із використанням нелегальних мігрантів, але такі його дії не похитнуть солідарність серед країн ЄС та матимуть результатом лише подальше зміцнення зовнішніх кордонів та консолідацію міграційної політики.

Про це сьогодні у Брюсселі перед переговорами із новопризначеною керівницею уряду Латвії, прем’єр-міністром Евікою Сілінею, заявила президент Європейської Комісії Урсула фон дер Ляєн, повідомляє кореспондент Укрінформу.
«Ми бачимо цинічні та нелюдські спроби режиму в Білорусі використовувати мігрантів (як зброю – ред.), з продовжуємо стояти поряд з вами у повній солідарності. За минулі роки ми розгорнули у цьому регіоні спроможності Frontex (Європейське агентство з охорони кордонів – ред.), та виділили 63 мільйони євро додаткового фінансування для спостереження на кордонах. Ми продовжуємо проводити уважний моніторинг ситуації на кордоні», - наголосила президент Європейської Комісії.
Вона зауважила, що гібридні атаки проти країн-членів ЄС, які здійснюються, зокрема, режимом Лукашенка, лише підкреслюють необхідність досягнення швидкої політичної згоди між національними урядами, принаймні, з двох ключових позицій. Перша стосується прийняття нового Пакту з міграції та притулку, який є ключем для запровадження спільних правил в усьому ЄС. Друга позиція – це підтримка пропозицій з перегляду багаторічного бюджету ЄС, який, серед іншого, включає додаткове фінансування для розв'язання проблем з міграцією.
За словами Урсули фон дер Ляєн, розгляд цих тем буде ключовим питанням наступних зустрічей на вищому рівні, включаючи наступний форум Європейської політичної спільноти, неформального саміту ЄС в іспанській Гранаді, і після цього – в ході формальної зустрічі Європейської ради у Брюсселі.
Піку позицію керівниці Єврокомісії підтримала прем’єр-міністр Латвії Евіка Сіліня.
«Гібридні атаки Лукашенка на східні кордони Європейського Союзу є частиною ширшої політики з дестабілізації в нашому регіоні. Це вимагає чіткої реакції зі сторони ЄС. Нашою відповіддю на всі згадані виклики має бути сильніший та більш стійкий Європейський Союз», - заявила Евіка Сіліня.
Як повідомляв Укрінформ, протягом кількох місяців прикордонні служби Латвії фіксують зростання спроб нелегального перетину державного кордону зі сторони Білорусі, кількість яких сягає до тисячі на тиждень. У вересні, за рішенням уряду країни, з шести КПП на кордоні з Білоруссю залишався відкритим лише один пункт перетину кордону - Патернієки. Решту КПП довелося закрити з метою забезпечення недоторканності державного кордону Латвії та для зниження загрози державній безпеці у зв'язку з нелегальною міграцією.