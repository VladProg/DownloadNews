Інспектори МАГАТЕ виявили в Ірані збагачений до 84% уран, що дуже близький за концентрацією до збройного.

Як повідомляє кореспондент Укрінформу, про це пише Bloomberg із посиланням на власні дипломатичні джерела.
“Міжнародне агентство з ядерної енергії намагається встановити, яким чином Іран накопичив збагачений до 84% уран, - найвищий показник досі виявлений у країні. Цей рівень всього на 6% нижчий за необхідний для ядерної зброї”, - йдеться у матеріалі.
Зазначається, що раніше Іран заявив МАГАТЕ про налаштування свого обладнання для збагачення урану до рівня всього 60%. “Інспекторам належить встановити, чи Іран виготовив цей уран навмисно, чи його висока концентрація була випадковим накопичення в мережі труб, які сполучають сотні центрифуг, використовуваних для відділення ізотопів”, - пояснює Bloomberg.
Інспектори вже вдруге цього місяця виявили підозрілу діяльність зі збагачення. “Навіть якщо виявлений уран випадково накопичився через складнощі використання послідовних центрифуг (подібне вже траплялося раніше), це все одно привертає увагу до небезпек рішення Ірану виробляти високозбагачений уран”, - стверджує агентство.
Додамо, що більшість ядерних реакторів у світі використовують уран, збагачений всього до 5%.