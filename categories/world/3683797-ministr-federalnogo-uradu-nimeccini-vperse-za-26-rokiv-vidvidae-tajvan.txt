Міністерка освіти та досліджень Німеччини Беттіна Штарк-Ватцінгер наступного тижня відвідає з дводенним візитом Тайвань, що стане першою поїздкою німецького міністра федерального уряду на острів за останні 26 років.

Як передає Укрінформ, про це з посиланням на речника Міністерства освіти ФРН повідомляє Bloomberg.
Візит буде зосереджений на розширенні дослідницької співпраці між сторонами у сфері розробки й виробництва комп’ютерних чіпів, зеленої енергетики та акумуляторів.
Поїздка Штарк-Ватцінгер, яка представляє в коаліційному уряді ліберальну пробізнесову партію Вільних демократів, відбувається на тлі дискусій серед членів кабінету Олафа Шольца про те, як Берліну слід позиціювати себе у світлі дедалі більш жорсткої позиції Китаю щодо Тайваню.
Речник Шольца Штеффен Хебештрайт, коментуючи майбутній візит Штарк-Ватцінгер, наголосив, що Німеччина продовжує незмінно дотримуватися політики «одного Китаю» та підкреслив «регулярний і тісний контакт» Берліна з китайським керівництвом.
«Той факт, що міністр освіти відвідує Тайвань, жодним чином не ставить під сумнів нашу політику», - зазначив Хебештрайт.
Китай на сьогодні є найбільшим торговим партнером Німеччини і будь-які непорозуміння у відносинах між державами через питання Тайваню можуть мати серйозні наслідки для найбільшої економіки Європи.
Як повідомляв Укрінформ, на початку березня Сполучені Штати схвалили потенційний продаж Тайваню нової зброї на суму 619 млн дол., включаючи ракети для його авіафлоту F-16, на тлі посилення тиску Китаю.
Фото: Frederic Kern