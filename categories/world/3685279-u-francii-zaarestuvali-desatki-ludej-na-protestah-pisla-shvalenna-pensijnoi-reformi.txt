Десятки людей були заарештовані у містах по всій Франції після протестів, які спалахнули через кілька годин після того, як парламент країни провалив у понеділок дві спроби висловлення вотуму недовіри уряду президента Еммануеля Макрона через дуже непопулярну пенсійну реформу.

Про це повідомляє Reuters, передає Укрінформ.
У центрі Парижа мітингувальники підпалили купи сміття, що утворилися на вулицях за кілька днів через мітинги. Поліцейські намагалися розігнати демонстрантів, застосовуючи палиці та сльозогінний газ у кількох містах.


Chaos général dans les rues de Paris. Des barricades continuent d'être incendiées dans de nombreux points de la capitale. La police est totalement débordée #MotionDeCensureTransPartisane #Revolution #greve20mars #manifestations#ReformesDesRetraitespic.twitter.com/eFPbXKV2MO
— Anonyme Citoyen (@AnonymeCitoyen) March 20, 2023


За даними видання Le Figaro з посиланням на джерело в поліції, правоохоронці затримали в Парижі 240 осіб. Однак офіційна кількість затриманих не уточнюється.
Очікується, що у середу, 22 березня, президент Макрон виступить перед нацією.
Тим часом профспілки вже анонсували на четвер, 23 березня, загальнонаціональний страйк.
Як повідомляв Укрінформ, парламент Франції провалив у понеділок дві спроби висловлення вотуму недовіри уряду президента Еммануеля Макрона, відкривши шлях для реалізації його вкрай непопулярної пенсійної реформи та викликавши нові протести в Парижі.
Опозиція має намір звернутися до Конституційної ради Франції – найвищого конституційного органу країни, – щоб заблокувати закон частково або повністю. Рада впродовж місяця має розглянути всі заперечення проти закону.
Пропонована французька реформа передбачає підвищення пенсійного віку з 62 до 64 років. Франція, маючи один з найнижчих показників пенсійного віку серед промислово розвинених країн, витрачає на пенсії більше, ніж більшість інших держав – майже 14% ВВП.
Фото: EFA-EPE