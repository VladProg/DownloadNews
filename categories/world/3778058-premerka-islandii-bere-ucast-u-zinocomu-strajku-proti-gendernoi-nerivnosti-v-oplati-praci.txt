Десятки тисяч жінок та небінарних людей по всій Ісландії, включно з прем'єр-міністром Катрін Якобсдоттір, 24 жовтня припинили роботу – як оплачувану, так і неоплачувану, щоб привернути увагу до розриву в оплаті праці між чоловіками та жінками, який існує в країні.

Про це повідомляє BBC, передає Укрінформ.
"Десятки тисяч жінок в Ісландії, включаючи прем'єр-міністра Катрін Якобсдоттір, відмовилися виходити працювати у вівторок", – йдеться у повідомленні.
"Квеннафрі", або жіночий вихідний день, був оголошений на знак протесту проти різниці в оплаті праці за статтю людини.
Через страйк особливо постраждали галузі, в яких жінки становлять більшість працівників, наприклад, охорона здоров’я та освіта. Крім того, відчутно постраждали деякі музеї, міські бібліотеки та зоопарки.
Як зазначається, цей страйк жінок став першим повноденним страйком жінок в країні з 1975 року. Його організатори пояснюють, що роботи, які традиційно асоціюються з жінками, такі як прибирання та послуги догляду, продовжують недооцінюватися та недооплачуватися.
Втім, як повідомляється, Всесвітній економічний форум вже 14 років поспіль визнає Ісландію найкращою країною у світі щодо гендерної рівності.

Прем'єрка Якобсдоттір сказала, що її уряд вивчає, як оцінюються професії, де домінують жінки, порівняно з галузями, де традиційно домінують чоловіки.

"Ми прагнемо привернути увагу до того факту, що нас називають раєм рівності, але тут все ще існують гендерні розбіжності та термінова потреба у діях", – сказала Фрейя Штайнгрімсдоттір, одна з організаторок страйку
Як повідомляв Укрінформ, за останніми оцінками організації ООН, яка займається розширенням прав і можливостей жінок, для досягнення гендерної рівності у світі знадобиться приблизно 300 років.
Фото: Elísabet Ögn Jóhannsdóttir