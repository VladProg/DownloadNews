Міністр внутрішніх справ ФРН Ненсі Фезер скликала 16 лютого колег з усіх 16 федеральних земель на так званий міграційний саміт через велике навантаження, з яким вони стикаються у влаштуванні біженців.

Про це повідомляє кореспондент Укрінформу.
За даними МВС, кількість біженців з України, які внесені до центрального регістру, сягає 1 млн 062 тис. Як зазначив речник відомства на брифінгу, 1/3 – це неповнолітні, серед дорослих більшість становлять жінки.
Загалом 8 із 10 шукачів притулку – біженці з України.
Попри масовані російські ракетні обстріли та руйнування критичної інфраструктури, які почалися восени минулого року, та побоювання нової хвилі біженців, істотного збільшення кількості біженців не зафіксовано, зауважив речник. За його словами, вже тривалий час кількість новоприбулих залишається на стабільному рівні, ще минулої осені число українців, які рятуються від війни, дорівнювало 1 млн.
«Немає сильного міграційного руху. Цього багато хто побоювався. Але важко прогнозувати, що буде далі, це залежить від подальшого перебігу війни», – сказав речник.
Варто зазначити, що чимало міст і комун у ФРН перебувають на межі можливостей прийняття людей і потребують державної допомоги.
Це не перша зустріч такого формату, присвячена біженцям. Попередня відбулася в жовтні минулого року.