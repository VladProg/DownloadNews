Президент США підписав закон S.619, «Щодо походження COVID-19», який передбачає розсекречення інформації про те, звідки з’явився цей вірус, у тому числі про ймовірну причетність до пандемії інституту вірусології в китайському Ухані.

Про це йдеться в офіційному повідомленні, оприлюдненому Білим домом, передає Укрінформ.
«Я поділяю намір Конгресу оприлюднити якомога більше інформації про походження коронавірусної хвороби COVID–19», - зазначив Байден.
Він нагадав, що у 2021 році віддав розпорядження розвідувальній спільноті США використати всі наявні інструменти, аби розслідувати, звідки походить COVID-19. За словами президента США, ця робота триває, адже такі знання необхідні, щоб запобігати майбутнім пандеміям.
«Моя адміністрація надалі вивчатиме всю секретну інформацію, що стосується походження COVID-19, в тому числі потенційні посилання на Інститут вірусології в Ухані», - підкреслив глава Білого дому.
Байден пообіцяв, що його адміністрація розсекретить і поширить всю інформацію, наскільки це буде можливо в межах конституційних повноважень.
Як повідомлялося, науковці мають кілька версій про походження COVID-19. Одна з них, на якій особливо наполягають певні республіканські кола США, припускає, що пандемія виникла внаслідок витоки коронавірусу з лабораторії в китайському місті Ухань.
Фото: twitter.com/POTUS