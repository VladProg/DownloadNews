Забруднена вода у Чорному морі стрімко йде на південь та найближчим часом може дістатися сусідніх країн.

Про це під час брифінгу в Media Center Odesa розповів директор Українського національного центру екології моря Віктор Коморін, передає Укрінформ.
«Супутникові дані показують, що забруднена вода вчора дісталася Затоки. Тобто вода все швидше та швидше йде на південь. За день-два ці забруднені води можуть досягти наших сусідів - Румунію то Болгарію», - заявив Коморін.
Експерт зазначив, якщо забруднена прісноводна маса досягне берегів Румунії та Болгарії, вони зазнають таких само змін в морській екосистемі, як і Чорне море в Одеській акваторії.
«Це пов’язано з великою кількістю біогенних речовин – тобто це може бути цвітіння морської води, це й токсичні речовини», - повідомив вчений.
Він додав, що йдеться про зменшення численності та навіть загибель на певних ділянках чорноморської акваторії придонних видів екосистеми.
«Поки що все забруднення йде між Одесою та Дунаєм, це пов’язано з відповідними вітрами та течіями», - додав Коморін.
Також директор Українського національного центру екології моря зауважив, що наразі вирішується питання щодо виходу науковців інституту у море на суднах військових задля відбору проб води подалі від берега. Це потрібно для розуміння які саме забруднювачі потрапили до Чорного моря.
«Вже йдуть перемовини з військовими, щоб науковці зробили це на їхніх суднах, але є певні труднощі з огляду на безпеку», - пояснив Коморін.
Дослідження води у морі, за його словами, можуть стати частиною кримінальної справи по екоциду, яку відкрила прокуратура через підрив дамби ГЕС.
Як повідомлялося, в ніч проти 6 червня російські військові підірвали греблю Каховської ГЕС. На Херсонщині тривають рятувальні роботи та заходи з евакуації населення з місць затоплення. Забруднені дніпровські води досягли Чорного моря на наступний день після вибуху.
У купах уламків та сміття, яке знесло водою з Каховського водосховища та зараз прибиває до узбережжя, зокрема Одеси, можуть бути небезпечні предмети. Прибирати сміття можна тільки після перевірки території вибухотехніками. В акваторії Чорного моря в Одеському районі виявлено сальмонелу та кишкову інфекцію.