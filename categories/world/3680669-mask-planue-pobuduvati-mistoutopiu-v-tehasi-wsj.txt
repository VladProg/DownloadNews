Американський мільярдер Ілон Маск планує побудувати власне місто на території нещодавно придбаних пасовищ і сільськогосподарських угідь уздовж річки Колорадо неподалік столиці Техасу, Остіна.

Про це повідомляє видання The Wall Street Journal з посиланням на відповідні документи та обізнані джерела, передає Укрінформ.
На зустрічах із землевласниками та агентами з нерухомості Маск та співробітники його компаній описали своє бачення міста як свого роду «техаську утопію» вздовж річки Колорадо, де його співробітники могли б жити і працювати.

Фото: Andrew Mollica / THE WALL STREET JOURNAL

За даними джерел, керівництво Boring Co., тунельної компанії Маска, обговорювало та досліджувало можливість приєднання міста в окрузі Бастроп, приблизно за 56 км від Остіна, до об'єктів компаній Boring і SpaceX, що будуються. Там уже є кілька модульних будинків, басейн, відкритий спортивний майданчик і тренажерний зал.
Місто матиме назву Снейлбрук, що є відсилкою до талісмана компанії Boring Co – равлика.

За інформацією видання, Маск зі своєю колишньою дівчиною співачкою Граймс, Каньє Вестом та архітектурним дизайнером торік кілька разів обговорювали, як може виглядати місто. На цих зустрічах навіть розробили деякі візуальні макети.
Відповідно до законодавства Техасу, місто повинно мати принаймні 201 жителя, перш ніж воно зможе подати заявку на реєстрацію, а потім отримати дозвіл від судді округу. Однак представник штату заявив, що округ Бастроп не отримував заявки від Маска чи будь-якої з його компаній.