У результаті операції, проведеної Організацією національної розвідки Туреччини (МІТ) в регіоні Румейлан у Сирії, було нейтралізовано Зюльфіє Бінбір, яка керувала грошовими потоками PKK/YPG.

Про це повідомляє Укрінформ з посиланням на CNN Türk.
“У регіоні Румейлан у Сирії MİT нейтралізував Зюльфіє Бінбір, яка керувала грошовими потоками PKK/YPG і перебувала в «зеленій» категорії (середній рівень небезпеки, третій з 5 - ред.) списку розшуку терористів”, - повідомляє телеканал.
Зазначається, що у 2011 році Зюльфіє Бінбір була причетна до викрадення людей (держслужбовця та військового) у Туреччині, з 2021 року працювала у фінансово-економічній структурі сирійського Камишли, що на кордоні з Туреччиною.
Як повідомляв Укрінформ, Збройні сили Туреччини провели повітряну операцію проти членів Робітничої партії Курдистану на території північного Іраку.