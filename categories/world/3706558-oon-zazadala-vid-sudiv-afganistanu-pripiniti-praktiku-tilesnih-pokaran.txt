Застосування тілесних покарань владою Афганістану суперечить міжнародному праву й має бути припинено, заявила в понеділок керівниця відділу з прав людини Місії ООН з допомоги Афганістану Фіона Фрейзер, презентуючи доповідь місії.

Як передає Укрінформ з посиланням на пресслужбу ООН, у доповіді задокументовано «низку форм тілесних покарань», які застосовуються талібами, відколи вони повернулися до влади 15 серпня 2021 року, «включаючи шмагання батогами, побиття камінням, примушування людей стояти в холодній воді та примусове гоління голови».
Тілесні покарання визначаються як «будь-яке покарання, за якого застосовується фізична сила і яке має на меті заподіяти певний ступінь болю чи дискомфорту, хоч би яким легким він був».
Заборона катувань і жорстокого, нелюдського або такого, що принижує гідність, покарання вважається основоположним принципом міжнародного права, наголошується в доповіді.
Переважна більшість кількість покарань у вигляді шмаганння, присуджених місцевими судами, пов'язана з подружньою зрадою або «втечею з дому», ідеться у документі.
Загалом, покарання полягало у завданні 30-39 ударів батогом. «У деяких випадках засуджені отримували від 80 до 100 ударів», зазначають автори доповіді.
Згідно з доповіддю, правова система Афганістану нині «неспроможна забезпечити мінімальні гарантії справедливого судового розгляду й належної правової процедури».
Місія вказує на відмову талібів видавати ліцензії жінкам-адвокатам і виключення жінок-суддів із судової системи.
Фрейзер також закликала талібів установити «негайний мораторій» на виконання смертних вироків.
Фото: пресслужби ООН