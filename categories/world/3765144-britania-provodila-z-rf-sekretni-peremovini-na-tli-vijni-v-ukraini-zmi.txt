Британські офіційні особи провели дипломатичні дискусії з ключовими представниками Кремля щодо глобальної безпеки на тлі війни в Україні.

Про це повідомляє Sky News, передає Укрінформ.
Непублічні зустрічі відбувалися протягом останніх 18 місяців у різних місцях, таких як Відень і Нью-Йорк. Дискусії в основному точилися навколо проблем безпеки, що впливають як на Британію, так і на міжнародне співтовариство, охоплюючи такі теми, як дефіцит зерна та ядерна безпека.
Один з учасників зустрічей наголосив, що активних мирних переговорів з Росією, спрямованих на дипломатичне розв'язання війни, Британія не вела.
"Ми підтримуємо контакт і вважаємо вкрай важливим підтримувати відкритий діалог під час війни з Росією. Ми в жодному разі не ділимо країну на частини і не укладаємо мирні угоди від чийогось імені, але тримати цю лінію контакту відкритою – життєво важливо", – сказав співрозмовник.
Представник британського міністерства закордонних справ підтвердив, що зустрічі з російськими офіційними особами дійсно відбувалися, але, сказав він, лише тоді, коли це було "абсолютно необхідно".
Представник МЗС Британії також відкинув будь-які підозри про те, що на переговорах порушували питання мирної угоди між Росією та Україною. За його словами, такі чутки не є "ні правдивими, ні точними".
Як повідомляв Укрінформ, у Британії п’ятьом громадянам Болгарії будуть пред'явлені звинувачення у змові з метою шпигунства.