Генеральний прокурор Лівії наказав заарештувати вісім чиновників у рамках розслідування недавньої повені, яка забрала життя тисяч людей.

Як передає Укрінформ, про це повідомляє France24.
Раптова повінь, яку очевидці порівняли з цунамі, прорвала дві старі греблі 10 вересня після того, як ураганний шторм Даніель охопив територію навколо міста Дерна, що на сході Лівії.
"Посадовців підозрюють у поганому управлінні та недбалості", - йдеться у повідомленні Генеральної прокуратури.
Зазначається, що вони зараз або раніше працювали в установах, відповідальних за водні ресурси та управління дамбами.
Відкривши розслідування, генеральний прокурор Лівії Аль-Седдік аль-Сур заявив понад тиждень тому, що дві дамби вище за течією від Дерни мали тріщини ще 1998 року.
У суботу офіційна кількість загиблих внаслідок повені перевищила 3800 осіб, а міжнародні групи допомоги заявили, що 10 000 або більше людей досі вважаються зниклими безвісти.
Як повідомляв Укрінформ, цього місяця шторм "Даніель" охопив Лівію, спричинивши масштабні повені та прорив двох дамб. Кількість загиблих після обвалу греблі під час шторму сягнула 11 300 осіб.