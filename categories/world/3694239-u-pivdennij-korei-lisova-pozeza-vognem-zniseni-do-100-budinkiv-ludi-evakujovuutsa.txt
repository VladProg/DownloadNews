У Південній Кореї лісова пожежа у вівторок охопила північно-східне прибережне місто Каннин, знищивши близько 100 будинків і змусивши сотні місцевих жителів і туристів евакуюватися.

Як передає Укрінформ, про це повідомляє Yonhap.
Лісова пожежа спалахнула на пагорбі в одному із районів Каннину близько 8:30 ранку за місцевим часом на тлі попереджень про сильний вітер і суху погоду від Корейської метеорологічної адміністрації (КМА).

Через поривчастий вітер із миттєвою максимальною швидкістю у 30 метрів на секунду вогонь швидко поширився на житлові квартали району. Наразі відомо про близько 100 згорілих будинків, повідомили у пожежній службі.
Інформації щодо постраждалих поки немає.
Для ліквідації пожежі на місце відправили понад 300 пожежників, шість гелікоптерів і 200 пожежних машин. Зусилля надзвичайників ускладнювалися сильним вітром.
У КМА повідомили, що незвичайні погодні умови виникли через те, що Корейский півострів розташований між високим тиском на півдні та низьким тиском на півночі.
Як повідомляв Укрінформ, у портовому місті Гамбург на півночі Німеччини через масштабну пожежу оголошено небезпеку забруднення повітря. Пожежа виникла рано вранці у неділю, 9 квітня, на зупинці вантажівок, яка вже повністю згоріла. Виникла пожежа на кількох складах поруч.