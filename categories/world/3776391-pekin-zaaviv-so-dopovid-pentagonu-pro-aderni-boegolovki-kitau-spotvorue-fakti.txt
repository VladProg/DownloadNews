У Міністерстві закордонних справ Китаю вважають доповідь Пентагону про понад 1000 ядерних боєголовок у КНР до 2030 року упередженою, і наполягають, що Китай не мав і не має наміру брати участь у гонці ядерних озброєнь.

Про це на брифінгу заявила речниця МЗС КНР Мао Нін, передає Укрінформ.
«Ця доповідь Сполучених Штатів, як і подібні доповіді до неї, ігнорує факти, сповнена упереджень і поширює теорію про загрозу з боку Китаю», - сказала Мао.
За її словами, Китай твердо дотримується оборонної ядерної доктрини і підтримує свої ядерні сили на найнижчому рівні, необхідному для забезпечення національної безпеки.
«Ми не маємо наміру брати участь у гонці ядерних озброєнь із будь-якою країною. Поки жодна країна не використовує або не погрожує застосувати ядерну зброю проти КНР, їй не загрожуватиме ядерна зброя Китаю», - наголосила дипломат.
Як повідомляв Укрінформ, у щорічній доповіді Міністерства оборони США щодо Китаю ідеться, що кількість ядерних боєголовок, які Китай має на озброєнні у 2023 році, сягнула 500 одиниць. Вважається, що КНР збільшить цей показник удвічі до 2030 року і продовжуватиме нарощування ядерних сил далі.