Авіакомпанія Georgian Airways оголосила президентку Грузії Саломе Зурабішвілі "персоною нон ґрата" на своїх літаках.

Про це повідомляє портал Новини-Грузія, повідомляє Укрінформ.
Голова ради директорів авіакомпанії Тамаз Гаіашвілі заявив, що це відповідь на її вчорашню заяву - Зурабішвілі закликала до бойкоту авіакомпанії після початку прямих рейсів до Москви.
"Ми не пустимо її на борт", - говорить Гаіашвілі, вимагаючи від президентки вибачень, причому не тільки перед авіакомпанією, а всім народом Грузії.
На його думку, Georgian Airways належать заслуги та подвиги грузинських льотчиків, які 30 років тому вивозили людей із палаючого Сухумі.
Як повідомляв Укрінформ, у суботу президентка Грузії Саломе Зурабішвілі заявила, що бойкотуватиме компанію Georgian Airways через відновлення рейсів до РФ, і закликала громадян зробити те саме.
Президент РФ Путін підписав укази про скасування візового режиму для громадян Грузії з 15 травня та про дозвіл на пряме авіасполучення з цією країною.
У п’ятницю, 19 травня, літак російської авіакомпанії «Азимут» здійснив перший за чотири роки прямий рейс Москва – Тбілісі.
Фото: Новини-Грузія