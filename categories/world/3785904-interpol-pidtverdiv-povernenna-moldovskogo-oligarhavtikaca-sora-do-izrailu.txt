Голова Національного центрального бюро Інтерполу в Молдові Віорел Центіу у суботу підтвердив, що олігарх-втікач Ілан Шор повернувся до Ізраїлю.

Як передає Укрінформ, про це повідомляє NewsMaker із посиланням на Moldova 1.
«Влада Ізраїлю не уточнила, звідки він (Ілан Шор – ред.) прибув. У нас є тільки підтвердження, що його літак приземлився в аеропорту Тель-Авіва Бен-Гуріон», – сказав Центіу.
За інформацією ізраїльської влади, Шор повернувся до Ізраїлю 9 листопада.
Як повідомлялося, у п’ятницю Центіу підтвердив інформацію про те, що проросійський олігарх-втікач Ілан Шор залишив Ізраїль, однак його місцеперебування невідоме.
Він зазначив, що влада Ізраїлю офіційно підтвердила, що Шор залишив країну 6 листопада.
ЗМІ повідомляли, що Шор 8 листопада приземлився в Стамбулі, куди прибув на літаку російського мільярдера Романа Абрамовича, а звідти вони вилетіли до Москви, однак у Туреччині відповіли, що олігарх востаннє був на території країни у 2015 році.
Молдовська влада також не має підтвердження того, що Шор знаходився в Москві.
Раніше 13 квітня Апеляційна палата Кишинева засудила депутата-втікача, лідера партії «Шор» Ілана Шора до 15 років в’язниці з конфіскацією майна на 5 мільярдів леїв (понад 270 мільйонів доларів). Також суд заборонив Шору обіймати посади в банківській системі впродовж п'яти років та конфіскував його активи на користь держави.
У 2015 році Ілана Шора засудили у справі про «крадіжку мільярда» до 7,5 року ув'язнення за шахрайство та відмивання грошей. Справа перебувала на розгляді в Апеляційній палаті Кишинева. Слухання багаторазово відтерміновували.
У 2019 році Ілан Шор виїхав з Молдови.
Фото: EPA