Китай регулярно намагається вести повітряну та морську розвідку на території Канади.

Як повідомляє кореспондент Укрінформу, про це з посиланням на слова речника міністерства оборони Канади Деніеля Лє Бутільєра пише CBC News.
“Міністерство оборони та Збройні сили Канади заявляють, що володіють інформацією про нещодавні спроби Китаю проводити розвідувальні операції у канадському авіаційному та морському просторах”, - йдеться у матеріалі.

Зазначається, що Збройні сили з 2022 року в рамках операції LIMPID відстежують та припиняють спроби стежити за територією Канади. “Аби гарантувати цілісність операцій, наразі ми не маємо змоги надати подальші деталі”, - сказав Лє Бутільєр.

Як повідомлялося, минулого місяця в повітряному просторі Канади та США було збито кілька нерозпізнаних літальних об’єктів, щонайменше один з яких виявився китайською розвідувальною повітряною кулею.