Високий представник ЄС Жозеп Боррель заявив, що Росія підживлює державні перевороти у країнах Африки з метою економічної експлуатації регіону.

Про це він написав у блозі на сайті Європейської служби зовнішніх дій, передає Укрінформ.
«Деякі з військових режимів (в Африці – ред.) та їхні союзники звинувачують Європейський Союз та його країни-члени у втручанні. Однак Європейський Союз присутній у регіоні лише на прохання законних урядів країн регіону й завжди поважає їхні суверенні рішення. Єдине втручання, про яке ми можемо говорити сьогодні, - це втручання військових для усунення демократично обраних президентів та втручання імперіалістичної Росії, яка хоче використати ці військові режими як пішаків у своїй глобальній шаховій грі», - заявив Боррель.
Він нагадав, що за останні 33 роки в Африці сталося 32 військові перевороти.
«Росія Володимира Путіна підживлює ці державні перевороти своєю брехливою пропагандою й наживається на встановленні цих військових режимів за допомогою своїх приватних збройних формувань, які розграбовують багатства регіону», - підкреслив високий представник ЄС.
На його переконання, шлях військової диктатури загрожує безпеці та економічно-соціальному розвитку регіону.
«Грандіозні обіцянки Росії щодо економіки ніколи не справджуються, а факти говорять самі за себе, коли йдеться про безпеку: в Малі з приходом групи Вагнера почастішали терористичні атаки і звірства проти населення», - зазначив дипломат.
Як повідомляв Укрінформ, у Нігері група військових заявила про усунення від влади демократично обраного президента Мохамеда Базума та його уряду. Низка європейських держав, серед них й Україна, засудили державний переворот у Республіці Нігер.
У США заявили, що не мають доказів причетності Росії або ПВК «Вагнер» до силової зміни влади в Нігері, однак не виключають, що Кремль прагне скористатися нестабільністю в цій країні.