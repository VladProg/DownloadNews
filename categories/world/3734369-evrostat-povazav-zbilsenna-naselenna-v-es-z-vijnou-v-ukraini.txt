За 2022 рік населення ЄС зросло до 448,4 млн осіб - такі показники пов'язані зі збільшенням міграційних переміщень: зокрема, через повномасштабну війну в Україні та завершення пандемії COVID-19.

Як передає Укрінформ, про це повідомляє Євростат.
«Після скорочення чисельності населення у 2020 та 2021 роках через вплив пандемії COVID-19 у 2022 році населення ЄС зросло з 446,7 млн осіб на 1 січня 2022 року до 448,4 млн осіб на 1 січня 2023 року», – йдеться у повідомленні.
Такі показники пов'язують із позитивною сталою міграцією. Зокрема, приріст населення пояснюють збільшенням міграційних переміщень після COVID-19 та масовим припливом громадян з України, які отримали статус тимчасового захисту в країнах ЄС, внаслідок повномасштабного російського вторгнення в лютому 2022 року.
Таким чином, за більш тривалий період населення ЄС зросло з 354,5 млн осіб у 1960 році до 448,4 млн осіб на 1 січня 2023 року, тобто на 93,9 млн осіб.
В останні десятиліття темпи зростання населення поступово сповільнилися: наприклад, населення ЄС збільшувалося в середньому приблизно на 0,8 млн осіб на рік у період 2005-2022 років порівняно з середнім приростом близько 3,0 млн осіб на рік у 1960-х роках.
«Хоча населення ЄС скоротилося у 2020 році приблизно на пів мільйона осіб, а в 2021 році – майже на 0,3 млн осіб через пандемію COVID-19, воно почало відновлювати своє зростання, як показують нові цифри», – повідомляють у Євростаті.
У країнах ЄС населення станом на початок 2023 року становило від 0,5 млн на Мальті до 84,4 млн в Німеччині.
«Німеччина, Франція та Італія разом становили майже половину (47%) всього населення ЄС на 1 січня 2023 року», – йдеться у повідомленні.
Однак хоча загальна чисельність населення ЄС у 2022 році й зросла, втім збільшення населення спостерігалося не в усіх країнах-членах.
Так, загалом у семи країнах було зафіксовано і скорочення населення в період з 1 січня 2022 року по 1 січня 2023 року, причому найбільше скорочення відбулося в Італії (-179 419 осіб), а найменше – у Словаччині (-5 920 осіб).
В інших 20 країнах спостерігався приріст населення: найбільший – у Німеччині (1 121 721 особа), найменший – у Латвії (7 251 особа).
Як повідомляв Укрінформ, після повномасштабного вторгнення росії в Україну у лютому 2022 року ЄС вперше в історії активував так звану Директиву тимчасового захисту для прийому біженців з України, якою станом на квітень 2023 року вже скористалися 3,8 млн українських громадян.