Служба держбезпеки Латвії (VDD) оголосила у міжнародний розшук громадянина Латвії Олександра Малишева, який брав участь у бойових діях проти України.

Про це повідомляє Delfi, передає Укрінформ.
Як зазначається, кримінальний процес щодо Малишева розпочався за рік до повномасштабного російського вторгнення в Україну, у березні 2021 року. VDD встановила, що Малишев принаймні з 2015 року перебував на тимчасово окупованій території Луганської області. Він входив до складу нелегально створеного військового формування «14 батальйону територіального захисту 2-го армійського корпусу народної міліції "лнр"», брав участь у бойових діях проти ЗСУ, тим самим виступаючи проти територіальної цілісності України.
Улітку минулого року VDD передала матеріали до прокуратури Ризького окружного суду, наполягаючи на кримінальному переслідуванні підозрюваного за статтею Кримінального закону про протиправну участь у збройному конфлікті.
Малишева оголошено в міжнародний розшук.
У прокуратурі Латвії підтвердили, що в серпні минулого року йому висунули обвинувачення. З огляду на те, що його оголошено в розшук, наразі процес призупинений.
Як повідомляв Укрінформ, у Ризі розпочалася серія судових процесів над місцевими журналістами, які співпрацювали з прокремлівськими виданнями Sputnik і Baltnews. 16 осіб обвинувачуються у порушенні санкцій Євросоюзу.