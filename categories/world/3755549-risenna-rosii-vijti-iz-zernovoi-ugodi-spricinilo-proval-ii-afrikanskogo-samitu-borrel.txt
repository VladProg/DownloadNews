Відмова Росії від продовження Чорноморської зернової угоди та спроби перетворити продовольство на зброю послаблюють міжнародні позиції цієї країни та відштовхують від неї навіть колишніх прихильників, що спричинило дипломатичний провал організованого Росією «африканського саміту».

Таке переконання під час пресконференції в іспанському місті Толедо за підсумками неформальної зустрічі міністрів закордонних справ країн ЄС висловив Високий представник ЄС Жозеп Боррель, повідомляє кореспондент Укрінформу.
«Ми також обговорили зернову, точніше, «незернову» угоду. Міністри були солідарними в оцінці, що Путін своєю агресією не лише завдає втрат Україні, але шкодить країнам, які знаходяться на відстані тисяч кілометрів. Вперше ми побачили, що ці країни звинувачують Росію за наслідки такої поведінки, за навмисне перетворення продовольства на зброю. Саме це відбулося, коли вони (росіяни - ред.) зупинили Чорноморську зернову ініціативу», - сказав Високий представник ЄС.
Він зауважив, що такі дії кремлівського керівництва мають негативний вплив навіть у тих країнах, які підтримують, або, принаймні, не засуджують Росію, оскільки такі країни також страждають від наслідків цих дій Росії.
«Зустріч Росії і (країн) Африканського Союзу була повним дипломатичним провалом. Росія втрачає підтримку у міжнародному співтоваристві. Ми маємо продовжувати наші зусилля з підтримки України наступними тижнями в Нью-Йорку та на саміті G20, а також протистояти російській дезінформації по всьому світу. Ця війна також є війною наративів, війною казкарів, як вони її представляють. Ми маємо протистояти не лише тому, що на поверхні, але боротися за розум людей. Ця боротьба має тривати», - додав Боррель.
Як повідомлялося, 31 серпня в місті Толедо під егідою Іспанського головування в ЄС відбулася неформальна зустріч міністрів закордонних справ країн ЄС (Gymnich), головними темами якої були розвиток ситуації в Україні та в країнах африканського регіону Сахель.
Фото: Laura Celmiņa, Ārlietu ministrija