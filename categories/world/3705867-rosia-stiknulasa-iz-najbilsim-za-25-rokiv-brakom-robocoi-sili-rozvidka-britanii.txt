росія стикнулася із найбільшим за 25 років дефіцитом робочої сили внаслідок пандемії COVID-19 та війни проти України.

Про це у Твіттері повідомило Міністерство оборони Британії із посиланням на дані розвідки, передає Укрінформ.
«Центральний банк росії опитав 14 000 роботодавців і виявив, що кількість вільних працівників перебуває на найнижчому рівні з 1998 року. За останні три роки через вплив пандемії коронавірусу і війну проти України населення рф скоротилося на 2 мільйони більше, ніж очікувалось», – йдеться у зведенні.
За даними британської розвідки, у 2022 році із росії виїхало близько 1,3 мільйона людей, серед них багато молодих і добре освічених людей, які працюють у високоприбуткових галузях. Міністерство зв’язку росії заявило, що близько 10% (100 000) ІТ-працівників виїхали з країни торік і не повернулися.
«Мобілізація, історично висока еміграція, а також старіння та скорочення населення обмежують пропозицію робочої сили. Це, ймовірно, призведе до зниження потенційного зростання російської економіки та ризикує розпалити інфляцію», – вважають у британській розвідці.
Як повідомлялося, секретні витрати бюджету росії зросли до безпрецедентних 2,4 трильйона рублів, що вказує на зміни пріоритетів у державних фінансах та економіці, спричинені війною проти України.