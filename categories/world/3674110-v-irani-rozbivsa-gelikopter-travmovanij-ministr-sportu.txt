Гелікоптер з міністром спорту Ірану Хамідом Саджаді на борту розбився в південно-центральній частині Ірану в четвер.

Про це повідомляє Укрінформ із посиланням на AlArabiya.
Гелікоптер розбився під час посадки в спортивному комплексі міста Бафт у провінції Керман.
«За словами очевидців, стан міністра задовільний, його разом з іншими особами доставили в лікарню для лікування легких травм», - йдеться в повідомленні іранського агентства IRNA.
Губернатор Кермана Мохаммад-Мехді Фадакар заявив, що причини катастрофи розслідуються.
Як повідомлялося, у січні Європейський Союз наклав санкції на Саджаді через придушення Тегераном антирежимних протестів.
Іран сколихнули протести після смерті 22-річної Махси Аміні 16 вересня, яка померла після затримання поліцією моралі. Відтоді протести не вщухають і перетворилися на один із найсерйозніших викликів правлячому в Ірані теократичному режиму, встановленому Ісламською революцією 1979 року.
Наприкінці грудня минулого року в Ірані почали виконувати смертні вироки затриманим протестувальникам.
За участь в антиурядових мітингах, за даними інформресурсу протестувальників HRANA, іранський режим заарештував понад 20 000 людей.
Фото: IRNA