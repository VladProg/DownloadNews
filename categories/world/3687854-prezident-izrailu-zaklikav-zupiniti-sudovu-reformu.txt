Президент Ізраїлю Іцхак Герцог у понеділок закликав коаліцію припинити процес ухвалення закону про судову реформу після масових протестів.

Про це повідомляє The Jerusalem Post, передає Укрінформ.
Герцог звернувся до прем’єр-міністра, уряду та членів коаліції із закликом припинити ухвалення закону про судову реформу “заради єдності народу Ізраїлю”.
Президент закликав чиновників поставити громадян за пріоритет та вчинити “відповідально та сміливо без подальших зволікань”.
Очікується, що прем’єр-міністр Беньямін Нетаньягу зробить заяву щодо припинення судової реформи о 10:00 за місцевим часом.
Як повідомляв Укрінформ, у неділю Беньямін Нетаньягу звільнив з посади міністра оборони Йоава Галанта, який закликав владу відмовитися від суперечливих планів реформування системи правосуддя.
Галант закликав уряд зупинити ухвалення законодавства про зміни в судовій системі, оскільки масові протести проти реформи становлять загрозу для національної безпеки.
Реформа судової системи, оголошена 4 січня, занурила Ізраїль у найсерйознішу політичну кризу за останні роки, країну охопили масові протести. Вона передбачає надання парламенту права скасовувати рішення Верховного суду – крок, який, на думку критиків, підірве незалежність судової влади й може бути використаний з політичною метою.