Японський парламент підвищив вік згоди на секс, один із найнижчих у світі, з 13 до 16 років.

Про це повідомляє AFP, передає Укрінформ.
Вік згоди, нижче якого сексуальні дії вважаються зґвалтуванням, у Великій Британії становить 16 років, у Франції - 15 років, у Німеччині та Китаї - 14 років. У Японії він був незмінним з 1907 року, діти віком від 13 років вважалися дієздатними, щоб надати таку згоду.
Згідно з новим законом, підліткові пари з різницею у віці не більше п'яти років будуть звільнені від судового переслідування, якщо вік обох партнерів більше ніж 13 років.
Крім того, у Японії переглянуто закони про сексуальні злочини. Нові закони розширюють визначення зґвалтування та роблять більший акцент на концепції згоди.
Активісти привітали реформи, а токійська група Human Rights Now назвала їх «великим кроком вперед». У її заяві сказано, що підвищення віку згоди на секс «дасть суспільству сигнал про те, що сексуальне насильство з боку дорослих щодо дітей є неприйнятним».