Болгарія запровадила податок на російський природний газ, який транзитом проходить через її територію до країн ЄС.

Про це повідомляє Bloomberg, передає Укрінформ.
«Болгарія запровадила податок на російський природний газ, який транзитується через її територію», - йдеться у повідомленні.
Новий закон впроваджує плату в розмірі 20 болгарських левів (10,76 доларів) за мегават-годину газу російського походження. Це приблизно 20% від ціни еталонного європейського газу, що продається у регіональному центрі Амстердама.
Болгарія не імпортує газ з РФ для власних потреб, однак це важливий маршрут для поставок у країни Європи, обсяги яких значно скоротилися у 2022 році. Майже половина російського газу з трубопроводів надходить до Болгарії з Туреччини через «Турецький потік» і спрямовується до Угорщини, Сербії та інших країн Південної Європи.
Дії Болгарії вже розкритикував Петер Сійярто - міністр закордонних справ Угорщини, яка отримує значну частину транзитного газу з РФ.
«Для країни-члена ЄС загрожувати газопостачанню іншого члена ЄС суперечить європейській солідарності, правилам та є неприйнятним», – заявив Сійярто під час візиту до Москви.
Як повідомляв Укрінформ, речник ЄС Адальберт Янц заявив, що частка російського трубопровідного газу, що постачається до країн Євросоюзу, протягом року після повномасштабного вторгнення РФ в Україну зменшилася з 50% до 8% від загального газового імпорту.
Фото ілюстративне