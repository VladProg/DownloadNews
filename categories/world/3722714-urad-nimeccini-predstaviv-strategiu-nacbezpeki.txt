Німеччина посилюватиме обороноздатність і здатність протистояти сучасним загрозам, у тому числі гібридним, на тлі загострення безпекової ситуації.

Про це йдеться у «Стратегії національної безпеки: Інтегрована безпека для Німеччини», презентованій в середу в Берліні, повідомляє кореспондент Укрінформу.
«Проводячи політику інтегрованої безпеки, федеральний уряд прагне забезпечити, щоб усі засоби та інструменти працювали разом і взаємодіяли для зміцнення безпеки від зовнішніх загроз», - зазначається у документі.
Йдеться про зміцнення національної оборони та оборони НАТО, цивільної оборони та цивільного захисту, міжнародного врегулювання криз та політику розвитку, захист від іноземного впливу та шпигунства, захист технологій та критичної інфраструктури, кібернетичну та космічну безпеку, сировинну та енергетичну безпеку, роботу з попередження кліматичної кризи та пандемій, продовольчу безпеку тощо.
«Основне завдання політики безпеки полягає в тому, щоб забезпечити можливість продовжувати жити в мирі та свободі в нашій країні. Ми твердо віддані НАТО та ЄС і зміцнюємо Бундесвер для виконання його основної місії національної оборони та оборони Альянсу», - зазначається у Стратегії. У ній підтверджено мету довести витрати на оборону до 2% ВВП «протягом кількох років», а також впроваджувати «військові здібності майбутнього, такі як високоточна зброя».
ФРН готова розширювати свої кібернетичні і космічні можливості, зокрема, посилити стійкість супутникового зв'язку та створити спільно з міжнародними партнерами сенсорну мережу з глобальним покриттям.
Планується зміцнювати європейську технологічну базу безпеки та оборони; посилювати захист від шпигунства та диверсій.
У документі прописано плани посилення кібербезпеки, зокрема, щодо створення Центру кіберзахисту з функціями координації на національному рівні; створення можливостей швидкого реагування на кібернетичні надзвичайні ситуації в НАТО. Наголошується на посиленні функцій Федерального відомства з безпеки інформаційних технологій (BSI) та встановленні постійного інформаційного зв'язку з цією структурою компаній критичної інфраструктури. До захисту від кібератак планується залучити приватний сектор.
Згадується також покращення гармонізації контролю над європейським експортом зброї. Окрім того, планується посилення європейської співпраці у сфері цивільного захисту, щодо захисту критичної інфраструктури, перегляду ланцюгів постачання сировини та створення її стратегічних запасів.
«Ми зменшуємо односторонню залежність у постачанні сировини та енергії шляхом диверсифікації наших відносин із постачанням. Спільно з приватним сектором ми будемо цілеспрямовано просувати сировинні проєкти», - заявили в уряді.
ФРН готова захищати вільний і демократичний порядок від «нелегітимного зовнішнього впливу». Разом з партнерами Німеччина виступає за вільний міжнародний порядок, заснований на міжнародному праві та Статуті ООН, йдеться у документі.
Планується продовжувати боротьбу з кліматичною кризою, захист біорізноманіття та екосистем, зміцнення глобальної продовольчої безпеки, а також посилення співпраці в галузі міграції.
Федеральний уряд розробив першу Стратегію національної безпеки держави, проаналізувавши нове безпекове середовище. В основу документа покладено концепцію «Зміни часу», виголошену канцлером Олафом Шольцем на 3-й день після початку російської війни проти України.