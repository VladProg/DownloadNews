Італія у четвер заборонила виробництво та продаж м’яса, вирощеного у лабораторії, з метою збереження кулінарної спадщини.

Як передає Укрінформ, про це повідомляє Bloomberg із посиланням на ANSA.
Відповідний закон, прийнятий парламентом Італії 16 листопада, також забороняє використання термінів, які описують продукти рослинного походження як м’ясо.
Зазначається, що раніше цього тижня міністр сільського господарства Франческо Лоллобрігіда підтримав це рішення.
Однак Good Food Institute Europe, який представляє альтернативну білкову індустрію, розкритикував італійський закон про заборону.
«Цей законопроєкт не лише позбавляє споживачів вибору, але й ізолює Італію від інвестицій та створення робочих місць, які пропонує ця галузь», – заявила Франческа Галеллі, консультант зі зв’язків із громадськістю Good Food Institute Europe.
Культивоване або клітинне м’ясо створюється шляхом збирання клітин живих тварин і забезпечення їх поживними речовинами, щоб вони вирощувалися у біореакторах, перш ніж стати м’ясним продуктом, готовим до споживання.
Лише Сінгапур та США дозволили продаж культивованого м’яса, тоді як ЄС поки не схвалив продаж цього продукту.
Як повідомляв Укрінформ, у грудні 2020 року Управління з продовольства Сінгапуру сертифікувало як продукт харчування «куряче м'ясо», штучно вирощене у лабораторії.
Фото: Liudmila Chernetska/iStockphoto