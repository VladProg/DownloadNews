Безпілотні літальні апарати США продовжують проводити розвідувальні операції в міжнародному авіапросторі над Чорним морем після того, як дії двох російських Су-27 минулого тижня призвели до втрати американського дрона.

Про це заявив у вівторок під час пресбрифінгу речник Пентагону генерал Патрік Райдер, передає власний кореспондент Укрінформу.
«Ми продовжуємо проводити операції над Чорним морем у міжнародному повітряному просторі, відповідно до міжнародного права - скрізь, де воно дозволяє нам робити це»,- зауважив представник Пентагону.
Він підкреслив, що з міркувань оперативної безпеки не коментуватиме деталі цих польотів, у тому числі, особливості маршрутів, завдань і часових меж.
«Але ми продовжуємо ці операції»,- підкреслив представник Пентагону.
Як повідомляв Укрінформ, два російських літаки Су-27 14 березня здійснили небезпечне та непрофесійне перехоплення безпілотного дрона MQ-9 Розвідувального управління ВПС США. Унаслідок цього американська сторона втратила управління БПЛА й затопила його у Чорному морі.
Держдепартамент США офіційно передав росії рішучий протест через незаконні дії у міжнародному повітряному просторі над Чорним морем. Російське міністерство оборони заявило, що дрон упав через «різке маневрування».
Згодом Європейське командування США (USEUCOM) у Штутгарті оприлюднило відео, яке підтверджує, що літак рф Су-27 здійснював небезпечне та непрофесійне перехоплення дрона MQ-9 у міжнародному повітряному просторі над Чорним морем 14 березня.
Телеканал NBC із посиланням на трьох офіційних осіб США, знайомих із розвідданими, повідомив, що найвище керівництво росії схвалило агресивні дії російських військових винищувачів Су-27 проти американського військового безпілотника MQ-9 Reaper над Чорним морем, у результаті чого той був пошкоджений.