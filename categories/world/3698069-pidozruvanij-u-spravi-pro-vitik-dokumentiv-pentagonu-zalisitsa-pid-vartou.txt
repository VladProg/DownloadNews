Військовослужбовець Національної гвардії США Джек Тейшейра, якому висунули обвинувачення у причетності до витоку секретних документів Пентагону, поки що залишатиметься у в'язниці.

Як передає Укрінформ, про це повідомляє Sky News.
21-річного Тейшейру мали доставити у федеральний суд у Бостоні сьогодні, щоб визначити, чи залишиться він у в'язниці до суду. При цьому федеральні прокурори у справі повідомили, що вони мають намір добиватися запобіжного заходу у вигляді тримання під вартою.
Однак приблизно за дві години до початку слухань команда захисників Тейшейри подала клопотання про те, щоб суддя відтермінував слухання щодо перебування під вартою на два тижні, оскільки їм потрібно «більше часу, щоб вирішити питання, які виникли у запиті на затримання підозрюваного».
Як повідомляє ABC News, 21-річний Тейшейра перебуває під вартою з моменту його арешту минулого тижня за двома обвинуваченнями, пов’язаними з розміщенням секретної інформації в Інтернеті.
Зрештою федеральний суддя, який розглядає справу Джека Тейшейри, задовольнив прохання відкласти слухання щодо утримання під вартою.
Як повідомляв Укрінформ, раніше видання The New York Times написало, що Пентагон розслідує витік секретних документів у соцмережі, які стосуються, зокрема, планів щодо запланованого контрнаступу ЗСУ.
Радник керівника Офісу Президента Михайло Подоляк заявив, що оприлюднення нібито документів про контрнаступ України – це російський блеф, пил в очі.
Міністр оборони України Олексій Резніков назвав документи «сумішшю правдивої та неправдивої інформації».
13 квітня ФБР заарештувала підозрюваного у зливі секретних документів Пентагону. Ним виявився 21-річний військовослужбовець підрозділу військово-повітряних сил Національної гвардії США в Массачусетсі Джек Тейшейра.