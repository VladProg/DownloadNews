Європейський Союз заснував цивільну місію EU Partnership Mission in the Republic of Moldova (EUPM Moldova) для посилення стійкості сектору безпеки Молдови.

Як передає Укрінформ, про це йдеться у пресрелізі Ради ЄС.
«Ми спостерігаємо продовження та посилення та спроб росії дестабілізувати Молдову за допомогою гібридних дій. Сьогодні ми посилюємо підтримку ЄС у захисті безпеки, територіальної цілісності та суверенітету Молдови. Розгортання цієї нової місії є ще одним важливим політичним знаком підтримки ЄС у нинішніх складних обставинах», - заявив високий представник ЄС Жозеп Боррель.
Зазначається, що метою цивільної місії EUPM Moldova буде підвищення стійкості сектору безпеки країни в сферах управління кризами та гібридними загрозами, включаючи кібербезпеку, а також протидію маніпулюванню іноземною інформацією та втручанню.
Місія надаватиме консультації на стратегічному рівні щодо розробки стратегій і політики, а також визначатиме потреби у нарощуванні потенціалу для раннього попередження, виявлення, ідентифікації, визначення загроз та реагування на гібридні загрози.
«У відповідь на запит Молдови, EUPM Moldova матиме початковий мандат на два роки, а її оперативний штаб перебуватиме в Молдові», - йдеться у пресрелізі.
Найближчим часом буде призначено керівника місії, а до цього часу керувати проєктом на місці буде Стефано Томат, виконавчий директор із одного з директоратів Європейської служби зовнішніх справ.
Як повідомляв Укрінформ, минулого місяця Боррель заявив, що Євросоюз направить цивільну місію до Молдови, щоб допомогти країні протистояти гібридним загрозам.
Фото з сайту euneighbourseast.eu