Олександр Лукашенко провів переговори з засновником ПВК "Вагнер" Євгеном Пригожиним.

Про це повідомляє Телеграм-канал "Пул Первого", передає Укрінформ.


Зазначається, що переговори проводилися за погодженням з президентом РФ Володимиром Путіним і тривали "впродовж усього дня".
У пресслужбі Лукашенка заявили, що вранці 23 червня Путін поінформував його про ситуацію на півдні Росії із ПВК "Вагнер", після чого була досягнута домовленість про спільні дії, на розвиток яких Лукашенко за погодженням з Путіним провів переговори з Пригожиним.
За інформацією пресслужби, Пригожин пристав на пропозицію Лукашенка про зупинення руху озброєних "вагнерівців" на території Росії та подальші кроки щодо деескалації напруження.
«На даний момент на столі - абсолютно вигідний і прийнятний варіант вирішення ситуації, з гарантіями безпеки для бійців ПВК "Вагнер"», - йдеться у повідомленні.
Як повідомлялося, очільник ПВК «Вагнера» Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
За його словами, Шойгу прилітав у Ростов-на-Дону, де особисто провів операцію зі знищення «вагнерівців».
«Вагнер» встановив контроль над військовими об’єктами у Ростові-на-Дону.
Пригожин заявив про намір дійти до Москви.
Ввечері 24 червня він заявив, що розвертає бійців угруповання до польових таборів.