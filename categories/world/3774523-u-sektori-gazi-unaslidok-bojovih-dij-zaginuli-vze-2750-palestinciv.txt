Підконтрольне угрупованню ХАМАС Міністерство охорони здоров'я Гази повідомило, що 2 750 палестинців загинули і 9 700 дістали поранення внаслідок ізраїльських атак на Газу, що стали наслідком нападу ХАМАСу на Ізраїль 7 жовтня.

Як передає Укрінформ, про це повідомляє Sky News.
Це число на 80 осіб більше, ніж повідомлялося вчора.
Ще 9 700 людей дістали поранення внаслідок ізраїльських ударів, повідомило Міністерство охорони здоров'я Гази.
В Ізраїлі внаслідок нападу ХАМАСу вже загинули 1 400 людей, ще 3 500 осіб отримали поранення.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Унаслідок цієї атаки загинули понад 1300 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тис. резервістів для відповіді на терористичну атаку та вторгнення ХАМАСу і почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 млн людей. Наразі виїзд людей з цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.
Фото: AA