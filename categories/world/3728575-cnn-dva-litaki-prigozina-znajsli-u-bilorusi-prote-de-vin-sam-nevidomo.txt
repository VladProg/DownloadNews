Два літаки, пов'язані з ватажком ПВК «Вагнер» Євгеном Пригожиним, приземлилися на білоруській авіабазі у вівторок вранці.

Як передає Укрінформ з посиланням на CNN, це видно на супутниковому знімку від BlackSky.
Точне місцезнаходження самого Пригожина досі невідоме. Він не був помічений на жодному відео чи фото відтоді, як покинув військовий штаб у Ростові-на-Дону в суботу ввечері.

Однак у вівторок білоруські державні ЗМІ цитували самозваного президента Білорусі Олександра Лукашенка, який заявив, що Пригожин нібито перебуває у Білорусі.
На супутниковому знімку, зробленому у вівторок вранці компанією BlackSky, видно, що два літаки – з серійними номерами RA-20795 і RA-02878 – стоять на злітно-посадковій смузі на авіабазі Мачулищі, неподалік Мінська.

Фото: BlackSky
Дані відстеження польотів від FlightRadar24 показали, що літаки приземлилися близько 8:00 за місцевим часом. Вони обидва вимкнули свої транспондери перед посадкою, щоб приховати точне місце приземлення.
У неділю вдень літак Пригожина RA-20795 вилетів із Санкт-Петербурга до Ростова-на-Дону. Дані з FlightRadar24 не показують, що літак приземлився, але видно, що він робить різкий розворот у бік міста перед тим, як його транспондери було вимкнуто.
Приблизно за п'ять годин їх знову ввімкнули, і було видно, що повітряне судно покидає район Ростова, прямуючи назад до Санкт-Петербурга.
Потім, о 1:03 ночі, той самий літак опинився в районі Ростова-на-Дону й знову вимкнув транспондери перед посадкою.
З'явився на радарах о 5:32, покинувши Ростов, вирушив у напрямку Мінська. Транспондери знову було вимкнено о 7:37, коли він почав знижуватися біля білоруської столиці.
Другий літак, Ра-02878, перелетів у неділю вдень із Шереметьєво до іншого московського аеропорту – Жуковського. У понеділок він вилетів з Москви до Санкт-Петербурга, приземлившись о 13:26.
У вівторок о 6:44 цей літак покинув Санкт-Петербург. Транспондери було вимкнено о 7:55, коли він почав знижуватися в районі Мінська.