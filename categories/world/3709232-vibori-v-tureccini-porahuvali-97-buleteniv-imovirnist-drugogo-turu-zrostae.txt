У Туреччині станом на 03.00 15 травня відкрито 97,23% виборчих скриньок. За результатами підрахунку лідирує чинний президент Реджеп Тайїп Ердоган, який набрав 49,36% голосів.

Про це повідомляє Укрінформ із посиланням на дані Вищої виборчої ради, які отримує агентство “Анадолу” в онлайн-режимі.
За лідера опозиції Кемаля Киличдароглу проголосували 44,96% виборців, за кандидата від правого Альянсу предків Сінана Огана - 5,25%.

Уточнюється, що Ердоган перемагає в 52 провінціях (на одну менше, аніж три години тому), Киличдароглу - в 30 провінціях (на сході, заході та частково на півдні). Стамбул і столична провінція Анкара, як і раніше, демонструють більшу підтримку опозиціонеру Киличдароглу - 48,43% та 47,17% відповідно.
Якщо жоден з кандидатів не набере сьогодні 50% плюс один голос, президентські перегони продовжаться у другому турі, який відбудеться 28 травня.
На виборах парламенту владна Партія справедливості та розвитку набирає 35,41%, опозиційна Республіканська партія - 25,33%.
Як повідомляв Укрінформ, у Туреччині 14 травня відбулося голосування на президентських та парламентських виборах.
Фото: АА