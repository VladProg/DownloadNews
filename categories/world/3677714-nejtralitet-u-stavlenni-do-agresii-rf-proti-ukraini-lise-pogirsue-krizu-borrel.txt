Країни, які намагаються дотримуватися нейтралітету в рамках ООН, G20, інших міжнародних платформ, мають розуміти, що така позиція підриває дієздатність світової спільноти у розв'язанні глобальних проблем, руйнує світовий порядок та погіршує існуючу кризу.

Про це в Індії під час виступу на конференції «Raisina Dialogue 2023» в рамках заходів навколо зустрічі міністрів закордонних справ G20 сказав високий представник ЄС Жозеп Боррель, повідомляє кореспондент Укрінформу.
Повний запис виступу високого представника ЄС оприлюднений на мультимедійному порталі ЄС.
«Багатосторонність передбачає дотримання правил. Якщо хтось їх грубо порушує, не можна очікувати, що багатосторонність працюватиме. Коли відбулося російське вторгнення в Україну, це було грубим порушенням міжнародного порядку. Саме тому, що міжнародна спільнота не засудила одностайно це грубе порушення правил, ми не можемо покладатися на багатосторонність. Всі, хто утримуються з різних причин, мають розуміти: ми постаємо перед явищем, яке руйнує можливість світу працювати разом над вирішенням глобальних викликів», - наголосив Боррель.
Він зауважив, що чудово розуміє важкі наслідки цієї війни, які відчувають люди по усьому світу. ЄС намагається пом’якшити цей удар. Але найкращим вирішенням для поточних кризових явищ у сфері продовольства, енергії та фінансів могло б стати усунення їх першопричини, а саме – зупинення російської агресії.
«Треба дивитися, хто створює ці проблеми. Чому ми говоримо так багато про нестачу добрив у світі? Тому що хтось почав війну та порушив постачання добрив по усьому світу. Ми можемо шукати шляхи подолання цієї проблеми, але мають бути усунені першопричини. Це ті речі, які повинні знайти своє рішення, у тому числі – в рамках G20 або Ради Безпеки або ГА ООН», - підкреслив високий представник ЄС.
За словами Борреля, багато людей заявляють, що не можуть терпіти наслідки війни в Україні та закликають її зупинити. При цьому вони уникають відповіді на питання, як це можна зробити. Якщо зупинити міжнародну військову допомогу для України, війна дійсно може зупинитися. Але як вона завершиться у такому випадку і якими будуть наслідки для усього світу? Ті, хто наполягають на «негайному припиненні війни», як правило, уникають відповіді на ці очевидні запитання.
Високий представник ЄС наголосив, що міжнародна спільнота має скористатися міжнародними платформами, у тому числі G20, щоб продовжувати обговорення цих проблем та мати можливість вислухати позиції одне одного. І «це краще, ніж нічого».
«Найбільший пріоритет для G20 сьогодні - намагатися зупинити цю війну. Немає нічого більш важливого у світі. Якщо ми не зупинимо цю війну, то потерпатимемо від дуже важких наслідків. Це стосується не лише України, яка платить найвищу ціну, не лише Європи, а й усього світу. Тому що наступні продовольча та енергетична кризи поставлять світ у дуже важку економічну ситуацію. Тож немає зараз більшого пріоритету, ніж цей», - підкреслив Боррель.
Як повідомлялося, зустріч міністрів закордонних справ G20 проходила 1-2 березня в Делі під егідою Індії, що головує у G20. Учасники зустрічі не змогли погодити підсумкове комюніке з пунктами, які стосуються України, через розбіжності у ставленні до російсько-української війни.
Фото: Ministerio de Asuntos Exteriores y de Cooperación