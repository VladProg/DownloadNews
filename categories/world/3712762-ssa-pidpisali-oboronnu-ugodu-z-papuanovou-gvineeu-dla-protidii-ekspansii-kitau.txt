Уряд Сполучених Штатів підписав нову Угоду про співпрацю у сфері оборони з острівною державою Папуа-Нова Гвінея на тлі зусиль Вашингтона щодо протистояння експансії Китаю в Індо-Тихоокеанському регіоні.

Офіційна церемонія відбулася в понеділок, під час візиту держсекретаря Ентоні Блінкена до цієї держави, передає Укрінформ із посиланням на Держдепартамент США.
«Угода модернізує наші відносини у сфері безпеки та замінить застарілу Угоду про статус Збройних сил, а також Меморандум про взаєморозуміння щодо оборонної співпраці»,- пояснили в зовнішньополітичному відомстві США.
При цьому уточнюється, що дві країни сформують основу для посилення співпраці у сфері безпеки, що дасть змогу, в тому числі, зміцнити потенціал сил оборони острівної держави, а також «посилити стабільність і безпеку в регіоні».
Передбачається, що нова угода розширить двосторонні та багатосторонні навчання в регіоні та покращить можливості США реагувати на надзвичайні ситуації в регіоні.
Крім того, США й Папуа-Нова Гвінея уклали Угоду щодо протидії незаконним транснаціональним морським операціям.
«Тісні партнерські відносини Америки з демократичними країнами-однодумцями є величезним джерелом стабільності та сили», - підкреслили у цьому зв’язку в Держдепартаменті США.
Як повідомлялося, президент США Джо Байден планував після саміту G7 у Японії відвідати з візитами Папуа-Нову Гвінею й Австралію. Однак через гостру необхідність проведення переговорів у Вашингтоні про підвищення стелі державного боргу США глава Білого дому скасував свої візити та доручив здійснити їх держсекретарю США Ентоні Блінкену.
Фото: depositphotos.com