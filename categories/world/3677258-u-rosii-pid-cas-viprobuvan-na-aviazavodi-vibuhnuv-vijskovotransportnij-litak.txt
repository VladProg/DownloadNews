На авіаційному заводі «Авіастар» в російському Ульяновську під час проведення випробувань вибухнув військово-транспортний літак Іл-76 МД, внаслідок чого загинула одна людина, є постраждалі.

Про це повідомляє Укрінформ з посиланням на Teлеграм-канал Baza.
За його даними ПАТ "ІЛ-Авіастар" проводило випробування повітряного судна за допомогою повітря під тиском. Через розгерметизацію корпус літака був зруйнований. Один працівник заводу загинув від отриманих травм, ще п'ятеро постраждали.
Пресслужба Об'єднаної авіабудівної корпорації підтвердила інцидент і наявність загиблого.
"Авіастар" входить до дивізіону транспортної авіації ПАТ «Об'єднана авіабудівна корпорація», головним підприємством якого є ПАТ "Іл". Завод спеціалізується на виробництві транспортних літаків Іл-76МД-90А (друге покоління Іл-76), створенні на його базі паливозаправника Іл-78М-90А, а також сервісному обслуговування літаків Ан-124 "Руслан".