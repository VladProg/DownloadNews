Колишній прем’єр-міністр Великої Британії Борис Джонсон та ексочільник уряду Австралії Скотт Моррісон у недлю прибули до Ізраїлю з візитом солідарності.

Про це повідомляє The Times of Israel, передає Укрінформ.
Візит організовує колишній представник Ізраїлю в ООН, депутат від партії "Лікуд" Денні Данон.
"Сьогодні вранці в ізраїльському аеропорту імені Бен-Гуріона я прийняв своїх друзів Бориса Джонсона, колишнього прем'єр-міністра Великої Британії, і Скотта Моррісона, колишнього прем'єр-міністра Австралії — обидва справжні друзі Ізраїлю", — повідомив Данон.
Очікується, що Джонсон і Моррісон мають зустрітися із президентом Ізраїлю Іцхаком Герцогом, військовими Армії оборони Ізраїлю та родичами заручників, утримуваних терористами в Газі. Також вони відвідають південні громади Ізраїлю.
Як повідомляв Укрінформ, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
Фото: Денні Данон/Х