Лідер Китаю Сі Цзіньпін закликав підприємців КНР і Тайваню сприяти мирному й інтегрованому розвитку відносин між материком та островом, аби досягнути возз’єднання Китаю і відродження китайської нації.

Про це йдеться у вітальному листі голови КНР до учасників щорічної конференції китайських і тайванських підприємців у східнокитайській провінції Цзянсу, передає Укрінформ із посиланням на Xinhua.
У посланні Сі наголосив, що нинішня конференція, яка цього року відзначає 10-ту річницю, є важливою платформою для спілкування та співпраці між підприємствами й бізнесменами з обох боків Тайванської протоки та пообіцяв продовжувати докладати зусиль для сприяння економічним обмінам і співробітництву між китайськими і тайванськими підприємцями.
За його словами, уряд країни продовжуватиме вживати заходів для вдосконалення бізнес-клімату та економічних політик, які «сприяють поліпшенню добробуту співвітчизників на Тайвані, та допомагають співвітчизникам і підприємствам Тайваню інтегруватися в нову модель високоякісного розвитку Китаю».
При цьому Сі закликав підприємців Китаю і Тайваню «захищати загальні інтереси китайської нації, йти в ногу з тенденціями історії та сприяти мирному й інтегрованому розвитку відносин між берегами протоки, аби досягнути возз’єднання Китаю і відродження китайської нації».
Китай вважає Тайвань своєю бунтівною провінцією і прагне «возз’єднати» острів із материком за будь-яку ціну, застосовуючи економічний і дипломатичний тиск та погрожуючи застосувати армію, якщо влада Тайваню оголосить про незалежність. Для поширення свого впливу китайська сторона активно працює з різними категоріями тайванського суспільства, проводячи дитячі, молодіжні, студентські, підприємницькі та інші форуми.
Сполучені Штати та майже всі країни світу офіційно визнають приналежність Тайваню до Китаю і дотримуються політики «одного Китаю», проте підтримують із Тайванем незалежну від Пекіна політичну комунікацію і розвивають торгово-економічну співпрацю та військові зв’язки. Ці країни виступають проти зміни статус-кво в Тайванській протоці, що означає не лише застереження проти спроби Китаю встановити контроль над островом силою, а й заперечення проти проголошення Тайванем в односторонньому порядку незалежності.
Як повідомляв Укрінформ, заступник голови найвищого органу військового управління Китаю, Центральної військової ради (ЦВР), Чжан Юся заявив, що китайська армія не виявить жодної пощади до тих, хто намагатиметься «відколоти» Тайвань від КНР.