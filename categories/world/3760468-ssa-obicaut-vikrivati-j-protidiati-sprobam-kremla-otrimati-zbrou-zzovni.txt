Сполучені Штати продовжать виявляти, викривати та протидіяти намаганням Кремля отримати зброю у Північної Кореї або будь-якої іншої країни для продовження ведення війни проти України.

Про це заявив у вівторок під час виступу в Раді Безпеки ООН заступник постійного представника США при організації посол Роберт Вуд, передає власний кореспондент Укрінформу.
«Після того, як Сполучені Штати викрили передачу переносних та інших ракет із КНДР російському угрупованню «Вагнер» у листопаді 2022 року, ми попередили, що Росія активно докладає зусиль, щоби придбати додаткові боєприпаси, у тому числі шляхом діалогу на рівні лідерів», - підкреслив представник Сполучених Штатів.
Він нагадав, що кілька резолюцій Ради Безпеки ООН забороняють усім державам-членам закуповувати зброю або пов'язані з нею матеріали у КНДР. Однак, за його словами, Росія прагне отримати значну кількість і різні типи боєприпасів для використання проти України та намагається для цього зблизити відносини з Північною Кореєю. Крім того, Москва і Пхеньян можуть домовитися про постачання сировини, яка допоможе діяльності оборонно-промислового комплексу Росії, зазначив дипломат.
Пхеньян, зі свого боку, може спрямувати отримані доходи на подальший розвиток незаконних програм зброї масового знищення та балістичних ракет, додав Вуд.
«Ми продовжимо виявляти, викривати та протидіяти спробам Росії придбати військову техніку у КНДР або у будь-якої іншої держави, яка готова підтримати війну РФ проти України», - заявив представник США.
Водночас він закликав КНДР припинити будь-які спроби передати Росії зброю.
«Ми також закликаємо всі держави-члени нагадати Росії про її зобов’язання в Раді Безпеки й нагадати Росії, що будь-яка передача зброї між двома країнами порушить ембарго ООН на постачання зброї КНДР, за яке проголосувала сама РФ», - наголосив американський дипломат.
Як повідомляв Укрінформ, лідер Північної Кореї Кім Чен Ин прибув до Росії, де, як очікується, він має провести переговори з президентом РФ Путіним. Сполучені Штати заявили, що уважно стежитимуть за результатами цих переговорів та готові без вагань запровадити нові санкції в разі, якщо обидві країни підуть на чергове порушення обмежень щодо передачі зброї.