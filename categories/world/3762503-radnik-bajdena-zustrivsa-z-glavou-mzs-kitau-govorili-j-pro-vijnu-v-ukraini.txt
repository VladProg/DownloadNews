Радник з національної безпеки США Джейк Салліван обговорив російсько-українську війну з міністром закордонних справ Китаю Ван Ї в ході зустрічі на Мальті 16-17 вересня.

Як передає Укрінформ, про це йдеться у пресрелізі Білого дому.
«Сторони обговорили ключові питання двосторонніх відносин США та Китаю, питання глобальної та регіональної безпеки, війну Росії проти України та проблеми у Тайванській протоці», - йдеться у комюніке.
Зазначається, що Сполучені Штати відзначили важливість миру та стабільності в районі Тайванської протоки.
«Обидві сторони зобов’язалися підтримувати цей стратегічний канал зв’язку і продовжувати додаткову взаємодію та консультації на високому рівні в ключових сферах між Сполученими Штатами та Китайською Народною Республікою в найближчі місяці» - додали у Білому домі.
Як повідомляв Укрінформ, радник Білого дому з питань національної безпеки Джейк Салліван офіційно анонсував зустріч Президентів США й України наступного четверга у Вашингтоні, а також заявив про підготовку нового пакету допомоги Україні.