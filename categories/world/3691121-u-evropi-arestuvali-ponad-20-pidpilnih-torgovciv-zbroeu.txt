В рамках поліцейської операції Румунії та Болгарії за участі правоохоронців з 31 країни було арештовано 22 людини, яких підозрюють у нелегальному збуті вогнепальної зброї.

Як передає Укрінформ, про це повідомляє The Sofia Globe.
В межах операції було здійснено 143 обшуки в будинках, де поліцейські вилучили 129 одиниць вогнепальної зброї та майже 1500 одиниць сигнальної зброї, приблизно 25 тисяч бойових та небойових набоїв, а також вибухівку.
У скоординованій операції взяли участь такі країни: Австрія, Бельгія, Болгарія, Хорватія, Кіпр, Чехія, Данія, Естонія, Фінляндія, Франція, Німеччина, Греція, Угорщина, Латвія, Люксембург, Нідерланди, Польща, Португалія, Румунія, Словенія, Іспанія, Швеція, Албанія, Косово, Чорногорія, Північна Македонія, Норвегія, Сербія, Швейцарія, Україна та Велика Британія.
Операцією під назвою Conversus керувала Національна поліція Румунії у рамках Європейської мультидисциплінарної платформи проти злочинних загроз (EMPACT).
Як стало відомо, операція тривала з 20 по 24 лютого за участі правоохоронних органів 31 країни, а також Євроюсту та Європейської комісії.