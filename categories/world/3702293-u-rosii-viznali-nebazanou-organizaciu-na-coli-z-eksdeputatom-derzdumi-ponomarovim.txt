Генпрокуратура росії визнала "небажаною" у рф діяльність організації "З'їзд народних депутатів", створену ексдепутатом держдуми Іллею Пономарьовим та його соратниками.

Про це повідомляє Укрінформ з посиланням на ТГ-канал генпрокуратури рф.
У повідомленні відомства “З'їзд” названо іноземною неурядовою організацією, її цілями називаються "насильницьке захоплення влади у росії, і навіть виконання функцій органів законодавчої, судової та виконавчої гілок влади у рф".
«Керівники З'їзду народних депутатів - колишні депутати державної думи федеральних зборів російської федерації Ілля Пономарьов, Марк Фейгін і Геннадій Гудков, які зараз проживають за межами росії і включені до єдиного реєстру іноземних агентів, заперечують територіальну цілісність рф, виступають з сепаратистами», - сказано у повідомленні генпрокуратури фр.
Організацію "З'їзд народних депутатів" (так називалися вищі органи влади СРСР та росії у 1989-1993 роках) було створено після початку російського широкомасштабного вторгнення в Україну. Вона об'єднує колишніх депутатів держдуми різних скликань, а також органів влади інших рівнів, які живуть за кордоном. Учасники засідань вважають себе легітимними носіями російської державності, стверджуючи, що офіційна влада росії втратила легітимність. Перший "З'їзд народних депутатів" пройшов 5-7 листопада 2022 року у селищі під Варшавою. На з'їзді було прийнято "Основну декларацію та Акт про рух опору, що встановили правові принципи боротьби з путінізмом", а також "затверджено основні напрями конституційної реформи".
На другому з'їзді, який пройшов у Польщі у лютому 2023 року, делегати ухвалили "Революційний акт", у якому йдеться про скасування держави російська федерація. Натомість проголошується російська республіка як його правонаступниця.
"З'їзд народних депутатів є найвищим органом державної влади в російській республіці", - йдеться у тексті.
Учасники з'їзду наполягають, що анексовані українські території мають бути повернуті Україні.
Рішення про визнання організації небажаною в росії означає, що за обвинуваченням у співпраці з нею проти громадян можуть порушувати кримінальні справи. В реєстрі небажаних організацій в рф є й Світовий конгрес українців.