Уряд Молдови пропонує російському "Газпрому" $8,6 млн задля врегулювання питання про історичний борг країни за газ.

Як передає Укрінформ, про це повідомляє NewsMaker.
Міністр енергетики Віктор Парликов заявив, що уряд Молдови пропонує виплатити Газпрому $8,6 млн для врегулювання питання про історичний борг Молдови за газ.
За його словами, більша частина боргу не підтверджена або не здійсненна. Щобільше, аудитори дійшли висновку, що компанія Молдовагаз має право висунути «Газпрому» власні фінансові претензії.
Парликов розповів, що аудитори відштовхувалися від суми боргу Молдовагазу перед Газпромом у $709 млн.
«Аудит підтверджує, що щодо найбільшої частини боргу або не представлені усі документи, або вона не підлягає виконанню. З 709 млн — більшу частину не підтверджено або не можливо виконати», — заявив міністр.
За його словами, звіт про аудит дозволяє Молдові висунути свої претензії "Газпрому" щодо оплати транзиту газу та з приводу зобов'язання щодо постачання обсягів газу Молдові.
"Якщо ви пам'ятаєте, Газпром минулого року безпідставно скоротив обсяг поставок до Молдови", - зазначив Парликов.
Виходячи з цього, позиція уряду полягає у тому, щоб Молдовагаз виплатив $8,6 млн і всі претензії «Газпрому» було знято.
Парликов додав, що в цьому полягає позиція уряду, але й тут є місце для дискусій. Тепер в уряді чекають на реакцію «Газпрому» на свої пропозиції. "М'яч на їхньому боці", - заявив Парликов.
Як повідомляв Укрінформ, президент Молдови Майя Санду заявила, що уряд виступить з офіційною заявою щодо аудиторської перевірки боргів «Молдовагаз» перед «Газпромом», яку провели іноземні фахівці.
Уряд Молдови виділив аудиторам з Норвегії та Великої Британії 800 тис. євро із Резервного фонду на зовнішній аудит боргу АТ «Молдовагаз» перед «Газпромом» та «Факторинг Фінанс». Аудитори мали оцінити борг за 30 років.
Фото: NewsMaker