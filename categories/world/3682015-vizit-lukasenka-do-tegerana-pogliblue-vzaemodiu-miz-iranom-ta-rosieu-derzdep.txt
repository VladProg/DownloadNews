Офіційний Вашингтон вважає, що візит самопроголошеного президента білорусі лукашенка до Тегерана відбувається, в тому числі, в інтересах кремля з метою поглиблення взаємодії між Іраном і росією.

Про це заявив у понеділок під час пресбрифінгу у Вашингтоні речник Державного департаменту США Нед Прайс, повідомляє власний кореспондент Укрінформу.
«Щодо візиту Лукашенка до Ірану, ми розглядаємо це як іще більше поглиблення відносин між Іраном і росією»,- зауважив представник Держдепартаменту США.
Він пояснив, що взаємозв’язок москви й Тегерана давно викликає стурбованість, зокрема, у сфері військового співробітництва між цими двома країнами. Водночас, непокоять зв’язки режиму лукашенка з кремлем, зокрема те, що він «по суті запропонував росії поступитися суверенітетом» власної держави.
У цьому контексті представник зовнішньополітичного відомства США підкреслив, що у Вашингтоні уважно стежать за розвитком взаємодії між рф та Іраном, а також візитом білоруського диктатора до Тегерана.
Як повідомляв Укрінформ, самопроголошений президент білорусі олександр лукашенко та президент Ірану Ібрагім Раїсі підписали «дорожню карту» співробітництва між країнами на 2023-2026 роки за підсумками переговорів у Тегерані.
Фото: Getty Images