На момент початку широкомасштабного воєнного вторгнення РФ в Україні перебувало близько 25-26 тисяч громадян Туреччини, 18 тисяч з яких було евакуйовано у перший період.

Про це в інтерв'ю Укрінформу сказав Надзвичайний та Повноважний Посол Туреччини в Україні Ягмур Ахмет Гюльдере, який завершує свою каденцію на цій посаді.
“Коли почалася війна, у нас тут було близько 24–25 тисяч турецьких громадян. Ми здійснили евакуацію 18 тисяч людей під керівництвом нашого штабу в Анкарі. Початкова частина цієї операції була завершена ще до того, як ми тимчасово переїхали в Чернівці”, - розповів посол.
Дипломат підкреслив, що за винятком трьох послів, які не виїздили з Києва, він був останнім, хто виїхав, і першим, хто повернувся.
“Ми були тут до 11 березня, а повернулися 5 квітня. Головна причина в тому, що ми мали роботу. Вона полягала в безпечній евакуації громадян Туреччини”, - сказав Ягмур Гюльдере.
Окрім того, у той період, як і пізніше, Туреччина намагалася сприяти дипломатичному вирішенню розпочатої Росією війни.
“Водночас ми спілкувалися з нашими українськими друзями, щоб знайти дипломатичне рішення. Ми провели зустрічі в Анталії та Стамбулі, щоб зробити свій внесок у пошук дипломатичного рішення”, - розповів він.
Як повідомляв Укрінформ, 15 березня 2022 року у МЗС Туреччини заявляли, що докладають зусиль для досягнення постійного припинення вогню в Україні та планують нові евакуаційні рейси, зокрема, аби вивезти громадян, які лишаються в Маріуполі. Пізніше Туреччина висловлювала готовність відправити військові кораблі для евакуації громадян Туреччини та мирних жителів з України, доставки вантажу гуманітарної допомоги.