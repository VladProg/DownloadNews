Міністр закордонних справ та міжнародного співробітництва Італії Антоніо Таяні прибув у п’ятницю до Ізраїлю в рамках зусиль з уникнення ескалації війни, викликаної терористичним нападом ХАМАС на Ізраїль.

Про це повідомляє ANSA, передає Укрінформ.
Зазначається, що Таяні зустрінеться зі своїм ізраїльським колегою Елі Коеном на півдні країни та відвідає місця, вражені ракетами ХАМАС.
У посольстві Італії в Тель-Авіві Таяні зустрінеться з родичами трьох італо-ізраїльських громадян, які зникли безвісти та, як вважається, були взяті в заручники бойовиками ХАМАС.
За словами Таяні, пріоритетом для Італії є порятунок заручників. «Вони не військові, тому важливо, щоб були коридори. Ми докладемо всіх зусиль, щоб врятувати цих невинних людей», - додав він.
Як повідомлялося, 13 жовтня в Ізраїлі перебувають президентка Європейської комісії Урсула фон дер Ляєн, президентка Європарламенту Роберта Мецола, а також глава Пентагону Ллойд Остін. Крім того, міністерка закордонних справ ФРН Анналена Бербок відбула з візитом в Ізраїль.
У четвер Ізраїль відвідав держсекретар США Ентоні Блінкен, який також зустрівся з Нетаньягу та ізраїльськими урядовцями та висловив підтримку.