Улітку 2023 року було зафіксовано найвищі температури за всю історію спостережень.

Про це повідомляє Укрінформ із посиланням на rtlnieuws.
“Літо 2023 року було найтеплішим за всю історію вимірювань у світі. Про це повідомляє Європейська служба кліматичних змін Copernicus”, - йдеться у повідомленні.
Зазначається, що середня температура на Землі в червні, липні та серпні становила 16,77 градуса, що на 0,66 градуса перевищує середнє значення з 1990 по 2020 рік.
Попереднє найтепліше літо було у 2019 році, але цього року воно було перевершене майже на 0,3 градуса.
Заступник директора Copernicus Саманта Берджесс, коментуючи цифри, ще раз вказує на “переконливі наукові докази” зміни клімату.
“Ми продовжуватимемо спостерігати рекордні кліматичні умови та збільшення екстремальних погодних явищ, що впливатимуть на суспільство та екосистеми, доки ми не припинимо викиди парникових газів”, - сказала вона.
Як повідомляв Укрінформ, на початку липня середня температура на Землі залишалася рекордно високою протягом кількох днів, було досягнуто неофіційних рекордів спеки.
Вчені з World Weather Attribution зауважили, що липневі спекові хвилі в Європі та Північній Америці були б практично неможливі без зміни клімату через викиди парникових газів.