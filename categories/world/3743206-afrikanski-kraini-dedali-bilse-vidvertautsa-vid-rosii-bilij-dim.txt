Усе більше країн Африки й загалом так званого регіону Глобального Півдня усвідомлюють, що співпраця з Росією не відповідає їхнім інтересам через перетворення Кремлем їжі на зброю, а також наслідки розв’язаної ним війни в Україні.

Таку позицію висловив у вівторок під час телефонного пресбрифінгу координатор Ради нацбезпеки Білого дому Джон Кірбі, передає власний кореспондент Укрінформу.
«По всьому (Африканському – ред.) континенту й на так званому Глобальному Півдні все більше й більше країн усвідомлюють, що партнерство з Росією насправді не в їхніх інтересах і не в інтересах їхніх народів – і це стає дедалі більш очевидним», - зауважив представник Білого дому.
У цьому контексті він нагадав, що лише минулого тижня багато лідерів африканських країн відмовилися прилетіти на саміт Африка-Росія.
«Вони усвідомлюють, що стали жертвами його (Путіна – ред.) безрозсудного рішення вийти із «зернової угоди». Вони усвідомлюють, що продовольча нестабільність, голод, загальна нестабільність, яку вони відчувають на багатьох рівнях, значною мірою пов’язана з війною, яку він веде в Україні»,- зазначив представник Білого дому.
Як повідомляв Укрінформ, під час саміту Африка-Росія глава комісії Африканського союзу Муса Факі Махамат заявив, що лідери африканських країн наполягають на відновленні повноцінної дії Чорноморської зернової ініціативи, з якої Росія вийшла в односторонньому порядку.