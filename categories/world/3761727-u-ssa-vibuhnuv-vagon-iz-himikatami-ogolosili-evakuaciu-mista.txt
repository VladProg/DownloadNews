На залізничній станції Union Pacific у штаті Небраска (США) вибухнув та спалахнув вагон з хімічними речовинами. Влада оголосила евакуацію місцевих мешканців.

Як передає Укрінформ, про це повідомляє AP.
Близько полудня 14 вересня стався вибух у контейнері, що стояв у залізничному вагоні на станції Union Pacific у місті Норт-Платт.
Наразі незрозуміло, що спричинило вибух. За словами представниці залізниці Робін Тайсвер, за попередніми даними, унаслідок інциденту ніхто не постраждав, сходження вагонів з рейок не сталося.
Евакуацію мешканців міста Норт-Платт оголосили через токсичний дим, що утворився внаслідок займання контейнера з хімічними речовинами.
Зазначається, що місцева влада евакуює усіх мешканців у радіусі 6,5 км від станції. Населення Норт-Платта становить 23 тис. осіб.
Унаслідок інциденту також зупинено рух по шосе між Норт-Платтом та сусіднім містом Герші.
Як повідомлялося, у Румунії в окрузі Креведія, що у повіті Дамбовіца, ввечері 26 серпня стало відомо про вибух на станції LPG зі зрідженим газом.