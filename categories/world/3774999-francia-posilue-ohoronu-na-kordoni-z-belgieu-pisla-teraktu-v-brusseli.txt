Франція подвоює ресурси для охорони свого північного кордону з Бельгією, зокрема виводить додаткові мобільні підрозділи на патрулювання в Ліллі, де ввечері відбудеться футбольний матч між французькою збірною та збірною Шотландії.

Про це в інтерв’ю RTL повідомив міністр внутрішніх справ Жеральд Дарманен, передає Укрінформ
"Ми збільшили наші ресурси" та "подвоюємо кількість персоналу на кордоні", - зазначив міністр, додавши, що у Франції буде розгорнуто шість мобільних підрозділів.
Президент Макрон повідомив, що розмовляв з прем'єр-міністром Бельгії Александром Де Кроо, щоб висловити йому солідарність французького народу.
«Наші думки з жертвами цього боягузливого нападу, а також з нашими бельгійськими і шведськими друзями, шок яких ми поділяємо», - наголосив він.
Раніше Макрон відреагував на відео з викраденою франко-ізраїльською жінкою, яке оприлюднив ХАМАС. Він назвав захоплення заручників "одіозним" та "ганьбою" і запевнив, що Франція повністю мобілізована і працює зі своїми партнерами над звільненням французьких заручників, яких утримує ХАМАС.





Як повідомляв Укрінформ, влада Бельгії оголосила найвищий рівень терористичної загрози після того, як неподалік центру Брюсселя внаслідок стрілянини загинули двоє людей.
За даними бельгійських ЗМІ, жертвами, ймовірно, стали двоє футбольних уболівальників. У понеділок увечері Бельгія приймала Швецію у відбірковому матчі Євро-2024. Через стрілянину матч було перервано з міркувань безпеки.