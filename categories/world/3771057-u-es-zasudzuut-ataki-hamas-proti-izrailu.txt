Президент Європейської ради Шарль Мішель засудив сьогоднішні атаки ХАМАС проти Ізраїлю і висловив підтримку ізраїльському народу.

Про це він написав у соцмережі Х (колишній Твіттер), передає Укрінформ.
«Рішуче засуджую невибіркові атаки проти Ізраїлю та його народу сьогодні вранці, що призвели до терору і насильства проти невинних громадян. Мої думки з усіма постраждалими. ЄС солідарний із ізраїльським народом у цей жахливий момент», - наголосив Мішель.
Президент Європейського парламенту Роберта Мецола також засудила терор проти Ізраїлю.
«Ми шоковані нападами на Ізраїль, що розгортаються. Ми засуджуємо терор і насильство проти невинних людей. Мої думки з усіма, хто знаходиться під вогнем, усіма, хто надає першу допомогу, і тими, хто захищається від цих жорстоких атак. Терор ніколи не переможе», - написала вона.
Високий представник ЄС Жозеп Боррель наголосив, що Євросоюз солідарний з Ізраїлем.
«Ми з болем стежимо за новинами з Ізраїлю. Ми однозначно засуджуємо атаки ХАМАС. Це жахливе насильство має припинитися негайно. Тероризм і насильство нічого не вирішують. ЄС висловлює свою солідарність із Ізраїлем у ці важкі моменти», - зазначив він.
Як повідомляв Укрінформ, по центральних та південних районах Ізраїлю в суботу вранці було завдано масованого ракетного удару. ЦАХАЛ також заявив, що ракети впали у низці міст та населених пунктів, у тому числі в Тель-Авіві, де, за першими повідомленнями ізраїльських ЗМІ, було зафіксовано пряме влучання в житловий будинок. В результаті цього в центральних та південних районах країни загинуло щонайменше шестеро осіб, ще сотня отримали поранення.
Повідомлялося також про пряме влучання ракети по будівлі в Ашкелоні. У місті спалахнули десятки автомобілів.
Ґалант затвердив призов солдат резерву відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет.
Фото: ABED RAHIM KHATIB/FLASH90