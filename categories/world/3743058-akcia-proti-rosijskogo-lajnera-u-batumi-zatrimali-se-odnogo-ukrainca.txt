31 липня на акції проти прибуття круїзного лайнера Astoria Grande з туристами з Росії до Батумі було затримано двох громадян України.

Про це грузинській службі Радіо Свобода повідомила голова аджарської філії Асоціації молодих юристів Грузії Тако Цулукідзе, передає Укрінформ.
У вівторок, 1 серпня, стало відомо, що серед затриманих був також громадянин України – Дмитро Закревський. Також повідомляється, що його місцезнаходження поки що невідоме.
Як зазначається, раніше затриману громадянку України Марину Чобанян перевезли до Озургеті утримують в ізоляторі тимчасового тримання. Там їй стало погано, дівчину на деякий час доправили до місцевої лікарні, а потім повернули до ізолятора.
За інформацією лікаря клініки «Медальфа» Кетеван Таварткіладзе, стан пацієнтки був спричинений відчуттям страху. Їй надали допомогу та після стабілізації стану здоров'я виписали з клініки.
Як пише видання, мати Марини не змогла зв'язатися із дочкою. Вона розповіла, що батько доньки був із Грузії, він помер кілька років тому. Марина Чобанян часто приїжджала до Грузії відвідати могилу свого батька, а на початку 2022 року незадовго до повномасштабного вторгнення Росії в Україну переїхала жити до Грузії.
«Моя дочка – дуже сильна та принципова людина. Ніхто не може її переконати. Вона – патріот України та Грузії», – заявила мати Марини.
Всіх затриманих на акції в Батумі звинувачують у дрібному хуліганстві та непокорі поліції, повідомили в МВС Грузії.
Як повідомлялося, круїзний лайнер Astoria Grande у четвер прибув з російського Сочі до грузинського Батумі. Прибуття судна спровокувало протест з боку грузинської опозиції.
Фото: RFE/RL