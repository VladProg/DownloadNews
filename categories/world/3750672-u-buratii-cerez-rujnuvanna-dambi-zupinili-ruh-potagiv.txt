У Бурятії розмило залізничні колії Байкало-Амурської магістралі через прорив дамби.

Як передає Укрінформ, про це повідомляє Медуза.
У Північно-Байкальському районі Бурятії річка Холодна вийшла з берегів і частково зруйнувала дамбу, розмивши залізничні колії Байкало-Амурської магістралі (БАМ).
Рух поїздів на БАМ зупинили.

За словами голови регіону Олексія Циденова, через руйнування дамби підмиті 200 метрів залізничного полотна та пошкоджені 10 опор контактної мережі.
До ліквідації наслідків підтоплення залучили 120 осіб та 24 одиниці техніки. Орієнтовний термін завершення аварійно-відновлювальних робіт - 26 серпня.
«Ще тиждень БАМ стоятиме. Збитки економіки країни від простою вантажів обчислюватимуться мільярдами рублів. Плюс витрати на відновлення залізниці», – зазначив Циденов у своєму телеграм-каналі.
Глава Бурятії стверджує, що населені пункти внаслідок виходу річки з берегів «поки що не постраждали».
Як повідомляв Укрінформ, в Уссурійську у Приморському краї РФ прорвало дамбу, яку звели для стримування паводку.