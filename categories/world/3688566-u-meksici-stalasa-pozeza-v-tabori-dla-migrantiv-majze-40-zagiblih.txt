У мексиканському місті Сьюдад-Хуарес сталася пожежа у таборі для мігрантів, внаслідок чого загинули щонайменше 39 людей, ще 29 зазнали ушкоджень.




Як передає Укрінформ, про це повідомляє Fox News.
За даними мексиканського Національного інституту міграції (INM), у закладі перебували 68 людей з країн Центральної та Південної Америки. З них 29 мігрантів зазнали ушкодження під час пожежі та були доставлені у важкому стані до чотирьох місцевих лікарень для надання медичної допомоги.
Сьюдад-Хуарес є основним пунктом пропуску для мігрантів, які в’їжджають з Мексики до Сполучених Штатів. Місцеві притулки переповнені мігрантами, які чекають можливості перетнути кордон або попросили притулку в США.
Причина пожежі поки невідома, обставини події розслідує офіс генерального прокурора Мексики.
Як повідомляв Укрінформ, берегова охорона Туреччини біля узбережжя Дікілі провінції Ізмір зняла 43 нелегалів із гумового човна та ще 25-х врятували біля берегів Фетхіє, що в провінції Мугла.
Фото: Reynaldo Lara / bnonews