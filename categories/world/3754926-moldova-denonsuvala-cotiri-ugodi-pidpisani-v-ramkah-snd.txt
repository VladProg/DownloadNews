Уряд Молдови сьогодні денонсував ще чотири угоди, підписані в рамках СНД.

Як передає Укрінформ, про це повідомляє Infotag.
«Уряд у середу денонсував ще чотири угоди, підписані в рамках СНД», - йдеться у повідомленні.
Як зазначається, було денонсовано Угоду про забезпечення взаємного захисту міждержавних секретів, укладену у Мінську 22 січня 1993 року. Документ був ухвалений «з необхідності забезпечити захист міждержавних таємниць при здійсненні політичного, економічного, науково-технічного та військового співробітництва».
Аргументом для розірвання називається наявність аналогічних двосторонніх угод з багатьма країнами СНД, зокрема РФ та Україною.
Денонсовано також угоду про співробітництво у галузі підготовки фахівців з радіоекології, радіаційної безпеки, радіобіології та суміжних наук.
Окрім того, було денонсовано угоди про розповсюдження документів з міждержавної стандартизації та Про основні засади співробітництва у галузі мирного використання атомної енергії.
Як повідомлялося, Молдова у серпні вийде ще з восьми договорів, підписаних у рамках Співдружності Незалежних Держав (СНД). Пропозиції надійшли від міністерств енергетики, освіти, економіки та культури країни.