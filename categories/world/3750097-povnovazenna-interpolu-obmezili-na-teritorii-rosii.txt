Російське МВС випустило наказ, що обмежує повноваження Інтерполу на території країни: тепер Інтерпол зможе лише проводити опитування, надсилати запити на інформацію від російських правоохоронних органів, встановлювати особистість громадян, які його цікавлять.

Про це повідомляє Укрінформ з посиланням на офіційний портал правових актів РФ.
Наказ МВС датований 31 березня, але зареєстрований 17 серпня та опублікований днем пізніше.
Радіо Свобода нагадує, що під час обговорення проєкту наказу у лютому депутати Держдуми звинувачували організацію в "недружності" та висловлювали припущення, що її доступ до баз даних російської поліції може бути використаний для шпигунства.
Інтерпол – найбільша у світі міжнародна поліцейська організація, до складу якої входять 195 держав. Росія вступила до Інтерполу 1990 року. Організація займається розслідуванням міжнародно значущих злочинів, таких як тероризм, організована злочинність, контрабанда наркотиків і зброї, фінансові злочини. Крім Національного центрального бюро Інтерполу у Москві, у країні є 80 регіональних відділень організації.