Міністерство цивільної оборони Швеції заявило, що країна стала ціллю підтримуваною Росією кампанії з дезінформації, яка має на меті завдати шкоди іміджу країни-кандидата в НАТО.

Як передає Укрінформ, про це повідомляє Reuters.
«Швеція є ціллю кампанії з дезінформації, яку підтримує держава та подібні їй суб’єкти з метою завдати шкоди шведським інтересам і ... шведським громадянам. Ми бачимо, як підтримувані Росією актори поширюють некоректні заяви, наприклад, що за оскверненням священних книг стоїть шведська влада. Це абсолютно неправда», — заявив міністр Карл-Оскар Болін журналістам на пресконференції.
Він додав, що такі державні актори намагалися «створити розкол і послабити міжнародний авторитет Швеції».
Речник Агентства психологічного захисту Швеції Мікаель Остлунд заявив, що Росія використовує дезінформацію для просування свого порядку денного в ЗМІ.
«Очевидно, що однією з таких амбіцій з боку Росії є прагнення ускладнити наш вступ до НАТО», - додав він.
Як повідомлялося, уранці 20 липня сотні протестувальників вдерлися в посольство Швеції в центрі Багдада та підпалили його на знак протесту проти очікуваного спалення Корану в Стокгольмі. Після цього влада Іраку наказала послу Швеції залишити країну.
Раніше, 28 червня, в день початку мусульманського свята Курбан-байрам, на дозволеній демонстрації біля мечеті у Стокгольмі спалили копію Корану. В уряді Швеції це назвали ісламофобським актом.
Невдовзі після цього поліція Стокгольма дала дозвіл на акцію протесту чоловікові, який заявив про намір спалити Біблію та Тору біля посольства Ізраїлю.