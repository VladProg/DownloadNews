Держсекретар США Ентоні Блінкен у ході поїздки на Близький Схід, окрім запланованих візитів до Ізраїлю і Йорданії, відвідає також Катар, Саудівську Аравію, ОАЕ і Єгипет.

Про це повідомили в Держдепартаменті США, передає Укрінформ.
«Державний секретар Ентоні Блінкен відвідає Ізраїль, Йорданію, Катар, Саудівську Аравію, Об’єднані Арабські Емірати і Єгипет впродовж 11-15 жовтня 2023 року, де зустрінеться з високопоставленими представниками влади», - зазначається в повідомленні.
Підкреслюється, що держсекретар підтвердить позицію Сполучених Штатів щодо рішучого засудження терористичних нападів на Ізраїль, а також солідарність з урядом і народом цієї країни.
«Держсекретар долучатиме регіональних партнерів до зусиль, спрямованих на запобігання поширенню конфлікту, негайне та безпечне звільнення заручників та визначення механізму захисту цивільних осіб», - поінформували в зовнішньополітичному відомстві США.
Як повідомляв Укрінформ, раніше Блінкен планував відвідати Ізраїль і Йорданію. У четвер він зустрівся з прем’єр-міністром Ізраїлю Беньяміном Нетаньягу та президентом Ісааком Герцогом. Держсекретар запевнив, що США продовжать працювати над тим, аби жодна інша сторона не приєдналася до боротьби проти Ізраїлю.
Фото: Andrew Harrer/Bloomberg