Приєднання Африканського союзу як постійного члена до G20 відкриває нові можливості подолання глобальних викликів, у тому числі для України, і створює додатковий тиск на Росію.

Таку думку в коментарі Укрінформу висловила посол України в Південно-Африканській Республіці Любов Абравітова.
Вона зазначила, що доєднання Африканського союзу до G20 – це серйозний крок і для Африканського союзу, і для Африканського континенту, якого вони прагнули.
«Це питання особисто лобіював президент ПАР Рамафоса. З точки зору багатьох членів G20, цей крок є справедливим і виправданим, оскільки населення Африки зростає найдинамічніше у світі, а її країни мають значний потенціал економічного зростання. Тому представленість Африканського союзу в G20 є раціональною. Окрім того, вона відкриває багато додаткових можливостей подолання глобальних викликів, у тому числі для України», – сказала Абравітова.
Коментуючи один з таких викликів – гарантування продовольчої безпеки, – вона відзначила важливість продовження зернової угоди для України, Африки і всього світу.
«Всі, в тому числі в Африці, прекрасно розуміють, що Україна не виходила з цієї угоди і продовжує її виконувати у тих обсягах, в яких ми можемо це робити. Це питання порушувалося під час саміту БРІКС, і під час засідання G20. Це (членство Африканського союзу – ред.) створить додатковий тиск на Росію», – вважає посол України.
Водночас вона зауважила, що наразі не можна сказати, що членство Африканського союзу в G20 загалом сприятиме зменшенню впливу Росії в Африці. На думку Абравітової, можливість мати Африканський союз на майданчику «Групи двадцяти» повинна бути «дипломатично правильно використана» на користь його зближення з країнами Заходу.
Абравітова також вважає, що наразі зарано говорити, що Україна отримала в особі Африканського союзу партнера у питанні продовження зернової угоди.
«Не можна вважати, що ми таким чином чогось досягли. Це буде процес, який потребує багато роботи. Потрібен діалог на різних рівнях, включно із двостороннім діалогом з кожною окремою африканською країною... Але країни Африки в першу чергу зацікавлені в отриманні українського продовольства, добрив, тому це їхня життєва необхідність – створювати додатковий політичний і дипломатичний тиск (на Росію – ред.). І вони будуть використовувати для цього майданчик G20», – вважає Абравітова.
Як повідомлялося, на саміті «Групи двадцяти», який проходив 9-10 вересня, запросили долучитися до організації у статусі постійного члена Африканський союз, що об’єднує 55 держав Африки. До G20 вже входила Південно-Африканська Республіка. Тепер же решта країн континенту будуть представлені опосередковано через Африканський союз.
Лідери країн «Групи двадцяти» опублікували спільне комюніке, у якому закликали до повної, своєчасної та ефективної реалізації зернової угоди для забезпечення негайного та безперешкодного постачання зерна, продовольства, добрив і сировини з України та РФ.Також Учасники саміту закликали припинити атаки на інфраструктуру, яка має значення для експортування зерна.