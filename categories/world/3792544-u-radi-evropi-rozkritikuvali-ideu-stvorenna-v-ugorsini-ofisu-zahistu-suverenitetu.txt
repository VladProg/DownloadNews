Комісар Ради Європи з прав людини Дуня Міятович розкритикувала ідею партії прем'єр-міністра Угорщини Віктора Орбана "Фідес" щодо створення "Офісу захисту суверенітету".

Про це йдеться у її заяв, повідомляє Укрінформ.
«Пропозиція створити в Угорщині "Офіс захисту суверенітету", який був би наділений широкими повноваженнями розслідувати діяльність будь-якої організації або особи, підозрюваної у слугуванні зовнішнім інтересам чи загрозі для національного суверенітету, становить значну загрозу для прав людини, і від цієї ідеї потрібно відмовитися», – зауважила Міятович.
За її словами, офіс буде мати необмежену владу для того, щоб збирати конфіденційні дані або іншу інформацію про будь-кого без належного нагляду і без жодних засобів правового захисту.
Комісар РЄ вважає, що подані до парламенту Угорщини проєкти законів щодо створення такого офісу є дуже розмитими і нова інституція може бути використана як інструмент боротьби з опонентами.
«Якщо цю пропозицію схвалять, вона надасть виконавчій владі ще більше можливостей для придушення голосів і дискредитації незалежних діячів та своїх опонентів… Я закликаю угорський парламент відкласти ці пропозиції і використати свої повноваження у сфері законотворчості та нагляду для того, щоб підтримувати права людини і фундаментальні свободи відповідно до Європейської конвенції з прав людини і наріжних цінностей Ради Європи», – наголосила Міятович.
Як повідомлялося, в Угорщині партія прем'єр-міністра Віктора Орбана "Фідес" внесла 21 листопада в парламент законопроєкт про "захист національного суверенітету". Він має запобігти тому, що угорська влада називає "неналежним іноземним політичним втручанням".
Законопроєкт передбачає створення окремого органу – Офісу із захисту суверенітету - для "виявлення та розслідування" фінансування з-за кордону "діяльності, спрямованої на вплив на волевиявлення виборців".