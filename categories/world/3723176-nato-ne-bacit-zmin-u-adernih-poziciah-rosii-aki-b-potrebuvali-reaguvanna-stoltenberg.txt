НАТО проводить уважний моніторинг змін у ядерному позиціонуванні Росії, але на цьому етапі не бачить рухів з її боку, які б потребували відповідних змін у ядерному позиціонуванні НАТО.

Про це перед початком зустрічі міністрів оборони країн НАТО у Брюсселі заявив генеральний секретар Альянсу Єнс Столтенберг, повідомляє кореспондент Укрінформу.
Саме так керівник Альянсу відповів на запитання журналістів щодо реакції НАТО на заяви російського керівництва про розгортання ядерної зброї у Білорусі.
«Російська ядерна риторика є безумною та небезпечною. Росія має знати, що ядерна війна не може бути виграна і ніколи не має бути розв’язана. Ми, безумовно, проводимо уважний моніторинг того, що робить Росія. Поки що ми не бачили жодних змін у її ядерних позиціях, які б вимагали зміни наших позицій. Водночас те, що ми бачимо, – це частина тенденції, коли Росія робить великі інвестиції в нові сучасні ядерні спроможності, і також розгортає нові ядерні спроможності поблизу кордонів НАТО, наприклад, у високих широтах Півночі», – зауважив Столтенберг.
Він додав, що на таку поведінку Росії на цьому етапі НАТО відповідає лише підвищенням готовності своїх сил, збільшенням присутності у східній частині Альянсу.
«Ми будемо продовжувати уважний моніторинг, як Росія змінює своє ядерне позиціонування, і які дії можуть бути необхідними», – додав генеральний секретар НАТО.
Як повідомлялося, 15 червня у Брюсселі розпочалася дводенна зустріч міністрів оборони НАТО, головними питаннями якої є продовження допомоги для України у її боротьбі проти російської агресії та підготовка до вільнюського саміту Альянсу 11-12 липня поточного року.