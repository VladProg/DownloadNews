Іран досягнув домовленостей з РФ щодо постачання винищувачів Су-35 російського виробництва, ударних гелікоптерів Мі-28 та навчально-тренувальних літаків Як-130.

Як передає Укрінформ, про це заявив заступник міністра оборони Ірану генерал Махді Фарахі, повідомляє агенція Tasnim.
"Завершено домовленості щодо постачання до Ірану винищувачів Су-35, ударних гелікоптерів Мі-28 та навчально-тренувальних літаків Як-130 російського виробництва", – повідомив заступник міністра оборони країни.
У розмові з Tasnim Фарахі заявив про завершення планів щодо включення до бойових підрозділів іранських збройних сил винищувачів Су-35, ударних гелікоптерів Мі-28 та навчально-тренувальних літаків Як-130.
Він додав, що ці військові засоби "точно будуть у розпорядженні Ірану", відповідні процеси зараз тривають.
Генерал зазначив, що Іран має найпотужніший за кількістю військовий парк гелікоптерів у регіоні та модернізував можливості після виконання кількох проєктів.
Іран та РФ підписали великі угоди у військовій галузі. За даними Tasnim, у вересні ВПС Ірану отримали перші навчально-тренувальні літаки Як-130 російського виробництва.
Як повідомляв Укрінформ, адміністрація США оприлюднила нові факти, які вказують на посилення військової співпраці між Іраном та РФ, а також на можливу підготовку до передачі в РФ іранських ракет для їх застосування проти України.