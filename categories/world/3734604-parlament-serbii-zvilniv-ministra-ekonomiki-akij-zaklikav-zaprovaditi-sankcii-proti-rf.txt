Депутати сербського парламенту більшістю голосів звільнили міністра економіки Раде Басту, який закликав уряд приєднатися до санкцій проти Росії.

Про це повідомляє Укрінформ із посиланням на "Радіо Свобода".
За відставку міністра проголосували 149 депутатів, 45 народних обранців утрималися.
Баста – прихильник запровадження санкцій проти Росії. Він вважає, що Сербія платить «дорогу ціну» за відмову від запровадження санкцій проти Москви.
Посадовець був призначений на пост міністра економіки як кандидат від Соціалістичної партії Сербії та партії «Об’єднана Сербія». Союз цих двох партій є молодшим партнером правлячої Сербської прогресивної партії (SNS).
Нагадаємо: Сербія залишилася єдиною країною-кандидатом у члени Євросоюзу, яка не запровадила санкції проти Росії через вторгнення в Україну. Офіційно Белград засудив російське вторгнення, але відмовився запроваджувати санкції, посилаючись на «традиційні звʼязки між двома державами».