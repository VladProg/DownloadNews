Перехопивши безпілотник США, росія навмисне продемонструвала агресивну поведінку, до якої вона вдається дедалі частіше, заявив у середу голова Об'єднаного комітету начальників штабів США генерал Марк Міллі на пресконференції в Пентагоні за підсумками зустрічі у форматі «Рамштайн».

Про це повідомляє кореспондент Укрінформу.
Відповідаючи на запитання журналістів, він підкреслив, що перехоплення було навмисним.
«Ми знаємо, що перехоплення було навмисним. Ми знаємо, що агресивна поведінка була навмисною. Ми також знаємо, що це було дуже непрофесійно і дуже небезпечно», – сказав він, додавши: «Останнім часом спостерігається тенденція до більш агресивних дій з боку росіян».
Водночас, за його словами, невідомо, чи мав місце фізичний контакт між російським літаком та дроном.
«Поки не впевнений у цьому. Це ще належить з'ясувати», – зауважив він. Достеменно відомо лише, що російський літак зливав пальне, зазначив генерал.
За словами Міллі, рятувальні операції в Чорному морі ускладнені, оскільки США не мають там флоту, а дрон, очевидно, лежить на глибині 5 тис. футів (1,5 км) і, «ймовірно, розпався».
«Ми не прагнемо збройного конфлікту з росією», – підкреслив він, зазначивши, що інцидент має бути ретельно розслідуваний.
Як повідомляв Укрінформ, 14 березня два російські літаки Су-27 здійснили небезпечне та непрофесійне перехоплення безпілотного дрона MQ-9 Розвідувального управління ВПС США. Причому російський літак пошкодив пропелер американського безпілотника, внаслідок чого той втратив керування та впав у міжнародних водах.
Фото: АА