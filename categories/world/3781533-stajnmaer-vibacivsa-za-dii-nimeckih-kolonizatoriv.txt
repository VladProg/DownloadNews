Федеральний президент Німеччини Франк-Вальтер Штайнмаєр під час візиту в Танзанію вибачився за насильницькі дії німецьких колонізаторів у минулого столітті, зокрема, під час придушення повстання Маджі-Маджі.

Про це повідомляє Welt, передає Укрінформ.
«Я вклоняюся жертвам німецького колоніального панування. Як федеральний президент Німеччини, я хотів би попросити вибачення за те, що німці зробили вашим предкам тут», — сказав Штайнмаєр у середу під час візиту до міста Сонгеа.
Політик сказав, що йому соромно за дії колоніальних правителів у тодішній колонії Німецької Східної Африки та запевнив, що німці працюватимуть разом з танзанійцями, щоб знайти відповіді на відкриті питання, які турбують, та примиритися з минулим.
Штайнмаєр також погодився повернути до Танзанії останки людей із колишньої колонії.
«Ми знаємо, що багато кісток зі Східної Африки було привезено в Німеччину в той час і вони лежали в музеях і антропологічних колекціях - сотні, можливо, тисячі черепів», — сказав він.
Повстання Маджі-Маджі — повстання народів у Німецькій Східній Африці (колишня колонія Німеччини, територія сучасних Бурунді, Руанди і Танзанії) в 1905-1907 роках, яке було жорстоко придушене. За оцінками істориків, було вбито до 300 тисяч осіб. Німецьке колоніальне панування в Східній Африці почалося в 1885 році і тривало до Першої світової війни.
Фото: dpa