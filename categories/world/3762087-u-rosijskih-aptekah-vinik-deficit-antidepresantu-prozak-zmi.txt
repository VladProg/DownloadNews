В аптеках РФ виник дефіцит препарату «Прозак», який застосовується для лікування депресії.

Про це повідомляє РБК, передає Укрінформ.
За даними онлайн-агрегатора аптек «Мегаптека», 15 вересня «Прозак» був доступний лише в чотирьох із майже 2,4 тис. підключених до сервісу точок у Москві.
У Санкт-Петербурзі препарат, за даними агрегатора, доступний у двох із 1,3 тис. підключених до нього аптек, у Воронежі - у п'яти з 346, а, наприклад, у Новосибірську та Казані ліків не було ніде.
Відсутність препарату підтвердили і фармацевти чотирьох московських мереж аптек. Працівники аптек розповіли виданню, що ліків немає на складі, востаннє постачання було у червні, а коли буде наступне — невідомо.
Джерело РБК у великій федеральній аптечній мережі розповіло, що препарату вже давно немає у постачальників і зараз продаються залишки. У саморегулюючій організації «Асоціація незалежних аптек» (включає 220 організацій) підтвердили відсутність ліків у постачальників.
У пресслужбі МОЗ РФ повідомили, що остання партія «Прозака» надійшла у продаж наприкінці червня.
Прозак (міжнародне непатентоване найменування флуоксетин) розробила американська фармацевтична компанія Elli Lilly в 1970-і роки. Його призначають для лікування депресій, обсесивно-компульсивних розладів, нервових булімій. До кінця 1980-х препарат вийшов на ринок США і стрімко набув популярності. Його відмінність від антидепресантів, які вже існували тоді, полягала в тому, що він не викликав побічних ефектів, зокрема з боку серцево-судинної системи, внаслідок чого препарат можна було приймати тривалий час.
Як повідомляв Укрінформ, наприкінці липня російське МОЗ розіслало державним лікарням список із 196 препаратів, які найближчим часом підуть з російського ринку, деякі з них не мають аналогів у Росії.
До списку увійшли антибіотики, препарати для лікування онкології, вакцини, ліки від кашлю АЦЦ, жарознижувальне «Панадол», інгалятор для астматиків «Сальбутамол», антидепресанти, знеболювальне «Но-шпа» та багато інших ліків.
Фото з відкритих джерел