Землетрус магнітудою 7,4, що стався біля узбережжя Філіппін пізно ввечері в суботу, забрав життя щонайменше однієї людини, постраждали ще двоє.

Про це в неділю повідомила місцева влада, передає Укрінформ з посиланням на Сіньхуа.
Місцеве управління з ліквідації наслідків стихійного лиха повідомило, що жінка з міста Тагум у провінції Північне Давао загинула, коли впала стіна її будинку. Також постраждали її чоловік та дитина.
Національна рада зі зниження ризиків та ліквідації наслідків лих все ще оцінює збитки від землетрусу і поки не підтвердила відомості про жертв або постраждалих внаслідок стихійного лиха.
У оновленому звіті, опублікованому в неділю, Філіппінський інститут вулканології та сейсмології підвищив магнітуду землетрусу з 6,9 до 7,4.
Інститут повідомив, що осередок землетрусу, який стався о 22:37 за місцевим часом, залягав на глибині 25 км приблизно за 30 км на північний схід від міста Хінатуан.
Інститут заявив, що тектонічний землетрус, який відчувався в деяких частинах острова Мінданао та центральної частини Філіппін, завдасть шкоди. Інститут зафіксував понад 500 підземних поштовхів до ранку неділі, деякі магнітудою понад 5 та 6 балів.
Інститут також опублікував попередження про цунамі у суботу ввечері, закликавши жителів прибережних районів, розташованих поблизу епіцентру, евакуюватися на височини або перебратися далі вглиб суші. Мешканці повернулися додому після того, як інститут скасував попередження про цунамі.
Берегова охорона Філіппін повідомила в неділю вранці, що всі судна та літаки приведені в бойову готовність, щоб бути готовими до відправлення.
Філіппінський архіпелаг, розташований уздовж Тихоокеанського вогняного кільця, схильний до частої сейсмічної активності.
Як повідомляв Укрінформ, у суботу, 2 грудня, поблизу узбережжя другого за розміром островом Філіппін – Мінданао, стався потужний землетрус із магнітудою 7,6. Геологічна служба США видало попередження про загрозу цунамі.
Фото: Сіньхуа