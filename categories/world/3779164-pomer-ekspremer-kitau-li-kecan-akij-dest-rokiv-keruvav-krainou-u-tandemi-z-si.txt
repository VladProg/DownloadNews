Колишній прем’єр-міністр Китаю Лі Кецян, який у 2012 прийшов до керівництва країною в тандемі з нинішнім лідером Сі Цзіньпіном і впродовж наступних десяти років очолював уряд, помер у віці 68 років.

Про це повідомляє Xinhua, передає Укрінформ.
«Лі Кецян, член Постійного комітету політбюро центральних комітетів Комуністичної партії Китаю 17-го, 18-го і 19-го скликань та колишній прем’єр-міністр, помер у п’ятницю в Шанхаї», - ідеться в повідомленні.
Зазначається, що Лі перебував на відпочинку в Шанхаї, коли 26 жовтня у нього стався раптовий серцевий напад.
Експрем’єра госпіталізували до лікарні, проте врятувати не змогли. Його серце зупинилось о 10 хвилині після опівночі 27 жовтня. Йому було 68 років.
Призначення Лі на пост прем’єра у 2012-му році в тандемі з головою КНР Сі Цзіньпіном було результатом домовленостей між двома наймогутнішими фракціями в КПК на чолі з колишніми лідерами Китаю Цзян Цземінем і Ху Цзіньтао.
Лі був представником Молодіжної ліги КПК і прагнув продовжувати ринкові реформи в китайській економіці та посилювати її відкритість. Проте не зміг реалізувати своїх намірів, підкорившись авторитарній політиці Сі та його курсу на посилення присутності держави в економіці і її фактичне закриття для іноземних компаній.
Восени 2022 року на XX з’їзді КПК Лі був знятий з усіх посад і відправлений на пенсію, хоча перед з’їздом йому пророкували продовження кар’єри в керівництві партії і країни.
Лі народився в провінції Аньхой на сході Китаю, бідному сільськогосподарському районі, де його батько був чиновником і куди його під час Культурної революції відправили працювати в полі.
Вивчав право в престижному Пекінському університеті, пізніше здобув економічну освіту та ступінь доктора економіки.
Перед приходом до керівництва країною Лі очолював кілька провінцій, де успішно реалізовував ринкові підходи до розвитку місцевих економік і залучення інвестицій, чим заробив собі репутацію реформіста й прихильника ринку.
Фото: GETTY IMAGES