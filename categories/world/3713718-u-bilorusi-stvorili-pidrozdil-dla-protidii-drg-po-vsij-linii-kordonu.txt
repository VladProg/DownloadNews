У Білорусі створили новий спецпідрозділ для боротьби з диверсійно-розвідувальними групами в прикордонні, повідомив голова МВС країни Іван Кубраков.

Як передає Укрінформ, про це повідомляється у пресрелізі білоруського МВС.
«Наші співробітники сьогодні несуть службу з охорони громадського порядку в прикордонних районах – не тільки з Україною, але і в цілому по периметру кордону», – сказав очільник білоруського міністерства.
Як зазначається, новий спецпідрозділ з боротьби з диверсійно-розвідувальними групами створено при внутрішніх військах МВС Білорусі, він уже приступив до несення служби.
Кубраков також повідомив про створення ще одного спецпідрозділу, який забезпечуватиме безпеку Білоруської АЕС. Він знаходиться у місті Островець, за 18 кілометрів від атомної станції.
«Цей напрямок перебуває під особливим контролем. Ми бачимо, що ціллю для терористичних актів, які відбуваються за межами нашої країни, є саме такі об’єкти, а також соціально значущі, зокрема школи та дитячі садки. І ми сьогодні робимо все, щоб захистити їх», – заявив Кубраков.
Як повідомляв Укрінформ, на польсько-білоруському кордоні фіксується зростання кількості агресивних дій з боку нелегальних мігрантів, які намагаються потрапити до Польщі за підтримки спецслужб Росії та Білорусі.
Фото: Радіо Свобода