Рада ЄС запровадила санкції проти сімох громадян РФ і п’яти компаній, причетних до поширення брехні про російську агресію щодо України.

Про це повідомляє Рада ЄС, передає Укрінформ.
Ідеться про структури, відповідальні за проведення кампанії Recent Reliable News, їх засновників та представників.
"Ми запровадили санкції проти тих, хто здійснює інформаційні маніпуляції та втручання в межах ширшої гібридної кампанії Росії проти ЄС та держав-членів. З цими новими списками ми даємо сильний сигнал, що знаємо, як вони маніпулюють нашим інформаційним простором та як вони працюють. Ми сповнені рішучості запобігати цим загрозам, стримувати їх та ефективно реагувати на них за допомогою нових інструментів", - сказав високий представник ЄС Жозеп Боррель.
Під санкції потрапили, зокрема, компанія Inforos, яка пов’язана з російською військовою розвідкою і контролює понад 270 фейкових сайтів; організація «Діалог», тісно пов’язана з адміністрацією президента РФ; Інститут російської діаспори; IT-компанії «Агентство соціального проєктування» і «Структура національних технологій».
Зазначається, що загалом на сьогодні обмежувальні заходи ЄС за дії, що підривають або загрожують територіальній цілісності, суверенітету та незалежності України, поширюються на близько 1800 фізичних та юридичних осіб.
ЄС залишається відданим збереженню та посиленню колективного тиску на Москву, зокрема шляхом подальших обмежувальних заходів. Крім того, Євросоюз активізує роботу з партнерами, щоб протистояти неправдивим російським наративам та дезінформації про війну, заявили у Раді ЄС.
Як повідомляв Укрінформ, минулого тижня низка країн, серед яких США, Канада, Велика Британія, ЄС, Австралія та Нова Зеландія, запровадили нові санкції проти Росії.