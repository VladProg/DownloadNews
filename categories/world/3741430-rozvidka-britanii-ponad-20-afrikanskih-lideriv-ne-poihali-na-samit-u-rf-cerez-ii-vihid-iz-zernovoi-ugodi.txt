На саміт до Путіна не приїхали понад 20 африканських лідерів з огляду на вихід РФ із «зернової угоди».

Як передає Укрінформ, про це у Твіттері повідомляє Міноборони Британії з посиланням на дані розвідки.
«Російсько-африканський саміт відбувся у Санкт-Петербурзі 27 липня, на ньому були присутні 17 глав африканських держав порівняно з 43 під час останнього саміту. Сам захід відбувався через десять днів після того, як Росія вийшла з Чорноморської зернової ініціативи», - йдеться в дописі.
Зазначається, що ця "зернова угода" дозволяла експортувати 30 мільйонів тонн українського зерна до Африки, забезпечуючи необхідне харчування для таких держав, як Ефіопія, Кенія, Сомалі та Судан.
«Окрім прямого зриву поставок, блокада України Росією також спричиняє зростання цін на зерно. Наслідки війни в Україні майже напевно посилять відсутність продовольчої безпеки в Африці принаймні на наступні два роки», - додали у Міноборони Британії.
Як повідомляв Укрінформ, 17 липня Москва заявила про вихід із зернової угоди, укладеної торік у липні у Стамбулі. Після цього міноборони РФ оголосило, що розглядатиме судна, які йдуть в українські порти, як військові цілі.