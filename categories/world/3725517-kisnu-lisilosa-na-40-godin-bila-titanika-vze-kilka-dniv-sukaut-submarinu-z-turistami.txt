Берегова охорона США заявила, що на підводному човні, що зник в районі затоплення «Титаніка» в Атлантичному океані, повітря, придатного для дихання, залишилося приблизно на 40 годин.

Як передає Укрінформ, про це повідомляє BBC.
У Береговій охороні додали, що дистанційно керований дрон із камерою на борту почав пошук зниклого підводного човна в районі останнього відомого його місця занурення у воду.
«Ми зробимо все, що в наших силах, щоб врятувати (людей – ред.)», — заявив капітан Берегової охорони США Джеймі Фредерік.
У відомстві назвали операцію з порятунку «унікальною, але дуже складною».
«Це 1500 км на схід від Кейп-Кода та 640 км на південь від Сент-Джонса. Логістично кажучи, це вимагає часу та координації, і ми маємо справу з пошуком на поверхні та під водою», - пояснив Фредерік.
Зазначається, що сьогодні до операції приєднаються кораблі канадської Берегової охорони, а також інші судна ВМС США. До пошуків також долучаються приватні судна.
Як повідомляв Укрінформ, підводний апарат, який використовувався для перевезення туристів з метою огляду затонулого в 1912 році «Титаніка», зник в Атлантичному океані.
Залишки «Титаніка» лежать на глибині 3800 метрів за 600 км від канадського острова Ньюфаундленд.
Фото: OceanGate/facebook