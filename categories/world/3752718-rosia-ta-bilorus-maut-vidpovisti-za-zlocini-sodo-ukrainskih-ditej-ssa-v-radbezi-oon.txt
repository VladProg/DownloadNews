Росія скоює злочини щодо українських дітей на всіх рівнях, включаючи найвищий, тому Міжнародний кримінальний суд видав ордери на арешт президента Володимира Путіна та уповноваженої з прав дитини Марії Львової-Бєлової.

Про це заявила на засіданні Радбезу ООН постійна представниця США при Організації Лінда Томас-Грінфілд, передає кореспондент Укрінформу.
За словами дипломата, Путін вважав, що його війна буде швидкою і легкою: український народ підніме білий прапор на знак капітуляції, а його військо зустрічатимуть як визволителів.
«Але його чекало жорстке пробудження. Українці мужньо чинять опір, захищаючи суверенітет своєї країни, свою свободу, демократію, культуру, і звитяжно борються, щоб захистити й повернути українських дітей, які були силоміць переселені або депортовані з окупованих територій у Росію та Білорусь», – сказала постпред США.
Томас-Гранфілд нагадала, що Росія насильно депортує українських дітей починаючи з 2014 року, і навела конкретні випадки.
«Російські офіційні особи казатимуть, що переміщення дітей є частиною гуманітарної евакуації. Але це грубе викривлення реальності в марній спробі виправдати те, що не підлягає виправданню», – заявила вона.
Постпред США також наголосила на причетності білоруського режиму до переміщення українських дітей у табори на території Білорусі.
«Ми зобов'язані притягнути всіх винних до відповідальності. І сьогодні Сполучені Штати запроваджують санкції щодо 2 юридичних і 11 фізичних осіб, включаючи тих, хто сприяв насильницькому переміщенню та депортації українських дітей у табори», – повідомила вона.
Дипломат також зауважила, що США не стоятимуть осторонь, коли Росія скоює воєнні злочини та злочини проти людяності або затримує політичних активістів, журналістів і лідерів опозиції, а також американських громадян.
Як повідомлялося, у четвер Рада Безпеки ООН обговорює наслідки російської війни проти України, зокрема проблему захисту українських дітей.