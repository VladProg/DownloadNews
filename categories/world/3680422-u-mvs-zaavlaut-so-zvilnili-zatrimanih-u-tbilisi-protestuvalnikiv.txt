МВС Грузії заявляє, що всі затримані в адміністративному порядку під час акцій протесту у Тбілісі були звільнені.

Про це повідомляє Новини-Грузія, передає Укрінформ.
Як зазначається, на протестах було затримано понад 130 осіб, більшість із них в адміністративному порядку, тобто за опір поліції та дрібне хуліганство.
МВС називає дати затримання 7 та 8 березня. Водночас поки незрозуміло, чи стосувалося звільнення і тих, хто був затриманий у ніч проти четверга.
Також невідомо, що буде з затриманими за статтями 187 та 353 КК Грузії – пошкодження/знищення речі та напад на працівника поліції.
За кілька годин до заяви МВС біля парламенту Грузії зібралися тисячі людей, які вимагали від влади звільнити затриманих протестувальників.
Як повідомлялося, члени руху «Сила народу», які формально оголосили про вихід із правлячої партії «Грузинська мрія», внесли до парламенту два законопроєкти – «Про прозорість іноземного впливу» та «Про реєстрацію іноземних агентів».
Представники грузинської опозиції, НУО та журналісти, країни ЄС та США вважають, що влада Грузії хоче запозичити російський досвід боротьби з «іноагентами» і створити в країні репресивний механізм. У Брюсселі заявили, що ухвалення таких законів несумісне з виконанням рекомендацій для набуття Грузією статусу кандидата в Євросоюз, з нормами та цінностями ЄС.
Законопроєкт «Про прозорість іноземного впливу» депутати затвердили у першому читанні у прискореному режимі 7 березня.
Це спричинило масштабні протести під парламентом, наслідок чого затримано 133 особи.
У четвер правляча партія «Грузинська мрія» та рух «Сила народу» вирішила відкликати законопроєкт про «іноагентів», ухвалений у першому читанні.