Згідно з дослідженням правозахисних організацій, минулого року в Ірані стратили щонайменше 582 людини, що є найбільшою кількістю з 2015 року.

Про це повідомляє Укрінформ із посиланням на NOS.
“Згідно з дослідженням іранської та французької правозахисних організацій Iranian Human Rights (IHR) і Ensemble Contre La Peine de Mort минулого року в Ірані стратили щонайменше 582 людини, що є найбільшою кількістю з 2015 року”, - йдеться у повідомленні.
Зазначається, що кількість страт зросла на 75% порівняно з роком раніше, коли було страчено щонайменше 333 людини.
Звіт також показує, що страти різко зросли в місяці після спалаху протестів проти іранського режиму.
Як повідомлялося, Іран сколихнули протести після смерті 22-річної Махси Аміні 16 вересня, яка померла після затримання поліцією моралі. Відтоді протести не вщухають і перетворилися на один із найсерйозніших викликів правлячому в Ірані теократичному режиму, встановленому Ісламською революцією 1979 року.
Наприкінці грудня минулого року в Ірані почали виконувати смертні вироки затриманим протестувальникам.
За участь в антиурядових мітингах, за даними інформресурсу протестувальників HRANA, іранський режим заарештував понад 20 000 людей.