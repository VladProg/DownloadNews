На території городища Ахсі, що в Наманганській області Узбекистану, археологи виявили рідкісні давні монети, приблизний вік яких 1200-1500 років.

Як передає Укрінформ, про це повідомляє Gazeta.uz.






В Узбекистані археологи знайшли рідкісні монети віком 1500 років / Фото: Хокимият Наманганской области

























Серед інших знахідок археологи виділили бактрійські срібні монети 475-600 років нашої ери. На деяких знайдених монетах на аверсі арабська писемність, а на зворотній стороні китайські ієрогліфи.
Вчені вивчають зображення знайдених монет, написи, їх вагу, з якого металу вони виготовлені, рівень обігу та історію карбування.
Зазначається, що у Середній Азії перші срібні монети були викарбувані у III столітті до нашої ери. На лицьовій стороні монети був зображений цар, на зворотній стороні — різні боги та священні тварини чи імена царів. Срібні монети, які відносять до епохи Караханідів у IX столітті, мають написи арабською мовою.
Бактрія - стародавня країна й історичний край Центральної Азії.
Караханіди — мусульманська тюркська династія, що очолювала в 927-1212 роки ранньофеодальну державу у Середній Азії.
Як повідомляв Укрінформ, італійські археологи виявили у Помпеях 2000-річну картину, на якій зображено «прабатька піци».