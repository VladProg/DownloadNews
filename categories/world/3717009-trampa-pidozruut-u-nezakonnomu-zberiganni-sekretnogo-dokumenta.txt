Колишнього президента США Дональда Трампа підозрюють у тому, що він забрав з собою секретні документи, коли залишав посаду у Білому домі.

Як передає Укрінформ, про це інформує BBC.
Зазначається, що прокуратура США отримала аудіозапис слів Дональда Трампа, на якому він визнає, що зберігав у себе секретний документ після того, як завершив своє президентство.
Міністерство юстиції розслідує поводження Трампа з секретними матеріалами. Сам експрезидент заперечує свою провину.
Повідомляється, що розслідування добігає кінця і, незабаром, може призвести до висунення звинувачень.
Зазначається, що аудіозапис був зроблений на зустрічі в гольф-клубі Трампа у Нью-Джерсі у липні 2021 року, приблизно через шість місяців після того, як він залишив посаду.
Двоє людей, обізнаних з цим питанням, повідомили, що на записі можна почути, як Трамп визнає наявність обмежень щодо документу національної безпеки, оскільки в ньому докладно описується потенційний напад на Іран.
Далі Трамп, нібито каже, що документ все ще засекречений, хоча його мали розсекретити перед тим, як він залишить Білий дім. Нібито Трамп заявив, що хоче поділитися інформацією з документа, але знає, що його можливості розсекретити інформацію обмежені, оскільки він більше не президент.
Як повідомляв Укрінформ, минулого місяця під час телевізійного включення на CNN Трамп не відмовився від своїх висловлювань про те, що вважає путіна «розумною» людиною. Водночас він відмовився називати його воєнним злочинцем, заявивши, що це може зашкодити переговорам з росією.
Фото: BRANDON BELL/GETTY IMAGES