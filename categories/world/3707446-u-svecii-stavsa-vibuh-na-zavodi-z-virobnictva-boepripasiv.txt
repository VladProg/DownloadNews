На півдні Швеції у результаті вибуху на заводі з виробництва боєприпасів щонайменше одна людина зазнала серйозних поранень.

Як передає Укрінформ, про це повідомляє Associated Press.
За даними поліції, вибух розслідують як нещасний випадок на виробництві.
Завод у Карлсборзі - приблизно за 220 кілометрів від столиці Стокгольма - виробляв малокаліберні боєприпаси.
У правоохоронних органах зазначили, що попри те, що існувала «невизначеність» щодо причин вибуху, він, ймовірно, стався не під час виробничого процесу, а у зв’язку з технічними роботами як «суто нещасний випадок».
Постраждалим виявився чоловік, який перебував один у приміщенні, де стався вибух, розповіли у поліції.
Влада заявила, що інші працівники не постраждали, і що вибух не спричинив пожежу.
Як повідомляв Укрінформ, в індійському місті Лудхіяна, штат Пенджаб, стався вибух унаслідок витоку газу на заводі. Відомо про 11 загиблих та 11 постраждалих.
Фото: Getty Images