Європейський Союз запровадив санкції проти 25 фізичних і 8 юридичних осіб в рамках обмежувальних заходів ЄС з огляду на ситуацію в Сирії. Серед них – компанія з рф.

Як передає Укрінформ, про це йдеться у пресрелізі Ради ЄС.
Зазначається, що ЄС вніс у санкційний список російську інженерно-будівельну компанію «Стройтрансгаз» і компанію Gecopham, контрольовану Міністерством нафти і мінеральних ресурсів Сирії, за надання підтримки режиму Башара Асада.
За даними Ради ЄС, більшість сьогоднішніх доповнень в санкційні списки спрямовані на осіб та організації, відповідальні за виробництво та торгівлю наркотичними препаратами.
«Торгівля амфетаміном стала керованою режимом бізнес-моделлю, збагачує внутрішнє оточення режиму та забезпечує йому доходи, які сприяють його здатності продовжувати політику репресій проти цивільного населення», - йдеться у пресрелізі.
З цієї причини Рада ЄС включила до списку членів сім’ї Асада, включно з двоюрідними братами Башара Асада, лідерів і членів пов’язаних з режимом збройних формувань і бізнесменів, які мають тісні зв’язки з сім’єю Асада, а також осіб, пов’язаних із сирійською армією та сирійською військовою розвідкою.
Загалом список осіб та компаній, які підпадають під санкції з огляду на ситуацію в Сирії, наразі включає 322 особи, щодо яких діє замороження активів і заборона на в’їзд, а також 81 організація, щодо яких діє замороження активів.
Як повідомляв Укрінформ, 7 квітня Кабінет Міністрів України підтримав рішення внести на розгляд Ради національної безпеки та оборони пропозиції щодо застосування санкцій проти Сирії.