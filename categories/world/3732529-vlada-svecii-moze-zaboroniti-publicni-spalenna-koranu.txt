Уряд Швеції розглядає можливість заборонити публічне спалення священних книг, оскільки нещодавні подібні інциденти з Кораном завдали шкоди безпеці держави.

Як передає Укрінформ, про це повідомляє Reuters.
Минулого тижня іммігрант з Іраку спалив Коран біля стокгольмської мечеті, що викликало обурення в мусульманському світі й засудження з боку Папи Римського. Шведські служби безпеки заявили, що такі дії роблять країну менш безпечною.
Раніше поліція відхилила кілька заявок на проведення акцій протесту, які мали включати спалення Корану, посилаючись на міркування безпеки. Але суди скасували ці рішення, заявивши, що такі дії захищені законами Швеції про свободу слова.
Міністр юстиції Швеції Гуннар Стромер заявив у четвер, що уряд аналізує ситуацію і вирішує, чи потрібно змінювати закон.
"Ми повинні запитати себе, чи є добрим нинішній порядок, чи є підстави його переглянути", - сказав Стромер.
Він додав, що Швеція стала "пріоритетною мішенню" для нападів.
"Ми бачимо, що спалення Корану минулого тижня створило загрозу нашій внутрішній безпеці", - сказав він.
Зокрема, інцидент зашкодив заявці Швеції на вступ до НАТО. Президент Туреччини Ердоган заявив, що його країна не може ратифікувати заявку Швеції, доки не припиняться спалення Корану.
Як повідомляв Укрінформ, Рада ООН з прав людини проведе за запитом Пакистану термінове засідання щодо спалення Корану біля мечеті у столиці Швеції.
Фото: parezja.pl