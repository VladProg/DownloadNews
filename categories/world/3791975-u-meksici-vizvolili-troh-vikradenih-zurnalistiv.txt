Трьох журналістів, нещодавно викрадених у південному мексиканському штаті Герреро, вдалося звільнити після пошукових операцій сил безпеки країни.

Про це повідомляє Reuters з посиланням на генеральну прокуратуру штату, передає Укрінформ.
Так, керівники цифрової платформи RedSiete Сільвія Арсе та Альберто Санчес, яких у середу захопили озброєні люди, що увійшли в центральний офіс «Taкco», були звільнені в суботу.
Ще одним журналістом, звільненим у суботу, був Марко Толедо, директор тижневика El Espectador de Taxco, повідомляє влада. Зловмисники також викрали його сина та дружину, яку пізніше вдалося визволити. Сина журналіста досі шукають.
Як повідомляв Укрінформ, у мексиканському містечку Таско, штат Герреро, у період з неділі по середу викрали трьох журналістів та двох їхніх родичів.
Цей випадок називають одним із наймасовіших нападів на репортерів в одному місці в Мексиці. Востаннє таке фіксували у 2012 році, коли в місті Веракрус на узбережжі Мексиканської затоки виявили у каналі тіла трьох новинних фотографів у поліетиленових пакетах. У червні 2011 року протягом тижня троє журналістів були вбиті або зникли безвісти у тому ж місті. Тоді в убивствах звинуватили наркокартель "Зетас".