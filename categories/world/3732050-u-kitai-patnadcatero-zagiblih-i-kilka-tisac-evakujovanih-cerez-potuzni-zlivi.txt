В муніципалітеті Чунцин у центральному Китаї внаслідок повеней і зсувів ґрунту, викликаних триваючими впродовж останніх днів потужними зливами, загинули п’ятнадцятеро людей та понад 4,5 тисячі жителів евакуйовані до безпечних місць.

Про це з посиланням на муніципальну владу повідомляє CGTN, передає кореспондент Укрінформу.
За останніми даними муніципального управління з надзвичайних ситуацій, проливні дощі, які останніми днями накрили райони уздовж річки Янцзи, спровокували повені та численні зсуви ґрунту, порушивши життя понад 130 тисяч людей у 19 районах і округах Чунцина. Висока вода вже знищила в муніципалітеті понад 7 500 гектарів посівів.
Кількість опадів у найбільш постраждалому міському районі Ваньчжоу перевищила 261 міліметр на добу. Лише тут опади спричинили обвалення майже 140 будинків та пошкодження ще понад 220 помешкань.

Для допомоги жителям влада направила до Чунцина тисячі рятувальників та необхідну техніку. Найбільше фахівців-надзвичайників, понад 2,5 тисячі, працюють у Ваньчжоу.

Центральний уряд Китаю спрямував $44 мільйони (320 мільйонів юанів) на допомогу постраждалим від стихійних лих у 16 південних регіонах країни, включаючи муніципалітет Чунцин і сусідню провінцію Сичуань, найбільше потерпають від негоди.
Метеорологи попереджають, що в центральних і східних районах Чунцина сильні дощі та грози триватимуть і впродовж четверга, тому ризик природних катастроф, спричинених надмірними опадами, залишається високим.
Від сильних дощів останніми днями потерпають і інші регіони центрального Китаю, зокрема, провінції Хунань, Аньхой і Гуансі, які лежать в басейні Янцзи, найдовшої річки Євразії і третьої за довжиною у світі (після Нілу й Амазонки), в басейні якої проживає майже третина населення Китаю.
Чунцин є одним із чотирьох міст прямого підпорядкування в Китаї та найбільшим містом країни. Його площа становить близько 82,4 км², а населення перевищує 32 мільйони.
Як повідомляв Укрінформ, центральні регіони Китаю потерпають від аномальних злив – у провінції Хунань від негоди постраждали понад 50 тисяч людей та майже 7 тисяч були евакуйовані до безпечних місць.
Фото: CFP