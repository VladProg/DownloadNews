Вірменія стала 45-ю державою-членом РЄ, яка заборонила смертну кару за будь-яких обставин.

Як передає Укрінформ, про це повідомляє сайт Ради Європи.
Постійний представник Вірменії при Раді Європи посол Арман Хачатрян у присутності Генерального секретаря Марії Пейчинович Бурич здав на зберігання ратифікаційну грамоту, завершивши тим самим процес ратифікації Вірменією Протоколу № 13 до Європейської конвенції про права людини, що передбачає скасування смертної кари незалежно від обставин.
Вірменія стала 45-ою державою – членом Ради Європи, яка ратифікувала цей Протокол. Протокол забороняє смертну кару за будь-яких обставин, зокрема за злочини, скоєні у воєнний час або за неминучої загрози війни. Жодних відступів або застережень до Протоколу № 13 не допускаються.
Цей договір доповнює Протокол № 6 до ЄКПЛ (скасування страти у всіх випадках, за винятком воєнного часу), який ратифікований усіма державами-членами.
Приєднання до обох протоколів є факультативним та свідчить про прихильність держав до повного скасування страти в законодавчому порядку та на практиці.
Як повідомляв Укрінформ, всередині вересня, Національні збори (парламент) Вірменії ратифікували протокол "Про скасування смертної кари у всіх випадках".