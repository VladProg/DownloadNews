У середу в Міланському соборі відбудуться державні похорони колишнього прем'єр-міністра Італії Сільвіо Берлусконі.

Як передає Укрінформ, про це повідомляє агенція ANSA.
Президент Італійської республіки Серджіо Маттарелла, згідно з інформацією ANSA, візьме участь у церемонії в Мілані.
Як повідомляв Укрінформ, колишній прем'єр-міністр Італії Сільвіо Берлусконі помер сьогодні у віці 86 років.
У травні Берлусконі виписали з лікарні в Мілані, куди він потрапив понад шість тижнів тому через лейкемію та легеневу інфекцію.
У лютому цього року Берлусконі розкритикував прем'єр-міністра Італії Джорджу Мелоні за зустріч із Президентом України в Брюсселі. Берлусконі також заявив, що якби Зеленський припинив «атакувати» Донбас, війни не було б.
У відповідь на заяви Берлусконі уряд нинішнього прем'єра Італії Мелоні заявив, що країна твердо та переконливо підтримує Україну.