Уряд Ізраїлю планує побудувати в країні мережу залізничних шляхів вартістю 100 мільярдів шекелів ($27 мільярдів), яка з’єднає віддалені райони зі столичним Тель-Авівом і в майбутньому забезпечить наземне сполучення з Саудівською Аравією.

Про це в неділю на засіданні уряду заявив прем’єр-міністр Біньямін Нетаньягу, передає Укрінформ із посиланням на Reuters.
Прем’єр зробив це оголошення після поїздки минулого тижня високих американських чиновників до Саудівської Аравії з метою пошуку шляхів налагодження офіційних відносин між цією мусульманською державою та Ізраїлем.
Відкриваючи засідання Кабінету міністрів, Нетаньягу намагався уникнути теми конституційної кризи, яка дестабілізує країну протягом останніх семи місяців, завдаючи шкоди її економіці та відносинам із західними союзниками.
Натомість він зосередився на інфраструктурних ініціативах, включно з «Проєктом Єдиного Ізраїлю», який, за його словами, розроблений для скорочення до двох годин чи менше поїздки потягом до ділових і урядових центрів країни.
«Я хотів би додати, що у майбутньому ми також зможемо транспортувати вантажі залізницею з Ейлата до нашого Середземномор’я, а також зможемо з’єднати Ізраїль залізницею із Саудівською Аравією та Аравійським півостровом», – сказав Нетаньягу, додавши, що уряд над цим працює.
Як повідомляв Укрінформ, підрозділ ізраїльської служби безпеки «Маген», що відповідає за охорону міністрів, вирішив посилити охорону деяких урядовців після ухвалення парламентом суперечливого закону про судову реформу.