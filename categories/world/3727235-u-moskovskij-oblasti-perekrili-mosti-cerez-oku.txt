Міністерство транспорту Московської області повідомило про перекриття мостів через річку Оку на південь та схід від Москви, не уточнивши причин цього.

Про це повідомляє Укрінформ із посиланням на Телеграм-канал відомства.
«Просимо сьогодні утриматися від поїздок трасами М-4 "Дон" та М-2 "Крим". Звертаємо увагу, що перекрито міст через річку Оку на Сімферопольському шосе у районі Серпухова», - йдеться у повідомленні.
Додатково інформується також про перекриття мосту через Оку на трасі М-5 «Урал» на схід від Москви.
Телеграм-канал Baza повідомив, що «десятки військових висадилися біля мосту через Оку в районі Серпухова», де «зараз перекрито трасу М2 «Крим» у бік Москви».
Як повідомляв Укрінформ, ватажок ПВК «Вагнер» Євген Пригожин напередодні, 23 червня, оголосив демарш проти російського військового керівництва, зокрема і проти міністра оборони РФ Сергія Шойгу.
За його словами, Шойгу прилітав у Ростов, де особисто провів операцію зі знищення «вагнерівців», тому 25 тисяч найманців Пригожина нібито йдуть на Москву «відновлювати справедливість».