Міністр національної оборони Польщі Маріуш Блащак підтвердив намір зробити Військо Польське найсильнішою сухопутною армією в Європі.

Про це він сказав під час великої військової присяги на святі 16-ї механізованої дивізії на Грюнвальдських полях, передає Укрінформ із посиланням на Польське радіо.

«Військо Польське, переконаний Маріуш Блащак, буде найсильнішою сухопутною армією в Європі», - йдеться в повідомленні.


Міністр указав на важливість стримування агресора, аби Росія не наважилася зайти до Польщі.

«А якщо додати те, що кожен сантиметр польської землі захищає Військо Польське, ми маємо гарантію безпеки нашої Батьківщини», - наголосив очільник міноборони.


На святі 16-ї механізованої дивізії на Грюнвальдських полях присягу склали близько 850 бійців військових, додає Польське радіо

Як повідомлялося, торік у березні в Польщі набув чинності закон «Про захист вітчизни». Ним передбачається, зокрема, збільшення чисельності ЗС країни удвічі - до 300 тисяч - та збільшення видатків на обороноздатність до 3% від ВВП у 2023 році.
Крім збільшення чисельності, відбувається технічна модернізація польської армії та оснащення сучасним обладнанням. Зокрема, йдеться про танки Abrams і K2, корейські легкі бойові літаки FA-50, замовлені американські винищувачі F-35 тощо.
Фото: gov.pl