Ізраїльські війська від 7 жовтня уразили понад 11 тисяч об’єктів у секторі Гази, які належать бойовикам ХАМАС та іншим терористичним угрупованням.

Про це повідомляє Армія оборони Ізраїлю (ЦАХАЛ), передає Укрінформ із посиланням на The Times of Israel.
Зазначається, що вночі сили Ізраїлю завдали удару по будівлі в Джабалії, де перебували бойовики ХАМАС. Багатоповерхова будівля була «розташована поблизу школи, медичного центру та державних установ».
Підконтрольне ХАМАС Міністерство охорони здоров'я Гази заявило, що внаслідок удару в Джабалії загинуло 50 осіб, ще 150 дістали поранення.
Військово-повітряні сили Ізраїлю також завдали ударів по командних центрах ХАМАС та інших терористичних осередках. Крім того, було ліквідовано автомобіль з протитанковими ракетами, що прямував у бік підрозділів бойовиків, що діяли у секторі.
За даними ЗМІ, сьогодні може відкритися пропускний пункт «Рафах» між Газою і Єгиптом.
Як повідомляв Укрінформ, вранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
США, ЄС, Україна та низка інших держав засудили атаки по Ізраїлю.