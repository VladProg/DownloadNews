Міністерство океанів і рибальства Південної Кореї підтвердило, що рівень радіації у водах поблизу країни залишається значно нижчим за стандарти питної води, визначені Всесвітньою організацією охорони здоров’я після початку скидування Японією у море води з «Фукусіма-1».

Як передає Укрінформ, про це повідомляє Yonhap.
Це було перше подібне випробування, проведене в 15 місцях у трьох районах територіальних вод Південної Кореї після того, як минулого четверга Японія почала скидати воду з атомної електростанції «Фукусіма-1» у море.
Міністерство океанів і рибальства оприлюднило результати радіаційних тестів, проведених у п'ятницю в п'яти місцях у південно-східних водах, і планує розкрити решту результатів тестів у 10 інших місцях, як тільки вони будуть доступні.
Згідно з останніми результатами, рівні концентрації цезію-135 і цезію-137 склали 0,067-0,094 і 0,077-0,098 беккереля на літр, відповідно, у порівнянні зі стандартом у 10 беккерелів на літр питної води за стандартами ВООЗ.
Рівень тритію, радіоізотопу водню, склав 6,6-7,1 беккереля на літр.
Уряд Південної Кореї планує провести детальні радіаційні тести в 92 місцях, і прискорені тести в 108 місцях.
Як повідомляв Укрінформ, Японія у четвер почала скидати в море очищену радіоактивну воду з пошкодженої атомної електростанції «Фукусіма-1» попри занепокоєння місцевих рибалок і деяких сусідніх країн щодо впливу цього кроку на навколишнє середовище.
Компанія-оператор АЕС «Фукусіма» Tokyo Electric Power Company (TEPCO) заявила, що у зразках скинутої у море очищеної радіоактивної води з АЕС не виявлено тритію.