Європейський суд загальної юрисдикції у Люксембурзі ухвалив зняття санкцій Євросоюзу з колишнього генерального директора маркетплейсу Ozon Олександра Шульгіна - після того, як він залишив свою посаду.

Як передає Укрінформ, про це повідомляє РБК із посиланням на текст судового рішення, винесеного в середу.
Обмеження щодо Шульгіна запровадили 8 квітня 2022 року. Євросоюз називав його «впливовим бізнесменом» через посаду в Ozon, а також наголошував на участі росіянина у зустрічі з Володимиром Путіним у Кремлі 24 лютого минулого року. Тоді вони спільно обговорювали продовження роботи в умовах санкцій.
Через три дні після рішення ЄС Шульгін залишив посаду та вийшов зі складу ради директорів. У список санкцій внесли уточнення, пов'язане з тим, що менеджер більше не очолює маркетплейс, проте позначка про його впливовість залишилася. Згідно з уточненим обґрунтуванням, він «залучений до економічних секторів, які забезпечують суттєве джерело доходів для уряду» Росії.
У суді захист Шульгіна заявив про безпідставність санкцій щодо росіянина через відсутність його впливу на бізнес після звільнення з компанії. Своєю чергою Рада Євросоюзу не змогла підтвердити своє переконання, що навіть без посади гендиректора у великому маркетплейсі менеджер може мати такі ж впливові позиції.
Як повідомлялося, раніше санкційні обмеження вдавалося зняти лише з родичів російських топбізнесменів.