У Росії зараз існує 6 груп впливу, які ведуть боротьбу між собою за контроль над регіонами, і всі вони вбачають своє майбутнє у форматі існування Росії як імперії.

Таку думку висловив експерт з міжнародної і внутрішньої політики Українського інституту майбутнього Ігор Тишкевич в ефірі Українського радіо, передає Укрінформ.
Серед основних груп еліт в РФ експерт назвав умовно військовий блок, групу ВПК, групу Газпрома і НОВАТЕК, групу Роснєфть і Лукойл, умовно групу Банк Росії і технократів.
"Система влади Путіна базується на тому, що жодна з цих груп не має всієї повноти ресурсів, щоби прихопити і утримувати владу самотужки. Тому їм потрібен арбітр. І Путін є цим арбітром. Паралельно з цим є дуже жорстка конкуренція, вони підсиджують одна одну і ведуть боротьбу за контроль над регіонами. Хоча зараз більшість груп програла, тому що де-факто більшість регіонів під контролем групи технократів. Ключові рішення ухвалюються саме між цими групами, а політична надбудова є політичною ширмою, щоби було "як у людей", - зазначив він.
За словами Тишкевича, початок повномасштабної війни не був в інтересах жодної з цих груп. Проте кожна з них вбачає своє майбутнє у форматі існування Росії як імперії.
"І зараз війна йде за те, чи Росія залишиться саме імперією. І це війна за виживання цих груп. Сама система навряд чи трансформується швидко. Якщо навіть Путіна не стане, питання буде в тому, наскільки і кого будуть обирати як наступника саме ці групи. Будуть консультації, вони спробують знайти якусь компромісну фігуру, недостатньо сильну, яка була б посередником між ними, арбітром. Проблема розпаду Росії можлива лише тоді, коли групи впливу між собою не домовляться за два роки після смерті Путіна. Лише після цього можлива якась відцентрова сила в РФ", - переконаний експерт.
На думку Тишкевича, у кожної еліти є свої напрями. "Роснєфть суттєво втратила свій вплив, бо вони лобіювали інтереси Росії назовні. Група Газпрома залишається при своїх. Група ВПК за рахунок азійського вектору підсилюється. Силовики не беруть участі напряму в цій боротьбі. Питання приватних компаній залишається підвішеним щодо того, під ким вони будуть. Технократи нічого не втратили", - констатував він.
Водночас Тишкевич виділяє так званих порученців - це Рамзан Кадиров, Нєчаєв, Сергій Собянін, а донедавна таким був засновник ПВК "Вагнер" Євгеній Пригожин.
Після смерті Пригожина, на його думку, баланс між елітами в РФ не змінився, "бо це не була війна між ними; це була спроба прорубати двері до "веж Кремля".
Щодо Кадирова, то його, за словами Тишкевича, витягують, коли щось потрібно. При цьому все залежить від ставлення до нього в Кремлі.
За його словами, в історії РФ не було жодного випадку, коли цар залишився б при владі після поразки у війні, адже це спричиняє внутрішню політичну кризу, боротьбу за владу.
"Тоді Росія займається вирішенням своїх проблем. І це час, коли інші держави можуть ним скористатися, щоби відв’язатися від Росії і стати більш потужними. Нам не треба думати, хто там стане керівником, бо вони всі працюватимуть на відновлення імперії. У нас буде час у 5-6 років", - вважає він.
Як повідомлялося, Україна на засіданні Ради міністрів ЄС із закордонних справ, що відбулася в Києві, закликала розпочати предметну роботу над 12-м пакетом санкцій проти РФ.