В аеропорту Амстердама "Схіпгол" скоротять кількість рейсів, щоб зменшити шум у житлових районах поблизу летовища.

Про це повідомляє Укрінформ з посиланням на NOS.
"Наступного року максимальну кількість рейсів в аеропорту скоротять з 500 тис. до 452,5 тис.", – йдеться у повідомленні.
Зазначається, що не буде заборони на рейси приватних літаків в аеропорту, який також наразі залишається відкритим вночі для авіасполучення.
Також зменшиться кількість нічних рейсів. Замість максимальних 32 тис. рейсів за рік у нічний час буде дозволено злітати та приземлятися 28,7 тис. літакам.
Наразі уряд вивчає часткову заборону нічних рейсів, що раніше було запропоновано адміністрацією аеропорту "Схіпгол". У такий спосіб уряд хоче з’ясувати, якими будуть наслідки, і почути позицію, зокрема, авіакомпаній.
Крім того, може бути обмежено використання злітно-посадкових смуг, які найбільше заважають місцевим жителям.
Як повідомляв Укрінформ, круїзним лайнерам заборонили заходити у центр Амстердама, щоб зменшити забруднення.