Міністерство закордонних справ Великої Британії в четвер оголосило про евакуацію сімей британських дипломатів із Ізраїлю як "запобіжний захід".

Про це повідомляє BBC, передає Укрінформ.
У британському зовнішньополітичному відомстві наголосили, що посольство Великої Британії в Ізраїлі залишається відкритим і продовжить надавати консульські послуги тим, хто потребує допомоги.
Уряд Британії рекомендує своїм громадянам утриматися від будь-яких поїздок до Ізраїлю без крайньої необхідності.
British Airways заявила в середу, що призупиняє всі рейси в країну після того, як наказала повернутися літаку, який прямував до Тель-Авіва, з міркувань безпеки.
Авіакомпанії Virgin Atlantic, EasyJet, Ryanair, Wizz Air, Air France, Lufthansa та Emirates також призупинили рейси.
Британський уряд підтвердив, що 17 громадян країни, включаючи дітей, загинули або зникли безвісти після нападу ХАМАС на Ізраїль.
Напередодні Ізраїль відвідав глава МЗС Великої Британії Джеймс Клеверлі, де він заявив, що Сполучене Королівство має «непохитну солідарність» на тлі ознак того, що Ізраїль має намір провести наземну військову операцію в Газі.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.