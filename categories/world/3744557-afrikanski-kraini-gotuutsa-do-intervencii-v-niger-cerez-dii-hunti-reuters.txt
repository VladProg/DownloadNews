Країни Африки та організації Економічного співтовариства західних країн Африки (ECOWAS) знову пригрозили здійснити інтервенцію до Нігеру, якщо місцева хунта не поверне до влади законного президента Мохамеду Базуму.

Про це повідомляє Reuters, передає Укрінформ.
Комісар організації ECOWAS з політичних питань, миру і безпеки Абдель-Фатау Муса заявив, що керівники оборонних відомств країн Західної Африки «розробили план можливого військового втручання» з метою скинути заколотників, які здійснили військовий переворот у Нігері в кінці липня.
Представник ECOWAS також додав, що керівники міністерств розробили порядок підготовки та терміни розгортання військових сил, і не збираються ставити до відома хунту Нігеру, коли та де можуть завдати удару. Рішення про вторгнення буде прийняте главами держав організації.
«Тут опрацьовано всі елементи, які увійдуть у будь-яку можливу інтервенцію, включно з необхідними ресурсами, способами та термінами розгортання сил», — заявив Муса під час триденного візиту до столиці Нігерії Абуджі.
Напередодні ECOWAS направила до Нігеру делегацію для пошуку «прийнятного рішення», але, за даними джерел Reuters, зустріч в аеропорту з представниками хунти «не привела до прориву в перемовинах». Муса додає, що хотів, аби дипломатія спрацювала, але хунті в Нігері дали зрозуміти, що ті «ще мають час зробити все необхідне».
Reuters додає, що організація вже запровадила санкції проти Нігеру і поставила ультиматум путчистам: якщо до неділі, 6 липня, заколотники не повернуть владу обраному президенту Мохамеду Базуму, організація може санкціонувати військову інтервенцію.
The Africa Report тим часом повідомляє, що президент Нігерії Бола Тінубу вже звернувся до парламенту з проханням погодити мобілізацію Збройних сил країни для можливої інтервенції у сусідню країну, оскільки дипломатичний шлях розв’язання ситуації наразі «видається все менш реальним».
Як повідомляв Укрінформ, у Нігері група військових заявила про усунення від влади демократично обраного президента Мохамеда Базума та його уряду.
Натовпи прибічників хунти 30 липня пройшли маршем у столиці країни Ніамеї. Дехто з них розмахував російськими прапорами і вигукував ім’я президента РФ Путіна.
Речник Державного департаменту США Метью Міллер заявляв, що у Вашингтоні не мають доказів, які вказували би на причетність РФ або ПВК «Вагнер» до подій у Нігері, проте не виключають, що Кремль прагне скористатися нестабільністю в цій країні.