Домінік Рааб пішов у відставку з посади віцепрем'єр-міністра та міністра юстиції Великої Британії після завершення розслідування звинувачень у булінгу.

Як передає Укрінформ, про це повідомляє CNN.
Перевірку щодо Рааба провів незалежний слідчий Адам Толлі після восьми офіційних скарг на його поведінку під час виконання ним обов’язків міністра закордонних справ, міністра з питань Brexit та міністра юстиції у британському уряді.
Рааб заявив, що вирішив піти у відставку після того, як офіційне розслідування встановило, що деякі претензії проти нього були виправданими.
«Я закликав провести розслідування та зобов’язався піти у відставку, якщо буде виявлено будь-які факти булінгу. Я вважаю, що важливо дотриматись свого слова», – зазначив Рааб.
Він зауважив, що розслідування “відхилило усі звинувачення, крім двох”, та дійшло висновку, що чиновник жодного разу протягом чотирьох з половиною років “не лаявся і не кричав на когось, не кажучи вже про те, щоб кидати що-небудь або іншим чином фізично залякувати когось, а також не намагався навмисно принизити когось”.
Рааб обіймав кілька посад у британському уряді після приходу в 2015 році як молодшого міністра. Окрім посади віцепрем’єр-міністра, він також був міністром юстиції та лорд-канцлером в уряді прем’єр-міністра Ріші Сунака.
Фото: Jordan Pettitt/PA Images/Getty Images