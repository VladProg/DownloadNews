Земельний суд у німецькому Брауншвайзі відмовився задовольнити позов екоактивістів та організації Greenpeace проти автомобільного концерну Volkswagen.

Як передає Укрінформ, про це повідомляє Reuters.
Троє позивачів - двоє керівників Greenpeace в Німеччині та екологічна активістка Клара Маєр — стверджували у позові, що автовиробник порушує їхні основні свободи через вплив на зміну клімату.
Суд відхилив позов, проте екологічні активісти вже пообіцяли подати апеляцію на рішення першої інстанції.
Зі свого боку, у Volkswagen привітали рішення суду, повторивши свій попередній аргумент про те, що цивільні позови проти окремих компаній не є правильним способом визначення дій щодо зміни клімату.
Зазначається, що німецький автовиробник зіткнеться зі слуханням іншого позову вже 24 лютого в Детмольді.
Фермер, якого також підтримує Greenpeace, стверджує, що викиди автовиробника руйнують його землю та загрожують його засобам існування.
Як повідомляв Укрінформ, у Нідерландах сотні кліматичних активістів перекрили одну з головних доріг до Гааги - шосе А12 - на знак протесту проти витрачання мільярдів у Нідерландах на субсидії для виробників викопного палива.
Фото: DPA