Щонайменше двоє сербів зазнали поранень під час сутичок на півночі частково визнаного Косова сьогодні після того, як миротворчі сили НАТО KFOR та косовська поліція застосували силу проти демонстрантів.

Як передає Укрінформ, про це повідомляє AP.
Сьогодні косовська поліція та представники військової місії, Kosovo Force (KFOR), під егідою НАТО охороняли будівлі муніципалітетів у Звечані, Лепосавічі, Зубін-Потоці та Мітровіці, чотирьох гомадах на півночі, де минулого місяця відбулися дострокові вибори.
Голосування здебільшого бойкотували етнічні серби, які складають більшість населення у цих регіонах. Лише етнічні албанці та представники інших меншин обиралися на посади мерів.
Етнічні серби зіткнулися з поліцією біля будівлі муніципалітету, коли вони намагалися захопити одну з місцевих громад, куди мери етнічних албанців увійшли минулого тижня за допомогою косовської влади.
Як повідомляє портал b92, серби у Звечані зазнали нападу, двоє людей отримали поранення внаслідок сутичок.
Як повідомлялося, у Косово два дні тому розпочалися зіткнення між місцевою поліцією та учасниками акцій, котрі протестують проти приходу до влади мерів, що є етнічними албанцями, у районах проживання сербського населення.
Серби, які становлять більшість населення північного регіону Косова, не визнають незалежності краю і все ще вважають Белград своєю столицею.
Етнічні албанці становлять понад 90% населення Косова в цілому.
Серби відмовилися брати участь у місцевих виборах у квітні, й кандидати-албанці виграли всі чотири муніципалітети з явкою 3,5%.
Місцеві серби, за підтримки Белграда, заявили, що не визнають мерів, оскільки вони їх не представляють.
Фото: АА