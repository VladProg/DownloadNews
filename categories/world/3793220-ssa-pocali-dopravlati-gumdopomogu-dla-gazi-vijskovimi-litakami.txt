Сполучені Штати задіяли військово-транспортні літаки C-17 Globemaster, щоби доправити більше гуманітарної допомоги для жителів сектору Гази, зібраної зусиллями ООН.

Про це повідомив на пресбрифінгу речник Пентагону генерал Патрік Райдер, передає кореспондент Укрінформу.
«Сьогодні Сполучені Штати переправили повітрям 24,5 тонни... гуманітарної допомоги ООН, щоби забезпечити жителів Гази життєво необхідними медичними засобами, теплим одягом, продовольством і харчуванням», - зауважив представник оборонного відомства США.
Додаткові рейси очікуються найближчими днями, додав Райдер. Він уточнив, що військово-транспортна авіація застосовується з гуманітарною метою згідно із запитом Агентства США з міжнародного розвитку USAID.
Раніше допомога надавалася комерційними авіалініями.
Як повідомляв Укрінформ, напередодні президент США Джо Байден заявив, що Сполучені Штати не припинять докладати зусиль, аби звільнити всіх заручників у секторі Гази, а також збільшити постачання гуманітарної допомоги цивільним жителям.