В Японії у східній префектурі Тіба у четвер вранці стався потужний землетрус. Відчутні поштовхи сколихнули й столицю країни Токіо.

Про це передає Укрінформ із посиланням на японське Метеорологічне агентство повідомляє Kyodo.
За даними агентства, о 4:16 ранку було зафіксовано підземні поштовхи магнітудою 5,2 за японською 7-бальною шкалою сейсмічної інтенсивності в префектурі Тіба та магнітудою 4.0 у районі Токіо.
Епіцентр землетрусу знаходився на півдні префектури Тіба на глибині близько 40 кілометрів.
Як зауважили метеорологи, востаннє землетрус магнітудою вище 5.0 балів фіксували в Тіба в березні 2012 року.
У результаті події, в Тіба дві жінки отримали незначні травми, з Токіо інформації про постраждалих не надходило. Наразі місцева влада уточнює дані про постраждалих та завдані стихією збитки.
Землетрус порушив залізничне сполучення в постраждалому регіоні. Деякі рейси Східних японських залізниць, які курсують через префектуру Тіба, були зупинені або затримані.
В Метеорологічному агентстві застерегли, що упродовж наступного тижня в районах, де були зареєстровані сильні поштовхи, можуть статися нові потужні землетруси, магнітудою значно вище 5.0 балів.
Як повідомляв Укрінформ, префектуру Ішікава в центральній частині Японії, яка постраждала від потужного землетрусу минулої п’ятниці, в середу вранці знову сколихнув підземний поштовх.