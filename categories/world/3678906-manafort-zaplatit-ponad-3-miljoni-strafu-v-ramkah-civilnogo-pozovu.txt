Колишній голова президентської кампанії Дональда Трампа у 2016 році Пол Манафорт погодився заплатити 3,15 мільйона доларів за врегулювання цивільного позову, поданого Міністерством юстиції США у зв’язку з його незадекларованими іноземними банківськими рахунками.

Як передає Укрінформ, про це повідомляє AP.
Коли Мін'юст США подав цивільний позов у квітні 2022 року, прокурори заявили, що Манафорт не розкрив дані про понад 20 офшорних банківських рахунків, які він наказав відкрити у Великій Британії, на Кіпрі, у Сент-Вінсенті та Гренадинах.
Правоохоронці вимагали від Манафорта сплатити штрафи, пеню та відсотки, стверджуючи, що він не подав документи до федеральної податкової з деталізацією рахунків і не вказав гроші у своїх деклараціях про доходи.
Також у Мін'юсті США заявили, що ці неправдиві податкові декларації були подані з 2006 по 2015 роки і що Міністерство фінансів повідомило Манафорту про штрафи ще в липні 2020 року.
Як повідомляв Укрінформ, самого Манафорта було засуджено до 7,5 років позбавлення волі, але в грудні 2020-го він був помилуваний тодішнім президентом Трампом.
Фото: Justin Lane/EPA