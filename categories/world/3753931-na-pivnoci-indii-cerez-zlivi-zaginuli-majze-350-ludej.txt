Згідно зі звітами уряду північного індійського штату Хімачал-Прадеш, з червня щонайменше 348 людей загинули внаслідок зсувів та раптових повеней, спричинених зливами.

Як передає Укрінформ, про це повідомляє ВВС.
У місті Шимла, столиці штату Хімачал-Прадеш, загинули майже 80 осіб, йдеться у повідомленні.
Головний міністр Суквіндер Сукху заявив, що збитки штату від негоди перевищили 100 мільярдів рупій (1,2 мільярда доларів США).
Понад 2220 будинків були знищені, ще 10 000 частково пошкоджені. З ладу виведені 300 магазинів.
Крім того, у результаті затяжних дощів загинули майже десять тисяч птахів і понад шість тисяч великої худоби та інших тварин.

У регіоні було зафіксовано 131 зсувів ґрунту та 60 раптових повеней. Дороги у Шимлі заблоковані поваленими деревами, купами бруду та камінням.
Як повідомляв Укрінформ, кількість жертв внаслідок сильних злив у штаті Хімачал-Прадеш на півночі Індії зросла до 71.
Фото: Getty Images