Проєкт «Checkpoint Peace – No Peace Without Justice» завершився в п’ятницю в Берліні перформансом поруч з будівлею Рейхстагу (місце роботу Бундестагу ФРН) і дискусією в Інституті Пілецького.

Про це повідомляє кореспондент Укрінформу.
«Це завершальна акція піврічного проєкту. Вона про те, що не може бути жодного миру, мирних переговорів без урахування процесу правосуддя», - розповіла агентству член асоціації молодих українців у Німеччині Vitcshe Катерина Тарабукіна.
Вона нагадала, що протягом півроку було проведено багато різноманітних акцій в різних локаціях, а ця поруч з Бундестагом на березі Шпрее покликана привернути як увагу політиків, так і численних туристів, які, зокрема, катаються річковими трамваями.
У перформансі взяли участь 6 «голубів миру» з банером, лунала пісня «Танець миру» та тексти українського письменника, поета Сергія Жадана.
Проєкт «Checkpoint Peace» загалом, за словами Тарабукіної, висвітлював з різних боків ситуацію щодо абстрактного миру, чому це широко дискутується у Німеччині. Митці, активісти та науковці відображали значення миру за допомогою різних засобів, таких як наукові дослідження, мистецькі інтервенції, публічні дії, музика та відео тощо.
Після перформансу в Інституті Пілецького відбулася дискусія, під час якої українські та німецькі експерти намагалися пояснити, як люди в ФРН сприймають мир, як німецька політика пам’яті на тлі десятиліть «мирної» політики щодо Росії сформувала ідею пацифізму; як українці сприймають заклики розпочати мирні переговори в умовах, коли щодня Росія обстрілює мирні міста, катує, ґвалтує і вбиває українців. Також відбувся кінопоказ кліпів про проєкт і лунала музика.






Проєкт Checkpoint Peace завершився низькою заходів у Берліні // Фото: Ольга Танасійчук, Укрінформ





































Міждисциплінарний меморіальний проєкт «Checkpoint Peace» (співзвучно з широко відомим місцем у німецькій столиці «Checkpoint Charlie» – пункт пропуску між західних і східним Берліном за часів існування славнозвісного Берлінського муру) поставив собі за мету «підсвітити» білі плями історії, пролити світло на суперечливі радянські меморіальні місця та поставити під сумнів деякі історичні міфи.

Checkpoint Peace реалізований у співпраці асоціації молодих українців у Німеччині Vitsche та платформи TU Mariupol за підтримки Празького центру громадянського суспільства. Він з'явився як реакція на перший рік повномасштабного вторгнення Росії в Україну.