Прем’єр-міністр Японії Кішіда Фуміо розпочав дводенний візит до Південної Кореї.

Про це повідомляє NHK, передає Укрінформ.
Як зазначається, уперше за 12 років прем’єр-міністр Японії відвідує Корею з метою переговорів на найвищому рівні.
Офіс президента Південної Кореї Юн Сок Йоля очікує, що візит Кішіди надасть імпульсу для човникової дипломатії, тобто проведення переговорів за участю посередника.
Очікується, що лідери двох країн домовляться про розширення двостороннього співробітництва в галузі безпеки з метою вирішення таких проблем, як ядерна та ракетна програми Північної Кореї.
Крім того, лідери поділяться інформацією щодо реалізації плану про врегулювання трудового питання воєнного часу.
Як повідомляв Укрінформ, Японія і Південна Корея домовилися відновити діалог між своїми фінансовими відомствами, що стало кроком до нормалізації двосторонніх відносин.