Колишньому міністрові юстиції Словаччини Штефану Харабіну загрожує до трьох років ув’язнення за публічне схвалення дій президента РФ Володимира Путіна в Україні.

Як передає Укрінформ, про це повідомляє Dennik N.
«Я зробив би те саме, що зробив Путін щодо подій в Україні», – написав він у соцмережах у лютому минулого року – наступного дня після початку повномасштабного російського вторгнення.
1 червня спеціальна прокуратура висунула проти нього обвинувачення щодо цього запису.

Прессекретар прокуратури Яна Текельова зазначила, що Харабіна звинувачують у «злочині наклепу стосовно нації, раси та переконань, а також у схваленні злочинного діяння».
Очікується, що суддя Спеціалізованого кримінального суду Ян Бувала ухвалить щодо обвинувального акту відповідне рішення.
Якщо ексміністра, який раніше очолював Верховний суд і Раду судів, а також висувався кандидатом на посаду президента, визнають винним, його загрожує до трьох років позбавлення волі.