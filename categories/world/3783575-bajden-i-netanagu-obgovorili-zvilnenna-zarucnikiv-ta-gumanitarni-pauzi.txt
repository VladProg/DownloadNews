Звільнення заручників із полону ХАМАСу, забезпечення гуманітарних пауз та зменшення жертв серед цивільних у Газі обговорили під час телефонної розмови в понеділок президент США Джо Байден і прем’єр-міністр Ізраїлю Беньямін Нетаньягу.

Про це йдеться в офіційному повідомленні Білого дому, поширеному за результатами переговорів, передає Укрінформ.
«Президент і прем'єр-міністр обговорили поточні зусилля щодо звільнення заручників, утримуваних ХАМАСом, в тому числі багатьох дітей і певної кількості американських громадян», - зазначається у повідомленні.
Лідери позитивно оцінили збільшення обсягів гуманітарної допомоги впродовж останнього тижня, обговоривши необхідність посилення цього потоку в подальшому.
Президент Байден підтвердив непохитну підтримку Ізраїлю з боку США, захисту ізраїльських громадян від ХАМАСу та інших загроз. Водночас глава Білого дому наголосив на необхідності захисту цивільних палестинців та зменшення шкоди під час військових операцій у секторі Гази.
«Лідери обговорили можливість тактичних пауз, щоби надати цивільним можливість безпечно залишити райони, де тривають бойові дії, забезпечити надходження допомоги до осіб, які її потребують, та звільнити потенційних заручників»,- зазначається у документі.
Крім того, сторони обговорили ситуацію на Західному березі річки Йордан та необхідність притягнення екстремістів до відповідальності за насильницькі дії.
Як повідомляв Укрінформ, державний секретар США Ентоні Блінкен впродовж останніх днів відвідав Ізраїль, Йорданію й Туреччину. Основна тема зустрічей глави американської дипломатії в цих країнах стосувалася врегулювання ситуації на Близькому Сході.
Фото: X