Фінські прикордонники заявили, що в країну більше не впускатимуть велосипедистів із сусідньої Росії.

Як передає Укрінформ, про це повідомляє Yle.
В останні дні на фінсько-російському кордоні були помічені зміни також у транспортних засобах, які використовуються для в'їзду до Фінляндії.
За словами заступника командувача Прикордонної служби Південно-Східної Фінляндії Юкка Луккарі, нелегальні мігранти все частіше намагалися в'їхати до Фінляндії велосипедами.
«За останній тиждень таких випадків було близько 30. Це явище, що вочевидь зростає», - сказав він.
Луккарі додає, в минулому люди, які перетинали кордон велосипедами, використовували їх для коротких місцевих поїздок.
«Тепер люди намагалися перетнути кордон без необхідних паперів, без працюючих велосипедних ліхтарів та шоломів», - сказав він.
Зазначається, що коли було помічено, що велосипедистів стає дедалі більше, було вирішено боротися із цим явищем. З минулого четверга люди не можуть в'їжджати до Фінляндії з Росії на велосипедах через прикордонні переходи на південному сході країни.
«З точки зору Фінляндії цілком виправдано зосередити контроль на автомобільному транспорті. Це допоможе краще контролювати потік через кордон», – сказав Луккарі.
Першими про те, що Фінляндія більше не пускає велосипедистів із РФ, написали російські ЗМІ.
Раніше Фінляндія заборонила в'їзд російських легкових автомобілів. У вересні прикордонна служба оголосила, що автомобілі, зареєстровані в Росії, більше не пропускатимуть до Фінляндії.
Як повідомляв Укрінформ, прикордонна служба Фінляндії заявила про введення в експлуатацію тестової ділянки огорожі завдовжки близько трьох кілометрів у містечку Пелкола в Іматрі, що на кордоні з Росією.
Фото: Antro Valo / Yle