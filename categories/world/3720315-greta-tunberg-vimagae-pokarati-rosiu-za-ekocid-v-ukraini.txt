Знищивши греблю Каховської ГЕС, Росія спричинила екоцид, за що обов’язково мусить бути покарана.

Як повідомляє кореспондент Укрінформу, про це на своїй сторінці у мережі Твіттер написала шведська екоактивістка Грета Тунберг.

“Цей екоцид - продовження невиправданого повномасштабного вторгнення Росії до України. Це - ще один злочин, що відняв у світу мову. Наші погляди знову прикуті до Росії, яка мусить бути притягненою до відповідальності за свої злочини”, - написала Тунберг.

Як повідомляв Укрінформ, російські війська 6 червня здійснили підрив Каховської ГЕС. У зв’язку з цим є ризики підтоплення енергетичних об’єктів на Херсонщині, зокрема Херсонської ТЕЦ. Триває евакуація населення з потенційних районів затоплення.

Сьогодні Володимир Зеленський звернувся до представників світової екологічної спільноти, закликавши їх консолідувати зусилля, щоб Росія понесла відповідальність за екоцид, а Україна не залишилася наодинці з трагедією.