Три жінки постраждали внаслідок вибуху, який стався в неділю в художній студії Академії мистецтв у польському місті Щецині.

Про це повідомляє Польське радіо, передає Укрінформ.

Усіх трьох потерпілих забрали до лікарні, одну з жінок довелося перевозити гелікоптером.

Як розповіла речниця станції швидкої допомоги в Щецині Пауліна Хейгель, наймолодшій з поранених - близько 20 років, в неї опіки майже 90% поверхні тіла. Жінка перебуває в дуже тяжкому стані.
«Дві інші жінки, віком 33 та 40 років, були доставлені до лікарень з опіками грудей та обличчя», - додала Хейгель.


Причина вибуху поки що невідома. «Ймовірно, він стався під час роботи з денатуратом», - припускає Польське радіо.
Як повідомляв Укрінформ, у Парижі стався вибух газу, внаслідок якого постраждали щонайменше 37 осіб.
Фото: Krzysztof Hadrian / Agencja Wyborcza.pl