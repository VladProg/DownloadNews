Джо Байден під час зустрічі з прем’єр-міністром Китаю Лі Цяном на полях саміту G20 в Індії сказав йому, що Сполучені Штати не мають наміру стримувати розвиток КНР.

Як передає Укрінформ, про це Байден розповів на пресконференції у столиці В’єтнаму, текстову версію якої публікує Білий дім.
«Ми говорили про те, про що йшлося на конференції (саміті G20 – ред.) в цілому. Ми говорили про стабільність… Це було зовсім не протистояння», - сказав президент США.
Він наголосив, що Сполучені Штати не прагнуть стримувати розвиток Китаю чи роз’єднання двох найбільших економік світу.
«Про що була ця поїздка – вона була менше про стримування Китаю. Мова не йде про ізоляцію Китаю… Я не хочу стримувати Китай. Я просто хочу переконатися, що у нас є відносини з Китаєм, які розвиваються», – сказав Байден, додавши, що такі зустрічі на найвищому рівні є важливим способом «переконатися, що ми говоримо про одне й те саме».
Американський лідер також висловив припущення, що економічні труднощі Китаю утримають Пекін від спроби силою встановити контроль над Тайванем.
«Зараз у Китаю складні економічні проблеми з цілої низки причин… Тому я не думаю, що Китай вторгнеться на Тайвань», - зазначив він, припустивши, що Пекін наразі не має такої потужності, як раніше.
Водночас Байден підкреслив, що Сполучені Штати не відмовляться від обмеження доступу Китаю до матеріалів, що можуть бути використанні з військовою метою.
«Чого я не збираюся робити, так це продавати Китаю матеріали, які посилять його здатність створювати більше ядерної зброї, активніше розвивати військову діяльність, яка суперечить тому, що більшість країн у регіоні вважає позитивним розвитком», - заявив президент США.
«Але, як я вже сказав, ми щиро не хочемо завдати шкоди Китаю. Нам усім буде краще, якщо Китаю буде добре, і будуть дотримуватись міжнародні правила», - додав Байден.
Зауважимо, що китайська сторона про зустріч прем’єра з американським лідером наразі не інформує.
Як повідомляв Укрінформ, прем’єр-міністр КНР Лі Цян заявив, що між Китаєм і Європейським Союзом немає геополітичного протистояння чи конфлікту інтересів.
Фото: ОП