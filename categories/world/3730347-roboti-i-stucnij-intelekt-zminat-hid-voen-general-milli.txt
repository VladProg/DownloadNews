Збройні сили США планують оприлюднити нову доктрину щодо модернізації у довгостроковій перспективі, яка включатиме використання штучного інтелекту та квантових обчислень.

Про це повідомив голова Об’єднаного комітету начальників штабів США Марк Міллі під час пресконференції, передає Укрінформ із посиланням на Голос Америки.
Генерал наголосив, що одним із завдань Сполучених Штатів є оптимізація технологій, зокрема штучного інтелекту, для ведення війни. “Ми робимо це не для того, щоб вести війну, а для того, щоб стримати війну великих держав”, - пояснив Міллі.
Як нагадує ГА, під час Форуму національної безпеки на Капітолійському пагорбі у червні генерал заявив, що технології, здатні навіть до відтворення емоцій, матимуть “фундаментальний вплив“ на військових.
Стосовно питання про те, наскільки швидко нова технологія стане доступною та як буде адаптована до військових цілей, Міллі зауважив: “Це швидко наближається”. При цьому він згадав прогноз експертів про військову адаптацію технологій штучного інтелекту вже через п’ять років.
“Це технологія, яку наші опоненти використовуватимуть проти нас, і нам буде вигідно дістатися туди першими”, – зазначив голова Об’єднаного комітету начальників штабів США.
Він висловив переконання, що в найближчі 10-15 років приблизно третина найсучасніших збройних сил світу буде роботизованою.
Зокрема робототехніка відіграватиме все більшу роль у безпілотних апаратах – повітряних, морських і наземних. Генерал нагадав, що вже сьогодні вони стають важливими компонентами чи не кожної армії.
“Міллі прогнозує безпілотні військово-повітряні сили та військово-морський флот “без матросів” чи й танк без екіпажу“, - додає Голос Америки.
Як повідомлялося, Головнокомандувач ЗСУ Валерій Залужний під час телефонної розмови Марком Міллі заявив, що українським військам вдалося перехопити стратегічну ініціативу на полі бою.
Фото: АА