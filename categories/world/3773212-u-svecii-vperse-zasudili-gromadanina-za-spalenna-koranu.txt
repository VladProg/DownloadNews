У Швеції вперше засудили громадянина за використання мови ненависті під час спалення священної книги мусульман Корану.

Як передає Укрінформ, про це повідомляє Bloomberg.
Районний суд у місті Лінчепінг визнав винним 27-річного громадянина Швеції в «агітації проти етнічної чи національної групи». Суд постановив, що попри законність акту спалення Корану, чоловік мав намір погрожувати мусульманам, публікуючи відео, на якому молодик спалює релігійну книгу.
«Суд встановив, що відео спрямоване на мусульман, а не іслам як релігію. Зміст відео та спосіб, у який воно було опубліковане, чітко показує, що основною метою підсудного не могло бути нічого іншого, окрім погроз і вираження неповаги», – йдеться у заяві суду.
Зазначається, що відео було оприлюднене 11 вересня 2020 року у соціальній мережі Х. На кадрах зображено спалювання Корану разом із беконом на грилі для барбекю. У відеоролику також лунала музика, яка, згідно із постановою суду, «тісно пов’язана» із терористичною атакою на мечеті у Новій Зеландії у 2019 році.
Обвинувачений проходитиме дворічний випробувальний термін і може отримати інше покарання, якщо його засудять повторно, йдеться у матеріалі.
Громадянин Іраку, відповідальний за більшість спалень Корану у Швеції цього року, наразі теж перебуває під слідством за той самий злочин, що і громадянин Швеції у четвер.
Як повідомляв Укрінформ, у Швеції та Данії неодноразово відбувалися акції зі спалення примірників Корану. Низка країн, таких як Катар, Йорданія, Марокко, Туреччина, ОАЕ, Іран, Ірак і Ємен, висловили протести у відповідь.
Фото: vlasno.info