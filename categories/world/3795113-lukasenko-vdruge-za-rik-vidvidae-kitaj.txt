Самопроголошений президент Білорусі Олександр Лукашенко 3-4 грудня відвідає Китай.

Як передає Укрінформ, про поїздку повідомляє білоруське державне інформагентство БЕЛТА.
Зазначається, що в Пекіні відбудуться переговори Лукашенка з лідером Китаю Сі Цзіньпіном, ключовими питаннями яких стануть торговельно-економічне, інвестиційне та міжнародне співробітництво. Детальної програми візиту Мінськ не оприлюднив.
Нинішній робочий візит стане другою поїздкою білоруського диктатора до КНР. Попереднього разу під час офіційного візиту 28 лютого - 2 березня Лукашенка помпезно зустрічали в Пекіні салютом і військовими почестями.
Китайські ЗМІ й дипломатичне відомство країни про цей візит очільника Білорусі ще не повідомляють.
Як повідомлялося, Китай реалізовує у Білорусі масштабний проєкт індустріального парку «Великий Камінь», особливої економічної зони, яка мала стати найбільшою створеною Китаєм у Європі.
Будівництво розпочалось у 2015-му році й мало завершитись до 2030-го. В проєкт уже інвестовано до одного мільярда доларів, більша частина яких китайські.
Роботи загалом успішно просувались до виборів президента Білорусі 2020-го року, результати яких режим Лукашенка брутально фальсифікував, за що проти Білорусі країни Заходу запровадили санкції.
Після західних санкцій проти Білорусі за її співучасть у російському вторгненні в Україну, розпочатому 24 лютого минулого року, перспективи амбітного проєкту взагалі стали сумнівними. Про нього відтоді не згадують ні білоруська сторона, ні китайська.
Як повідомляв Укрінформ, у Міжнародній Федерації Товариств Червоного Хреста і Червоного Півмісяця (МФЧХ) 1 грудня повідомили про призупинення членства білоруського представництва.