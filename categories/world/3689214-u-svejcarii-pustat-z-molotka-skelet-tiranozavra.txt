У квітні в Швейцарії вперше відбудеться аукціон, на якому продаватимуть скам’янілий скелет тиранозавра.

Як повідомляє кореспондент Укрінформу, про це пише Reuters.

“Очікується, що величезного хижака на ім’я TRX-293 Трініті, куплять за 5-8 млн швейцарських франків (5,43-8.7 млн дол США), коли його буде виставлено на продаж у Цюриху 18 квітня”, - йдеться у матеріалі.

Зазначається, що висота Трініті - 3,9 метра, а довжина - 11,6 метра.
“Це - лише третій скелет тиранозавра, виставлений на аукціон, та перший - у Європі”, - стверджує Reuters.

Агентство звертає увагу, що майже всі інші відомі скам’янілі рештки тиранозаврів знаходяться у музеях, тож подібні лоти викликають величезний інтерес у потенційних покупців. Два інші виявлені у Північній Америці тиранозаври на прізвиська Сью та Стен, були продані за 8,4 млн дол та 31,8 млн дол, коли пішли з молотка у 1997-му та 2020-му роках.