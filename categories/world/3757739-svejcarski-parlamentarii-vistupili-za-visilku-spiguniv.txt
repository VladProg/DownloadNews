Уряд Швейцарії має послідовно висилати із країни російських та інших іноземних шпигунів.

Таке рішення ухвалив парламентський комітет Національної ради, великої палати парламенту Конфедерації із закордонних справ, повідомляє Укрінформ із посиланням на Swissinfo.
Цю ініціативу комітету ще мають схвалити найбільша палата парламенту, а також мала (Рада кантонів). Якщо пропозицію приймуть, уряд буде зобов'язаний висилати з країни всіх іноземців, що мають дипломатичний та інший статус недоторканності і які займаються забороненою розвідувальною діяльністю, ставлять під загрозу внутрішню або зовнішню безпеку Швейцарії, а також роль цієї країни як держави, яка приймає у себе штаб-квартири найважливіших міжнародних організацій.
Як пише видання, поточну практику уряду, який дуже неохоче висилає або засуджує співробітників іноземних спецслужб і терпить їхню присутність доти, доки їх шпигунська діяльність не почне реально загрожувати внутрішній безпеці Швейцарії, підтримала лише дуже невелика кількість членів комітету.
За даними Федеральної розвідувальної служби Швейцарії (NDB) з початку війни Росії проти України масштаби шпигунської діяльності РФ у Швейцарії зросли дуже помітно.
Заборонена розвідувальна діяльність у Швейцарії, тим часом є кримінальним діянням. Проблема ж полягає в тому, що особи, викриті в шпигунстві, часто належать до дипломатичного корпусу і мають імунітет. Заарештувати та засудити їх не можна, але можна вислати.
Як повідомлялося, за даними швейцарських спецслужб, у країні під виглядом дипломатів можуть працювати десятки російських шпигунів. З приблизно 220 осіб, акредитованих при російських дипломатичних і консульських представництвах у Женеві та Берні як дипломатичний, технічний або адміністративний персонал, ймовірно, не менше третини, як і раніше, працюють на російські спецслужби, йшлось у доповіді спецслужб Швейцарії.
Фото: pixabay.com