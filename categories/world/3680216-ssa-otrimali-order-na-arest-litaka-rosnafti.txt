США отримали ордер на арешт літака Boeing, який належить російській нафтовій компанії «Роснафта».

Про це повідомили в міністерстві юстиції США, передає Укрінформ з посиланням на Reuters.
Окружний суд США зі східного округу Нью-Йорка уповноважив арешт, що ґрунтується на порушеннях експортного контролю та санкцій проти росії.
Головний виконавчий директор «Роснафти» і давній союзник президента рф володимира путіна, ігор сєчін, вже перебуває під санкціями Вашингтона.
Як зазначили в мін`юсті США, з того часу, як санкції набули чинності, літак Boeing 737-7JU вилітав з росії щонайменше сім разів.
«Порушивши експортний контроль над експортом торгівлі, «Роснафта» перетворила свій літак на контрабанду», - заявили в американському відомстві.
Востаннє Boeing «Роснафти» перебував у США у березні 2014 року. У мін'юсті США вважають, що борт знаходиться в росії або подорожує до та з неї.
Вартість літака оцінюється у $25 мільйонів.