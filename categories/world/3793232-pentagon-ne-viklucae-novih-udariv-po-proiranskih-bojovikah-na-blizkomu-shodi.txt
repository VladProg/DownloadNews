США робитимуть усе можливе для захисту своїх військових на Близькому Сході на тлі посилення загроз з боку Ірану та угруповань, які він підтримує.

Про це заявив речник міністерства оборони США генерал Патрік Райдер, передає власний кореспондент Укрінформу.
«Коли йдеться про наших військових, ми зробимо все можливе, щоби забезпечити їм захист», - сказав він.
Таким чином Райдер відповів на запитання, чи планують Сполучені Штати військову відповідь на запуски балістичних ракет єменськими бойовиками-хуситами, адже вони можуть загрожувати кораблям та базам США в регіоні.
Речник Пентагону зауважив, що в разі підготовки американськими військами операцій у відповідь він не повідомлятиме про це заздалегідь.
«Ми зробимо все необхідне для захисту наших сил», - запевнив речник Пентагону.
Як повідомляв Укрінформ, бойовики-хусити, які діють на території Ємену за підтримки Ірану, активізували діяльність після нападу ХАМАС на Ізраїль 7 жовтня. Зокрема, вони запускають БПЛА й ракети по Ізраїлю. Військові кораблі США, які перебувають у регіоні, вже мають досвід ураження ракет та дронів, запущених хуситами.