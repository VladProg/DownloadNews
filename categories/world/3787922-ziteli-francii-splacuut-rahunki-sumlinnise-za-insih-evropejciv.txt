Згідно з дослідженням, проведеним на замовлення колекторської компанії Intrum, жителі Франції найсумлінніше з-поміж європейців сплачують рахунки.

Про це повідомляє Укрінформ із посиланням на BFMTV.
Три чверті французьких споживачів (74%) стверджують, що платять за рахунки вчасно, і лише 25% кажуть, що не сплатили у визначений термін бодай один рахунок упродовж року.
"Французи воліють відмовитися від певних видів дозвілля, ніж залазити у свої заощадження", - каже Томас Дювахер, керуючий директор компанії Intrum.
Опитування показало, що дві третини французьких громадян готові скоротити бюджет, виділений на дозвілля та відпочинок, віддавши пріоритет оплаті рахунків. 74% готові заради цього урізати витрати на другорядні покупки, у тому числі подарунки або похід до ресторану.
Переважна більшість (81%) французів мають приблизно місячну зарплату для покриття непередбачуваних витрат – у порівнянні з 74% в Іспанії, 66% у Німеччині та 65% у Бельгії.
Водночас більше чверті опитаних заявили, що почуваються менш винними за те, що не сплатили рахунок, ніж кілька років тому.
Окремо йдеться про рахунки за віртуальні передплати. Майже половина респондентів (46%) кажуть, що здивовані кількістю передплат, які вони оформлюють, не усвідомлюючи цього.
Стрімінгові платформи, оплата частинами, доступ до інтернету - легкість оформлення передплат призводить до того, що кожен другий споживач (52%) не бачить, скільки саме таких дій він вчинив, а отже яку суму буде списано наприкінці місяця. найбільше від цього потерпають наймолодші споживачі. 64% респондентів віком від 18 до 21 року кажуть, що не знають, скільки та які саме передплати вони оформили.
Опитування для компанії Intrum було проведене з 19 липня до 1 вересня у 20 європейських країнах серед 20 тисяч респондентів віком від 18 років, які повністю або частково відповідають за управління бюджетом свого домогосподарства.