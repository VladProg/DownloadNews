Заступниця держсекретаря США Вікторія Нуланд у Нігері обговорила з деякими представниками хунти, що здійснила державний переворот, поточну ситуацію в країні.

Як передає Укрінформ, про це повідомляє CNN.
Нуланд зустрічалася з генералом Мусою Салау Барму, самопроголошеним начальником Міноборони країни, і трьома полковниками, які його підтримують, протягом більше двох годин.
Зазначається, що Нуланд стала найвищим чиновником США, яка особисто зустрічалася з військовими путчистами.
Її поїздка до столиці Ніамея на прохання державного секретаря США Ентоні Блінкена відбулася менш ніж через два тижні після того, як члени президентської гвардії Нігеру захопили владу в країні.
Нуланд сказала журналістам у понеділок, що США «тримають відчиненими двері для продовження перемовин», і закликала Барму та його союзників «почути пропозицію США й спробувати співпрацювати, щоб вирішити поточну ситуацію в країні дипломатичним шляхом і повернутися до конституційного порядку».
Згідно з законом, США зобов’язані скоротити іноземну та військову допомогу уряду Нігеру, якщо буде офіційно визнано, що в країні відбувся державний переворот. У п'ятницю Блінкен оголосив, що США призупинили певну допомогу країні.
Як повідомляв Укрінформ, у Нігері група військових заявила про усунення від влади демократично обраного президента Мохамеда Базума та його уряду.
Натовпи прибічників хунти 30 липня пройшли маршем у столиці країни Ніамеї. Дехто з них розмахував російськими прапорами і вигукував ім’я Путіна.
Країни Африки та організації Економічного співтовариства країн Західної Африки (ECOWAS) пригрозили здійснити інтервенцію до Нігеру, якщо місцева хунта не поверне до влади законного президента.
Фото: Kevin Dietsch/Getty Images