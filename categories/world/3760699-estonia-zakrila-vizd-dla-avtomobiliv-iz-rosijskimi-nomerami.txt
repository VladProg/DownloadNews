Естонія з 10-ї години ранку 13 вересня заборонила в'їзд у країну автотранспорту з номерами РФ, оскільки він підпадає під дію європейських санкцій.

Як передає Укрінформ, про це повідомляє національний мовник ERR.
Таким чином, Естонія виконує опубліковані Європейською комісією 8 вересня нові рекомендації щодо застосування санкцій, згідно з якими країнам Євросоюзу забороняється впускати на територію ЄС приватні автомобілі з російськими номерами.
«Мета санкцій проти Росії одна – змусити країну-агресора відступити до своїх кордонів. Оскільки Єврокомісія щойно дала роз'яснення щодо чинних санкцій, а Естонія вважає за необхідне використати всі можливості для підвищення ціни російської агресії, ми, проконсультувавшись із владою Латвії та Литви, дійшли висновку, що обмеження є найбільш ефективними при спільному введенні санкцій», – сказав міністр внутрішніх справ Лаурі Ляенеметс.
Заборона на в'їзд моторних транспортних засобів діє незалежно від того, на якій підставі власник чи користувач перебуває в Естонії чи Європейському Союзі.
При цьому транспортним засобам із номерними знаками РФ дозволяється виїхати з Естонії через зовнішній кордон або перетнути внутрішні кордони Європейського Союзу.
У разі прибуття до прикордонного пункту транспортного засобу з російськими номерами Податково-митний департамент проведе відповідні процедури. Користувач або власник автотранспорту повинен буде повернутися до Росії разом із автомобілем або перетнути кордон без нього.
Міністр закордонних справ Естонії Маргус Цахкна назвав рішення, оперативно ухвалене естонськими МВС і Мінфіном, єдино вірним. «Уже завтра (14 вересня, - ред.) я порушу в уряді питання, що робити з машинами з російськими номерами, що вже знаходяться тут», - сказав Цахкна.
Він також додав, що сьогодні, 13 вересня по відеозв'язку обговорить цю тему з представниками інших прикордонних країн. Цахкна відзначив як позитивний факт те, що Латвія і Литва вже ухвалили аналогічне рішення. «При спільному застосуванні обмеження ефективніші, і це дає можливість ще вище підняти ціну агресії для Росії. Ми не можемо допомагати громадянам країни-агресора користуватися благами свободи та демократії, доки Росія продовжує геноцид в Україні», – резюмував глава МЗС Естонії.
Як повідомлялося, у вівторок міністр внутрішніх справ Литви Агне Білотайте заявила, що відповідно до останньої інтерпретації Європейської комісії про санкції литовська митниця займатиметься конфіскацією автомобілів з російською реєстрацією, які в'їжджають до Литви. Після того Служба державних доходів Латвії повідомила, що в країну не пропускатимуть транспортні засоби на російській реєстрації. У певних випадках правоохоронці можуть також конфісковувати автомобілі.
Раніше Єврокомісія надала роз’яснення, що в'їзд до країн Європейського Союзу на зареєстрованих у Росії автомобілях заборонений.
Фото: Rene Kundla/ERR