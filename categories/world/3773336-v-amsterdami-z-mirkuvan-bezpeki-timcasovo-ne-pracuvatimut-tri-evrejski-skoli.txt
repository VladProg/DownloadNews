Міська влада Амстердама вирішила не проводити заняття у трьох єврейських школах у п’ятницю, 13 жовтня, після закликів ХАМАС улаштувати цього дня “погром по всьому світу”.

Про це повідомляє Укрінформ із посиланням на NOS.
“Після консультації три єврейські школи вирішили не відкривати, усі три розташовані в Амстердамі”, - йдеться у повідомленні.
Зазначається, що таке рішення прийнято “з міркувань безпеки дітей і персоналу як найвищого пріоритету, щоб уникнути ризику”.
Тим часом міська влада Амстердама перебуває у режимі підвищеної готовності від 7 жовтня. “За потреби ми вживаємо додаткових заходів, як явних, так і неявних”, - зауважили в муніципалітеті.
Як повідомляв Укрінформ, уранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. На цей час відомо про 1300 загиблих ізраїльтян, більше 3000 зазнали поранень. Доля 150 осіб, викрадених та вивезених до сектору Газа, невідома.
Україна, США, Євросоюз та низка інших держав засудили атаки на Ізраїль.