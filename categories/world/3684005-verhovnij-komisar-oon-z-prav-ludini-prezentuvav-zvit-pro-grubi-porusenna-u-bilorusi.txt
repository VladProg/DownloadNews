Верховний комісар ООН з прав людини Фолькер Тюрк у п’ятницю закликав білорусь припинити систематичні репресії щодо критиків влади й негайно звільнити всіх затриманих з політичних мотивів.

Як передає Укрінформ, він послався на звіт УВКПЛ у якому йдеться про грубі порушення прав людини по всій країні.
Зазначається, що звіт охоплює період з травня 2020-го по грудень 2022 року і ґрунтується на опитуванні 207 жертв та свідків, а також на аналізі понад 2,5 тис. доказів, зокрема фотографій, відео, медичної та судової документації.
«Наша доповідь відображає неприйнятну картину безкарності й майже повного знищення громадянського простору та основних свобод у Білорусі», – зазначив Верховний комісар.
За його словами, уряд зобов'язаний припинити ці масові репресії і провести неупереджене й прозоре розслідування, щоб забезпечити притягнення до відповідальності осіб, винних у серйозних порушеннях.
У доповіді УВКПЛ задокументовано широкомасштабні й систематичні порушення прав людини, включаючи незаконне позбавлення життя та численні випадки свавільного ув’язнення, тортур і жорстокого поводження, а також понад 100 повідомлень про сексуальне і гендерне насильство.
Тюрк також розповів про порушення прав на свободу вираження поглядів, мирних зібрань та об'єднань, а також про відмову в належній правовій процедурі та рівному захисті.
«Ганебно, що білоруська влада сповнена рішучості переслідувати осіб, засуджених за так звану «екстремістську діяльність», і навіть доходить до того, що позбавляє їх громадянства», – додав він».
За даними УВКПЛ, у Білорусі станом на 17 березня під вартою за політично вмотивованими звинуваченнями перебувають 1462 особи.
«Триває жахлива практика переслідування й покарання людей за здійснення законної правозахисної діяльності», – сказав він, вказавши на тривалі терміни ув'язнення, які були оголошені за останні тижні, зокрема, лідерам опозиції Світлані Тихановській і Павлу Латушку, лауреату Нобелівської премії миру Олесю Біляцькому й трьом іншим членам правозахисного центру «Вясна», журналісту Андрію Пачобуту й 10 членам «Робітничого руху».
У доповіді також міститься заклик до держав-членів ООН розглянути можливість притягнення винних до відповідальності в рамках їхніх національних судових процесів, заснованих на принципах екстериторіальної та універсальної юрисдикції.