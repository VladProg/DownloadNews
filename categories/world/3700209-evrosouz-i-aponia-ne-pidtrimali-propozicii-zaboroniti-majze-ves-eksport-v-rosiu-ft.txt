Євросоюз і Японія виступили проти пропозиції США для країн «Групи семи» заборонити майже весь експорт до росії перед самітом лідерів найбільш розвинутих економік світу.

Про це йдеться в повідомленні FT у понеділок із посиланням на джерела, обізнані з переговорним процесом, передає Укрінформ.
«Заява лідерів G7, яка готується до зустрічі в Хіросімі наступного місяця, містить обіцянку замінити поточний режим секторальних санкцій проти росії на повну заборону експорту з кількома винятками. Повна заборона на експорт включатиме винятки для сільськогосподарської, медичної та іншої продукції», - зазначається в повідомленні.
Однак представники Японії та країн ЄС на зустрічі з питань підготовки саміту, що відбулася минулого тижня, висловили позицію проти реалізації такого плану.
«З нашої точки зору це просто неможливо», - сказав один із чиновників на умовах анонімності.
Пропозиція США заблокувати майже весь експорт до росії була підготовлена на тлі зростаючого розчарування в Вашингтоні у зв’язку з тим, що росія продовжує знаходити лазівки для обходу накладених на неї обмежень та імпортувати західні технології.
Як повідомлялося, лідери країн G7 планують зустрітися 19 травня на триденний саміт у Хіросімі, Японія. Основні питання, які виноситимуться на порядок денний зустрічі, стосуються наслідків війни рф проти України, економічної безпеки, зелених інвестицій та ситуації в Індо-Тихоокеанському регіоні.