У неділю, 21 травня, в центрі Кишинева проходить мітинг під назвою «Європейська Молдова» на підтримку європейської інтеграції країни.

Як передає Укрінформ, про це повідомляє Point.
«Ми прийшли сюди, щоб з упевненістю сказати, що молдовани – європейці. Місце Молдови в ЄС», – заявила президентка Молдови Мая Санду.
За попередніми даними поліції, в акції на центральній площі столиці Молдови беруть участь понад 75 000 людей.
Санду засудила війну Росії проти України та виступила з промовою українською мовою, у якій висловила підтримку та солідарність з українським народом.
На акції також виступила голова Європарламенту Роберта Мецола.
«Ми побачили вашу (молдовського народу – ред.) мужність і боротьбу проти Росії та звірств. Світ бачить вашу щедрість до українців, жінок та дітей. Ваша країна направила гуманітарну допомогу Україні, ви зробили це, тому що вірите у цінності ЄС», – сказала Мецола, запевнивши Молдову у подальшій підтримці з боку ЄС.
Захід організовано з метою показати міжнародному суспільству щире бажання громадян Молдови бути частиною Європейського Союзу. Зібрання було відкрите гімнами Республіки Молдова та ЄС.
Як повідомляв Укрінформ, Молдова у червні 2022 року отримала статус кандидата на вступ у ЄС.
Фото: point.md