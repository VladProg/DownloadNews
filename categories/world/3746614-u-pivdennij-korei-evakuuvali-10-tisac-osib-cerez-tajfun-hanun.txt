У четвер зливи та сильний вітер, викликані тайфуном «Ханун», спричинили повені, зсуви та значні пошкодження у Південній Кореї.

Як передає Укрінформ, про це повідомляє Yonhap.
Тайфун призвів до скасування 355 рейсів у 14 аеропортах, 161 швидкісного поїзда KTX та 251 регулярного поїзда. Окрім цього, в країні довелося закрити 490 доріг, 166 прибережних зон, 178 морських шляхів та 21 національний парк.

Дані уряду Південної Кореї свідчать, що станом на 11:00 четверга евакуйовано 10 641 людину. Одна жінка була госпіталізована після падіння на неї дерева вранці 10 серпня. Повідомлень про жертви наразі немає.


Загалом 1579 освітніх закладів призупинили роботу через негоду.
«Ханун» стане першим тайфуном, який пройде через Корейський півострів з півдня на північ з початку ведення записів у 1951 році. Стихія може вирувати над країною близько 15 годин.
Як повідомляв Укрінформ, тайфун "Ханун" приніс сильні дощі у деякі райони острова Кюсю в Японії, спричинивши збої в електропостачанні та призупинення руху швидкісних потягів.
Фото: Yonhap