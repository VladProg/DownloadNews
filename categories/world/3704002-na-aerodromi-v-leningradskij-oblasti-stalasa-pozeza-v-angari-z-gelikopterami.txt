У селі Гостилиці Ленінградської області рф сталася пожежа на великому аеродромі, в ангарі для гелікоптерів.

Про це повідомляє Укрінформ із посиланням на Телеграм-канал «Mash на Мойке».
«Відбулося загоряння на аеродромі в селі Гостилиці, де в ангарах були гелікоптери — за попередньою інформацією, їх встигли евакуювати. Пожежу оперативно загасили, наразі немає інформації про постраждалих», - йдеться у повідомленні.
Регіональне управління МНС рф підтвердило сам факт російським ЗМІ. За даними відомства, повідомлення про спалах надійшло близько 7:00, нібито горіли тільки покришки, а площа займання становила 15 кв. м, пожежу ліквідовано.
Аеродром Гостилиці – найбільший аеродром авіації загального призначення у Північно-Західному федеральному окрузі росії. Там базується понад 100 різних повітряних суден — на відкритих стоянках та в ангарах.
Як повідомлялося, у ніч проти 3 травня безпілотники атакували військовий аеродром у Брянській області росії, пошкоджений транспортний літак Ан-124.