Унаслідок зсуву ґрунту в курортному грузинському селищі Шові понад 20 людей вважаються зниклими безвісти, кількість загиблих зросла до 12 осіб.

Про це повідомляє портал Новини-Грузія, передає Укрінформ.
У розшуку 25-29 осіб, однак ця цифра постійно змінюється. Загалом вдалося евакуювати 210 людей.

Фото: Новости - Грузия

За інформацією створеного урядового координаційного штабу боротьби зі стихією в Шові, родичі зниклих змогли впізнати лише шістьох із 12 загиблих під зсувом ґрунту.
Зазначається, що у суботу, 5 серпня, у Шові зранку триває пошуково-рятувальна операція. До рятувальників та рейнджерів приєдналися армійські підрозділи. Очікується, що сьогодні рятувальники дістануться котеджів і дач, які виявилися завалені по дах масами землі.

Також у зону лиха намагаються потрапити волонтери, але поліція встановила кордони, не пропускаючи людей без спецпідготовки та обладнання.
У країні скасовано більшість розважальних заходів, не чекаючи офіційного дня жалоби 7 серпня.
Як повідомляв Укрінформ, у грузинському курортному селищі Шові вдень 3 серпня стався зсув ґрунту.

Шові – курортне селище у високогірному регіоні Рача-Лечхумі та Квемо Сванеті, в Онському муніципалітеті. Курорт Шові розташований на висоті 1,5 тисячі метрів над рівнем моря.
Президент України Володимир Зеленський висловив співчуття народу Грузії через стихійне лихо на гірському курорті Шові.
Фото: @NGnewsgeorgia