Високий представник ЄС скликає надзвичайну Раду міністрів ЄС із закордонних справ для розгляду ситуації та застосування негайних дій у зв’язку із атакою на Ізраїль.

Як повідомляє Укрінформ, про це високий представник ЄС Жозеп Боррель повідомив у мережі Х (колишня Twitter).
«Я збираю завтра надзвичайну зустріч міністрів закордонних справ ЄС для розгляду ситуації в Ізраїлі та в регіоні», - написав Боррель.
Як повідомляє кореспондент Укрінформу, сьогодні у Брюсселі під час брифінгу для преси речник ЄС Пітер Стано уточнив, що зустріч відбудеться в Мускаті, Оман, де відбувається Рада співробітництва країн Перської затоки (GCC).
«У світлі того, що відбувається зараз між Ізраїлем і Газою, високий представник ЄС вирішив скликати надзвичайну зустріч міністрів закордонних справ ЄС. Вона відбудеться, частково, у місті Мускат, де він (високий представник ЄС – ред.) знаходиться для регулярної та планової зустрічі Спільної ради ЄС та країн Перської затоки. Певна кількість міністрів з країн-членів ЄС також фізично знаходяться там і братимуть участь особисто. Ті, хто не є присутніми на місті, приєднаються в режимі телеконференції», - повідомив Стано.
Він зауважив, що в місті Мускат відбудеться неформальна зустріч міністрів закордонних справ країн ЄС, які мають намір обговорити те, що відбувається в Ізраїлі, та намітити подальші дії на основі позиції, що вже була висловлена від імені всіх 27 країн ЄС стосовно жахливої атаки Хамасу проти Ізраїлю.
«Як вже заявили 27 країн-членів ЄС, Ізраїль в контексті цієї жахливої атаки, що була здійснена ХАМАС, має законне право на оборону себе, своєї території і свого народу, у світлі міжнародного законодавства, з урахуванням міжнародного гуманітарного права. Це дуже важливо, і це ми говоримо весь час у зв’язку із конфронтацією. Ізраїль має захистити себе, в цьому немає жодних питань. Масштаб атаки є безпрецедентним. З іншого боку, важливо бачити, що палестинський народ також не страждає. Саме тому міністри 27 країн чітко заявили, що все це має відбуватися відповідно до міжнародного права, і саме такими є наші очікування» - сказав речник.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися на територію країни, одночасно завдаючи масованого ракетного удару.
Внаслідок атак ХАМАС в Ізраїлі загинули понад 700 людей. Серед загиблих - дві громадянки України.
Фото: АА