Нова Зеландія стала першою у світі країною, яка заборонила у супермаркетах тонкі пластикові пакети, що зазвичай використовувалися для зберігання фруктів і овочів.

Як передає Укрінформ, про це повідомляє BBC.
Заборона набула чинності 1 липня і є частиною широкої урядової кампанії проти одноразового пластику.
Очікується, що нова заборона дозволить уникнути використання 150 мільйонів пластикових пакетів на рік.
За словами заступниці міністра навколишнього середовища Нової Зеландії Рейчел Брукінг, країна виробляє «занадто багато пластикових відходів». Вона також підкреслила, що після заборони на щільні пакети чотири роки тому вдалося запобігти використанню більше мільярда таких поліетиленових виробів.
Мережа супермаркетів Countdown, що має 185 магазинів по всій країні, почала продавати багаторазові сітчасті торбинки із поліестеру, сподіваючись у такий спосіб спонукати покупців використовувати їх для фруктів та овочів.
Як повідомляв Укрінформ, в ООН заявили про критичне забруднення водойм пластиком.