Кількість затриманих демонстрантів на протестах у Франції проти реформи про підвищення пенсійного віку сягнула 310 осіб.

Про це заявив глава МВС Франції Жеральд Дарманен, передає Укрінформ із посиланням на RFI. За словами Дарманена, зокрема, у Парижі правоохоронні органи затримали 258 осіб.
Протестувальники заблокували ключову магістраль навколо французької столиці та посилили страйки на нафтопереробних заводах у п’ятницю в новому прояві гніву після того, як президент Франції Еммануель Макрон проштовхнув суперечливу пенсійну реформу без голосування в парламенті.
За словами міністра внутрішніх справ, крок Макрона викликав протести по всій країні в ніч проти четверга. 16 березня кілька тисяч протестувальників зібралися навпроти парламенту, щоб протестувати проти цього кроку. Між частиною демонстрантів і поліцією сталися сутички. Правоохоронці затримали учасників акції за підозрою в спробі завдати шкоди.
Подібні сцени розгорталися по всій Франції. У Марселі кілька магазинів були пограбовані під час протестів, а сутички між демонстрантами та силами безпеки спалахнули у західних містах Нант і Ренн, а також у Ліоні на південному сході.
Протести завдали шкоди громадському і приватному майну.
Як повідомлялося, пенсійна реформа у Франції передбачає підвищення пенсійного віку до 64 років. За допомогою цього уряд сподівається уникнути зростання дефіциту в системі соціального забезпечення і залучити понад 17 мільярдів євро до 2030 року.
Сенат Франції остаточно ухвалив підвищення пенсійного віку. 193 сенатори проголосували за пенсійну реформу. 114 висловилися проти.
Президент Франції Еммануель Макрон у четвер вирішив задіяти спецпроцедуру для ухвалення непопулярного закону без голосування у Національних зборах (нижній палаті парламенту). Через це тисячі людей вийшли на вулиці великих міст Франції з акціями протесту.