Канада публічно звинуватила індійський уряд у можливій причетності до вбивства сикхського сепаратистського активіста на канадській землі після того, як отримала дані від розвідувального альянсу "П'ять очей" (FVEY).

Як передає Укрінформ, про це повідомив американський посол у Канаді Девід Коен, інформує CNN.
FVEY – розвідувальний альянс, до якого входять Австралія, США, Канада, Нова Зеландія та Велика Британія.
"Я підтверджую, що між партнерами FVEY була спільна розвідувальна інформація, що допомогла Канаді зробити заяви, оголошені прем’єр-міністром (Канади – ред.)", – сказав Коен.
Він додав, що США дійсно висловили свою стурбованість Індії з приводу цих звинувачень та попросили Нью-Делі співпрацювати з Канадою у розслідуванні справи.
"Якщо вони підтвердяться, це потенційно буде дуже серйозним порушенням міжнародного порядку", – сказав посол США.
Відносини між Індією та Канадою різко погіршилися минулого тижня після того, як прем’єр-міністр Канади Джастін Трюдо заявив, що влада розслідує "достовірні звинувачення" у тому, що Нью-Делі потенційно може стояти за червневим убивством Хардіпа Сінгха Ніджара, сикхського сепаратистського активіста.
Речник МЗС Індії Аріндам Багчі заявив, що Канада не надала "жодної конкретної інформації" на підтримку цих звинувачень.
Як повідомляв Укрінформ, напруженість між країнами виникла цього тижня після того, як прем’єр-міністр Джастін Трюдо заявив, що його країна має "достовірні докази", що пов'язують Індію з вбивством лідера сикхів, громадянина Канади Хардіпа Сінгха Ніджжара, якого Індія оголосила терористом у 2020 році.
Індія відкинула ці звинувачення, назвавши їх "абсурдними".
Згідно з переписом 2021 року, в Канаді проживає 1,4 млн осіб індійського походження, що становить 3,7% населення країни.
Канада є домівкою для найбільшої за межами Індії сикхської діаспори, де проживає близько 780 тис. сикхів – понад 2% населення країни.