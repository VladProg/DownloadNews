Голова комітету Держдуми РФ з оборони Андрій Картаполов в ефірі російського телебачення заявив, що ПВК «Вагнер» відправили до Білорусі «не тільки й не стільки» для того, щоби навчати білоруські збройні сили.

Про це передає Укрінформ із посиланням на "Крим.Реалії".
"Є такий Сувальський коридор... І ось цей Сувальський коридор у разі чого нам дуже потрібен... Йдеться про те, що готовий ударний кулак, який цей нещасний коридор візьме за лічені години", - заявив Картаполов.
Для дієвого захисту Сувальського коридору необхідно розмістити в Литві бригади союзників по НАТО, заявив у червні президент Литви Гітанас Науседа на пресконференції за участю генерального секретаря НАТО Єнса Столтенберга.
Нагадаємо: Сувалкський коридор – сухопутний коридор між Білоруссю та Калінінградською областю РФ, названий так по розташованому на ньому польському місту Сувалки. Російські пропагандисти згадують його у зв'язку з тим, що гіпотетичне захоплення цієї території поєднало б Калінінградську область і Білорусь, «відрізавши» від інших країн НАТО Литву, Естонію та Латвію.
Раніше міністерство оборони Білорусі заявило, що бійці ПВК «Вагнер» інструктують місцеву тероборону. 6 липня Олександр Лукашенко заявив, що готовий задіяти ПВК «Вагнер» у Білорусі.
Заступник начальника Головного оперативного управління Генерального штабу ЗСУ бригадний генерал Олексій Громов заявляв, що представники ПВК «Вагнер», яких можуть передислокувати на територію Білорусі, — це виснажені рештки, які не становлять загрози для ЗСУ, але можуть здійснювати провокації у прикордонних районах України з метою сковування українських військ і відволікання резервів.