Державний департамент США заявив у середу, що стурбований тим, що Китай продовжує підтримувати відносини з Росією і надавати президенту Росії Володимиру Путіну «платформу для просування його агресивної війни проти України».

Про це заявив речник Державного департаменту у коментарі Голосу Америки, коментуючи зустріч президента Росії Володимира Путіна та керівника Китаю Сі Цзіньпіна в Пекіні у середу, передає Укрінформ.
«Ми стурбовані тим, що КНР продовжує підтримувати відносини з Росією. Прийняття Путіна в Китаї є невдалим проявом підтримки Росії, яка продовжує вести незаконну та жорстоку війну проти України», – йдеться у письмовій відповіді Держдепу.
Американське дипломатичне відомство наголосило, що його позиція є незмінною та відомою у світі.
«Раніше ми говорили, що ми не вважаємо, що будь-яка країна повинна надавати пану Путіну платформу для просування його агресивної війни проти України», – мовиться у заяві Держдепу.
Путін перебуває в Китаї для участі у зібранні близько десятка лідерів, яких Китай запросив на форум ініціативи китайського лідера Сі Цзіньпіна «Один пояс, один шлях». У візиті Путіна вбачають демонстрацію підтримки цієї ініціативи, спрямованої на розбудову інфраструктури та розширення впливу Китаю за кордоном.
На цій зустрічі Путін виступив з критикою США через, як він сказав, «глибше занурення США в український конфлікт».
Путін розкритикував надання Вашингтоном українській армії тактичної ракетної системи дальньої дії (ATACMS), використання якої Київ підтвердив у вівторок. За словами Путіна, використання цієї зброї "просто продовжує агонію" для України.
Лише за кілька тижнів до вторгнення Росії в Україну в лютому минулого року Путін зустрівся з Сі в Пекіні, і сторони підписали угоду, яка обіцяє «безмежні» відносини. Спроби Пекіна представити себе як нейтрального мирного посередника у війні Росії проти України були широко відкинуті міжнародною спільнотою.
Це була перша поїздка президента Путіна за межі колишнього радянського простору після того, як у березні Міжнародний кримінальний суд в Гаазі виставив на нього ордер на арешт у зв'язку зі звинуваченнями у воєнних злочинах в Україні. Минулого тижня Путін побував у Киргизстані.
Фото: Shutterstock