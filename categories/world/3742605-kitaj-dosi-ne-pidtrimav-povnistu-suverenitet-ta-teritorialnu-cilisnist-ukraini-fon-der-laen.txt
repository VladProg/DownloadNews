Китай як постійний член Ради Безпеки ООН досі не взяв на себе повною мірою свою відповідальність за Статутом ООН щодо підтримки суверенітету і територіальної цілісності України.

Як передає кореспондент Укрінформу, про це заявила президентка Європейської Комісії Урсула фон дер Ляєн під час виступу на Філіппінському бізнес-форумі.
"Дозвольте мені почати з безпеки. Філіппіни допомагають будувати заснований на правилах світовий порядок, як член-засновник ООН, АСЕАН та СОТ. І минулого року ви виступили на захист світового порядку, коли Росія ввела свої танки в Україну. І Європейський Союз, і Філіппіни – разом з понад 140 країнами – однозначно засудили агресивну війну Росії проти суверенного, незалежного члена ООН", - заявила фон дер Ляєн у своїй промові.
Вона запевнила, що європейці "продовжуватимуть підтримувати Україну і відстоювати Статут ООН стільки, скільки це буде потрібно".
"Але інший постійний член Ради Безпеки ООН – Китай – досі не взяв на себе повною мірою свою відповідальність за Статутом ООН щодо підтримки суверенітету і територіальної цілісності України. Це відбувається на тлі більш наполегливої позиції Китаю у вашому регіоні”, - додала президентка Єврокомісії.
За її словами, Європа постійно закликає Китай поважати суверенні права держав у межах їхніх виключних економічних зон. "Демонстрація Китаєм військової сили в Південно-Китайському та Східно-Китайському морях і Тайванській протоці безпосередньо впливає на Філіппіни та інших наших партнерів у регіоні", - сказала фон дер Ляєн.
На її переконання, будь-яке послаблення регіональної стабільності в Азії "впливає на глобальну безпеку, вільний потік торгівлі та наші власні інтереси в регіоні". "Тож чи говоримо ми про Україну, чи про Південно-Китайське море - наша безпека пов'язана. Саме тому ЄС посилює свою участь в Індо-Тихоокеанському регіоні. Ми прагнемо просувати вільний і відкритий Індо-Тихоокеанський регіон, зміцнювати повагу до міжнародного права і вирішувати глобальні проблеми", - заявила очільник Європейської комісії.
Як повідомляв Укрінформ, американська розвідка вважає, що Китай посилив економічне партнерство з Росією після її повномасштабного вторгнення в Україну, в тому числі сприяв пом’якшенню тиску західних санкцій та обмежень у сфері експортного контролю.