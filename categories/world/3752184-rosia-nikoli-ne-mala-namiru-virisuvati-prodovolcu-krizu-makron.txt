Після припинення дії Чорноморської зернової ініціативи, Росія завдає ударів по основній інфраструктурі експорту зерна в регіоні, ставлячи під загрозу глобальну продовольчу безпеку. Немає сумніву, що РФ ніколи не хотіла забезпечити вирішення цього питання - одного з прямих наслідків цієї війни.

Про це президент Франції Емануель Макрон сказав на третьому Міжнародному саміті Кримської платформи, повідомляє Укрінформ.
“Наслідки російської агресії в Україні також напряму відчуваються найбільш вразливими представниками населення України, Європи та усього світу. Відколи в липні Чорноморська зернова ініціатива зазнала колапсу, Росія завдає ударів по основній інфраструктурі експорту зерна в регіоні, серйозно загрожуючи глобальній продовольчій безпеці. Усі ті, хто продовжує сумніватися в цьому, тепер мають докази того, що Росія ніколи не хотіла забезпечити вирішення одного з прямих наслідків цієї війни”, - сказав Макрон.
За його словами, ЄС продовжує співпрацювати з Україною, щоб експорт зерна в країни глобального Півдня продовжувався наскільки це можливо.
Президент Макрон наголосив на тому, що після незаконної окупації Криму та Севастополя Росія продовжувала свою стратегію насильства та протягом дев’яти років гуманітарна ситуація та ситуація з правами людини на Кримському півострові постійно погіршувалися, що кілька разів засуджувалося на рівні ГА ООН, тоді як початок широкомасштабного військового вторгнення 24 лютого став новим рівнем агресії проти України та українського народу.
“Франція не визнає ні анексії Росією українських територій, ні результатів фейкових виборів, які було проведено”, - наголосив Макрон.
Звертаючись до керівництва держави та українців, президент Макрон наголосив на повній підтримці Франції, непохитній солідарності французького народу перед лицем насильства та руйнувань, які щодня переживає українське цивільне населення, коли цілями ударів Росії стають об'єкти цивільної інфраструктури.
Як повідомляв Укрінформ, у Києві сьогодні відбувається третій Міжнародний саміт Кримської платформи, присвячений баченню України щодо майбутнього тимчасово окупованого Криму і питанням безпеки у Чорноморському регіоні.
Фото: ОП