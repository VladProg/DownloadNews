Військовослужбовець Національної повітряної гвардії США Джек Тейшейра, звинувачений у зливі таємних документів через соцмережі, заявив у середу в суді штату Массачусетс, що не визнає себе винним.

Про це передає Укрінформ з посиланням на CNN.
21-річному Тейшейрі раніше цього місяця було висунуто звинувачення у навмисному зберіганні та поширенні секретної інформації, пов'язаної з національною обороною.

Як повідомлялося, він зливав таємні військові матеріали через соціальну мережу Discord. Документи містили детальні розвідувальні оцінки як союзників, так і супротивників, у тому числі щодо російської війни проти України.
За даними слідства, молодший військовослужбовець рядового складу Тейшейра, перебуваючи на службі у 102-му розвідувальному крилі ВПС Нацгвардії у штаті Массачусетс і маючи допуск до таємної інформації, почав розміщувати дані про документи в Інтернеті приблизно в грудні 2022 року, а фотографії документів – у січні.
За словами адвокатів підсудного, їхній клієнт не очікував, що таємна інформація, яку він розмістив на Discord, пошириться в Інтернеті. Під час короткого слухання в суді він заявив про свою невинуватість за кожним із шести пунктів федерального обвинувачення.
Наступне слухання призначено на 9 серпня.
Як повідомляв Укрінформ, 15 червня Тейшейрі висунули офіційні звинувачення, пов’язані з незаконним зберіганням та поширенням оборонних секретів США.