США, Південна Корея та Японія домовилися створити кіберконсультаційну групу високого рівня для протидії злочинній кібердіяльності КНДР.

Про це з посиланням на офіс президента Південної Кореї повідомляє Korea Times, передає Укрінформ.
Рішення було прийнято під час тристоронньої зустрічі у Вашингтоні за участю заступника радника з нацбезпеки США з кібернетичних і нових технологій Енн Нойбергер, заступника радника з нацбезпеки південної Кореї Ін Сон Хвана та заступника голови Секретаріату нацбезпеки Японії Кейічі Ічікави.


Фото: Yonhap

Завданням нового консультаційного органу, який проводитиме засідання щоквартально, визначено розробку заходів блокування кіберзлочинів Північної Кореї та посилення можливостей спільного реагування трьох країн на глобальні кіберзагрози.
Створення тристоронньої робочої групи, завданням якої є боротьба з кіберзагрозами з боку Північної Кореї та крадіжками криптовалюти, є частиною угоди лідерів США, Південної Кореї та Японії щодо посилення стримування загроз від КНДР, досягнутої під час їх серпневого саміту у Вашингтоні.
Вважається, що Пхеньян здійснює кібератаки для фінансування своєї ядерної і ракетної програм.
У жовтні Рада безпеки ООН заявила, що минулого року північнокорейські хакери викрали криптовалюту на загальну суму 1,7 млрд дол.
Як повідомляв Укрінформ, у четвер, 2 листопада, сайт Банку Фінляндії заявив, що зазнав атаки типу «відмова в обслуговуванні» (DOS). Проросійське хакерське угруповання NoName 057 (16) заявило в Телеграмі, що стоїть за цими атаками. У списку об’єктів кібератак також згадується транспортна агенція Väylävirasto.