Високий представник ЄС підтвердив невідкладність надання Україні військової допомоги та обладнання для оборони проти російської агресії, що означає надання більшої кількості засобів протиповітряної оборони, тренування для пілотів F-16, зимового обладнання та боєприпасів.

Про це сьогодні у Брюсселі під час пресконференції за підсумками Ради ЄС із зовнішніх відносин (з питань оборони) заявив високий представник ЄС Жозеп Боррель, повідомляє кореспондент Укрінформу.
«Міністри сьогодні говорили про Україну. Я знову наголосив на терміновій необхідності збільшити нашу військову допомогу для України, зокрема, нагадав про нагальні потреби української армії для захисту від російської агресії. Це означає постачання засобів протиповітряної оборони, досягнення робочого прогресу в підготовці пілотів для F-16, надання зимового обладнання та боєприпасів. Ми вже робимо багато для цього, але всі (міністри – ред.) погодилися, що ми маємо робити більше та швидше. Час нині вимірюється не лише руйнуваннями інфраструктури та домівок, але втратами людських життів», - зауважив Боррель.
Він зазначив, що країни ЄС мають бути готовими підтримувати Україну тривалий час. Така підтримка є частиною безпекових зобов’язань перед Україною, розробку яких високому представнику доручила Європейська Рада. Наразі ці пропозиції опрацьовуються з міністрами держав-членів, щоб скоординувати позиції на рівні ЄС. У перших числах грудня заступник гендиректора Європейської служби зовнішніх дій з безпеки відвідає Київ, щоб обговорити ці пропозиції з українською стороною.
Високий представник ЄС також зауважив, що підготовка українських військових в рамках Військової допоміжної місії ЄС для України (EUMAM-Ukraine – ред.) просувається «дуже добре».
«На цей час було підготовлено вже більш як 30 тисяч (українських – ред.) солдатів. Добра підготовка означає також збережені життя. Ми будемо тренувати ще 10 тисяч більше протягом наступного періоду. Я не можу надати вам конкретні дати, але, якщо враховувати швидкість, з якою ми готували ці 30 тисяч, додаткові 10 тисяч військовослужбовців можуть бути підготовлені дуже швидко», - додав Боррель.
Як повідомлялося, сьогодні у Брюсселі відбувалася Рада ЄС із зовнішніх відносин (на рівні міністрів оборони). Одним із головних питань, що розглядали європейські міністри, було продовження та збільшення надання військової допомоги для України у її боротьбі проти російського вторгнення.
Фото: Ministerio de Asuntos Exteriores y de Cooperación