У правлячої партії Вірменії немає ані бажання, ані наміру затримувати президента рф володимира путіна попри те, що Конституційний суд визнав такими, що відповідають конституції країни, зобов'язання, закріплені Римським статутом про Міжнародний кримінальний суд (МКС).

Як передає Укрінформ, про це віцеспікер парламенту Вірменії Акоп Аршакян заявив в інтерв’ю Armenpress.
«Звісно, правляча партія і команда не мають такого наміру чи бажання (затримувати путіна – ред.)», - сказав Аршакян.
При цьому він додав, що при ратифікації Римського статуту в країні арешт путіна не буде неминучим.
«Сьогодні ми підписали з іншою країною угоду, за якою Римський статут не вплине на наші двосторонні відносини. Таке врегулювання можливе і з росією. Але це лише один з варіантів. Є інші. Ясно одне: ми почули побоювання, висловлені рф, і я думаю, що зможемо досягти того, щоб забезпечення подальшого процесу, пов'язаного з Римським статутом, не завдавало шкоди стратегічним відносинам між Вірменією та росією», - зазначив віцеспікер.
Як повідомлялося, 17 березня Палата попереднього провадження Міжнародного кримінального суду видала ордери на арешт путіна та львової-бєлової. Президента рф та уповноважену президента рф у справах дитини підозрюють у воєнних злочинах – незаконних депортації та переміщенні населення, зокрема дітей, з окупованої території України щонайменше з 24 лютого 2022 року.
24 березня Конституційний суд Вірменії визнав такими, що відповідають конституції країни, зобов'язання, закріплені Римським статутом про Міжнародний кримінальний суд.