Уряд Сполучених Штатів у вівторок оголосив про введення санкцій проти понад пів сотні фізичних осіб та організацій, які сприяли головному фінансисту організації Хезболла в проведенні фінансових операцій та ухилення від санкцій.

Про це повідомив у вівторок Офіс контролю за іноземними активами (OFAC) Міністерства фінансів США, передає Укрінформ.
«Сьогодні OFAC ввів санкції проти широкої міжнародної мережі відмивання грошей та ухилення від санкцій, яка складається з 52 фізичних та юридичних осіб у Лівані, Об’єднаних Арабських Еміратах, Південній Африці, Анголі, Кот-д’Івуарі, Демократичній Республіці Конго, Бельгії, Великій Британії й Гонконзі», - зазначається в повідомленні.
При цьому уточнюється, що мережа сприяла проведенню транзакцій, пересиланню та доставці готівки, діамантів, дорогоцінних каменів, предметів мистецтва та предметів розкоші на користь фінансиста Хезболли Назема Саїда Ахмада. Проти нього санкції США були введені ще в грудні 2019 року.
Зазначається, що обмеження запровадженні в координації зі Сполученим Королівством.
Як повідомлялося, Хезболла є ліванським шиїтським парамілітарним ісламістським угрупованням і політичною партією. Вона визнана терористичною організацією урядами Ізраїлю, США, Канади й Бахрейну, а також Лігою арабських держав. Євросоюз, Велика Британія, Австралія та Нідерланди визнають терористичною Зовнішню Організацію Безпеки Хезболли.