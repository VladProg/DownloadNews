Публічне оголошення набору до російського «Африканського корпусу» свідчить про провал спроби міністерства оборони Росії прямо вербувати колишніх бійців ПВК «Вагнер» для операцій в Африці.

Про це у звіті повідомляє Інститут вивчення війни (ISW), передає Укрінформ.
Повідомляється, що міноборони РФ розпочало публічний набір до російського «Африканського корпусу», щоб замінити ПВК «Вагнер» в Африці. Це відбувається на тлі ймовірних невдалих спроб оборонного відомства безпосередньо залучати колишніх «вагнерівців».
Як зазначається, у понеділок, 20 листопада, російський військовий блогер розмістив оголошення про контрактну службу в російському «Африканському корпусі». Він стверджував, що міноборони РФ вирішило сформувати корпус у Лівії після зустрічі російського заступника міністра оборони Юнус-Бека Євкурова з командувачем Лівійської національної армії Халіфом Хафтаром 22 серпня.
За словами військового блогера, формування «Африканського корпусу» в Лівії є частиною більш масштабних російсько-лівійських домовленостей, укладених на Московській міжнародній конференції з безпеки та форумі «Армія-2023». Початкова зарплата бійців корпусу, за твердженням блогера, становить 280 тис. рублів (близько 3160 дол. США), що значно перевищує пропоновану зарплату колишнім «вагнерівцям».
«Необхідність публічного оголошення набору до російського «Африканського корпусу» підтверджує заяву внутрішнього джерела про те, що спроба Міноборони Росії напряму залучити колишніх бійців ПВК «Вагнер» для операцій в Африці була здебільшого невдалою», – вважають експерти Інституту.
Як повідомлялося, у своєму розслідуванні видання Wall Street Journal повідомляло, що Росія замінила ПВК «Вагнер» в Африці двома іншими ПВК.