Міністерство внутрішніх справ Молдови провело обшуки у Комратському і Тараклійському районах на півдні країни у справі про організацію нелегальної міграції з України через Молдову і далі в країни ЄС.

Про це повідомляє Newsmaker.md, передає Укрінформ.
За даними відомства, серед підозрюваних - працівники кількох підрозділів МВС: Прикордонної поліції, Генерального інспекторату міграції та Генінспекторату поліції.

Згідно з матеріалами розслідування, підозрювані організували злочинне угруповання, до якого крім громадян Молдови входили громадяни України, і від лютого 2022 року допомагали українським громадянам незаконно перетинати молдовський кордон. Після цього людям допомагали отримати документи, щоб потрапити до Євросоюзу.

У МВС не уточнили, чи були затримані після обшуків, зазначивши при цьому, що винним загрожує штраф до 67,5 тис. леїв або до семи років ув'язнення, а також заборона обіймати держпосади на строк до п'яти років.
Як повідомляв Укрінформ, від початку повномасштабного російського вторгнення в Україну Молдова видала українським прикордонникам 35 громадян України, які незаконно перейшли держкордон і опинилися на її території.
Фото: mai.gov.md