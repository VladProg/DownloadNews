В ізраїльському сегменті соціальних мереж Twitter та Теlegram поширюються фейкові новини російського виробництва під виглядом ізраїльських новин на івриті.

Як передає Укрінформ, про це повідомляє Vesty.co.il.
Згідно з висновками аналітиків кіберкомпанії Cybereason, якась група, що діє за завданням Росії та її спецслужб, розповсюджує скріни з підробленими статтями на івриті під логотипом існуючих ізраїльських порталів та за підписом реальних ізраїльських журналістів, але з хибним змістом.
Завдання хакерів – посіяти дезінформацію та плутанину в ізраїльському суспільстві.
Глава дослідницького відділу Cybereason Ілан Сокіл розповів, що їм вдалося викрити інфраструктуру з виробництва фейкових новин, створюваних під егідою російської влади з метою впливу на відповідальних за прийняття рішень в Ізраїлі.
Фейки розповсюджувалися під виглядом ізраїльських новин у звичних для ізраїльтян форматах популярних новинних сайтів (наприклад, 12 каналу, ІТВ та сайту Walla), і вони чергувалися з реальними новинами для введення читачів в оману.
Наприклад, на одній підробленій сторінці заголовком є: «Стосовно України керівництво Ізраїлю займає позицію наляканого страуса», а підзаголовок уточнює, що «підтримка України завдасть Ізраїлю лише шкоди та удару по репутації».
Авторами статті названо реальних ізраїльських журналістів, які насправді нічого подібного не писали.
Більше того, в деяких випадках у текстах підроблених статей є нібито цитати міністрів, які «попереджають щодо України», хоча насправді нічого подібного згадані люди не говорили.
У підроблених новинах проводиться проросійська пропагандистська лінія про те, що Росія воює в Україні проти «нацистів», і що Україна провокує війну на Близькому Сході.
Також публікується підроблена стаття проти експосла Ізраїлю в Україні Михайла Бродського.
Як повідомляв Укрінформ, користувачі соціальної мережі Twitter із синіми галочками поширюють фейки про російсько-українську війну.