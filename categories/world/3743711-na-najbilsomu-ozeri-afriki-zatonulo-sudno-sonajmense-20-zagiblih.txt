Унаслідок корабельної аварії на озері Вікторія в Уганді загинуло щонайменше 20 людей.

Як повідомляє Укрінформ, про це пише Сіньхуа.

“На борту судна, що затонуло, вірогідно було 34 пасажири. Аварія трапилася о 5 ранку й досі було підтверджено загибель 20 осіб”, - сказав Патрік Оніанго, речник поліції міста Кампала, розташованої на узбережжі озера.

За його словами, судно перевозило різноманітний вантаж з островів на озері до узбережжя.
“Причиною аварії вважається перевантаження й погана погода”, - додав Оніанго.

Наразі на місці інциденту перебувають військові та волонтери, які намагаються виявити зниклих людей.

Нагадаємо: минулого місяця на озері Вікторія загинули щонайменше шестеро людей.

Озеро Вікторія - найбільше озеро Африки та друге за площею поверхні озеро в світі після Верхнього на кордоні Канади й США.
Фото: АА