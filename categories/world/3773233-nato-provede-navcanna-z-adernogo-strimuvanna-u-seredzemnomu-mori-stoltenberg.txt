Наступного тижня НАТО проведе в Середземноморському регіоні масштабні навчання з ядерного стримування. Хоча ці тренування щорічні, союзники враховуватимуть обставини, пов’язані з війною Росії проти України.

Про це у Брюсселі за підсумками засідання Північноатлантичної Ради на рівні міністрів оборони сказав генеральний секретар НАТО Єнс Столтенберг, повідомляє кореспондент Укрінформу.
«Російська війна проти України є нагадуванням про важливу роль, яку ядерне озброєння НАТО відіграє у стримуванні агресії. Наступного тижня НАТО проведе щорічні ядерні навчання Steadfast Noon (Непохитний полудень – ред.). Це рутинне тренування, яке відбувається кожного жовтня. Цього року таке тренування відбудеться із залученням Італії, Хорватії та над Середземним морем», - повідомив керівник НАТО.
Як повідомлялося, у Брюсселі відбулася дводенна зустріч міністрів оборони країн НАТО. В рамках цієї зустрічі відбулося засідання Контактної групи з оборони України, в якому взяв участь Президент Володимир Зеленський. Цей захід у форматі «Рамштайн» зібрав понад 50 країн та дозволив Україні отримати військову допомогу на майже пів мільярда доларів.
Вчора у Брюсселі також відбулося засідання Ради Україна-НАТО за участі міністра оброни України Рустема Умєрова.
Фото: ЕРА