Президент Туреччини Реджеп Тайїп Ердоган розкритикував посла США за зустріч із лідером турецької опозиції, який є його основним конкурентом на президентських виборах.

Про це повідомляє TRT Haber, передає кореспондент Укрінформу.
“Нам потрібно дати Америці урок на цих виборах... Ви - посол. Ваш співрозмовник тут – президент”, - сказав Ердоган.
Він заявив, що після цього випадку для посла США “двері закриті”.
“Наші двері для нього закриті, більше його не побачите. Чому? Знатиме свою межу. Знатиме свої обов’язки як посла”, - сказав Ердоган.
Посол США в Туреччині Джефф Флейк 1 квітня зустрівся з лідером турецької опозиції та кандидатом на пост президента Кемалем Киличдароглу.
Як повідомляв Укрінформ, у листопаді минулого року у Туреччині відмовилися прийняти співчуття з приводу теракту в Стамбулі від посольства США.