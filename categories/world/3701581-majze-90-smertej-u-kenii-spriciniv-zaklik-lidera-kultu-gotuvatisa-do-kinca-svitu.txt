Лідер кенійського культу стверджував, що 15 квітня буде кінець світу, і закликав вірян церкви голодувати до смерті, щоб першими "потрапити на небеса".

Як передає Укрінформ, про це повідомляє Reuters.
Досі відомо про 89 загиблих послідовників Міжнародної церкви "Добра Новина", очолюваної лідером культу Полом Маккензі. Вона базувалася в лісі Шакахола на сході Кенії. З п'ятниці влада вилучила з неглибоких могил 81 тіло. Пізніше ще вісім членів секти були знайдені живими, але згодом померли.
Сам Маккензі перебуває під вартою в поліції з 14 квітня разом з 14 іншими членами культу. Кенійські ЗМІ повідомляють, що він відмовляється від їжі і води.
"Він наказав їм морити себе голодом перед кінцем світу 15 квітня, сказавши, що він буде останнім, замкнувши за собою двері", - розповів Стівен Мвіті, чия дружина і шестеро дітей приєдналися до культу, але побоялись померти.
Мвіті уточнив, що чув це від колишнього члена секти, якого виключили за те, що він пив воду під час масового посту.
Працівники лікарні в прибережному місті Малінді, куди звозять трупи і тих, хто вижив, сказали, що вони чули те ж саме від тих, хто вижив.
"У нього (Маккензі) був ретельно розроблений план убивства дітей, молоді, а потім і дорослих, і він сказав їм, що буде останнім, хто помре від голоду", - розповів один із працівників лікарні.
Очікується, що кількість жертв зростатиме, оскільки кенійський Червоний Хрест повідомив, що понад 300 осіб вважаються зниклими безвісти.
Як повідомляв Укрінформ, влада Кенії ексгумувала ще 16 тіл людей, загиблих у Міжнародній церкві «Добра Новина».
Фото: theguardian