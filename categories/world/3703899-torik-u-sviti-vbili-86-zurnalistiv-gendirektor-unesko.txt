Генеральний директор ЮНЕСКО Одрі Азуле з трибуни ООН заявила, що протягом 2022 року у світі було вбито 86 журналістів.

Про це повідомляє власний кореспондент Укрінформу в Нью-Йорку.


Таку цифру очільниця ЮНЕСКО назвала в залі Генеральної Асамблеї ООН на заході з нагоди 30-ї річниці Всесвітнього дня свободи преси, який відзначається 3 травня. У ньому взяли участь відомі журналісти, керівники ЗМІ та правозахисних організацій з усього світу.


За словами Азуле, загибель більшості журналістів не пов’язана з бойовими діями. «Часто вони були вдома зі своїми сім'ями», – зауважила вона.
Окрім того, торік сотні журналістів зазнали нападів або були ув'язнені. Рівень безкарності за ці злочини є «жахливим сигналом, оскільки безпека журналістів – це питання не лише самих журналістів чи міжнародних організацій, це питання всього суспільства», наголосила керівниця ЮНЕСКО.
Генеральний секретар ООН Антоніу Гутерреш, який перебуває в закордонній поїздці, у відеозверненні до учасників заходу зазначив, що дезінформація, мова ненависті та вбивства журналістів загрожують свободі преси в усьому світі.


«Свобода преси є основою демократії та справедливості. Вона дає нам усім факти, необхідні для формування думок і донесення правди до влади. Але в кожному куточку світу свобода преси зазнає нападів», - констатував Гутерреш.

Нагадаємо, відповідно до резолюції Генеральної Асамблеї ООН з 1993 року Всесвітній день свободи преси відзначається щорічно 3 травня.