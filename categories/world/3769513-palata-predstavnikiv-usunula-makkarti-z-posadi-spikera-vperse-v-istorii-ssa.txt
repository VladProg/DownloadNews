У вівторок Палата представників Конгресу США проголосувала за відставку спікера-республіканця Кевіна Маккарті.

Як передає кореспондент Укрінформу, за відставку проголосували 216 депутатів, проти – 210.
При цьому вісім республіканців віддали свої голоси «за». Тепер Палаті представників належить обрати нового спікера.
В історії США жоден спікер Палати представників не був відсторонений від посади шляхом ухвалення резолюції про відставку.
Як передає CNN, конгресмен-республіканець Метт Ґейц, який ініціював це рішення, після голосування назвав Маккарті «породженням болота».
Раніше цього дня Палата представників не змогла заблокувати спробу відставки Маккарті, крім усіх демократів, 11 республіканців теж не підтримали рішення про блокування.
Боротьба за посаду спікера свідчить про загострення внутрішньопартійної боротьби серед республіканців, попри те, що Маккарті кілька днів тому мобілізував двопартійні зусилля на ухвалення тимчасового бюджетного законопроєкту, який дав змогу уникнути шатдауну.