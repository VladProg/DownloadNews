Організація із заборони хімічної зброї (ОЗХЗ) підтвердила, що останні запаси, оголошені усіма державами-учасницями Конвенції про заборону хімічної зброї, була знищена.

Про це повідомляється у заяві на сайті ОЗХЗ, передає Укрінформ.
Як зазначається, останній хімічний боєприпас із заявлених запасів хімічної зброї Сполучених Штатів Америки було безповоротно знищено 7 липня на пілотному заводі зі знищення хімічних речовин Blue Grass у Кентуккі.
«Я вітаю всі держави-учасниці, і в даному випадку Сполучені Штати Америки, з цим великим досягненням для міжнародної спільноти… Це критично важливий крок до досягнення її (організації – ред.) місії щодо остаточної ліквідації всієї хімічної зброї», — сказав генеральний директор ОЗХЗ Фернандо Аріас.
Таким чином, США - остання держава-володар, завершили знищення заявлених запасів хімічної зброї.
Також про знищення останніх оголошених запасів хімічної зброї заявив 7 липня президент США Джо Байден.
«Сьогодні я з гордістю оголошую, що Сполучені Штати благополучно знищили останній боєприпас із цього арсеналу, що наближає нас на один крок до світу, вільного від жахів хімічної зброї», — йдеться у заяві Байдена.
Як відомо, Конвенція про заборону хімічної зброї - міжнародний договір в рамках ООН в галузі контролю озброєнь, що має на меті повну заборону виробництва і використання хімічної зброї з огляду на її шкідливість для довкілля і здоров'я людини, а також визначає зобов'язання держав-учасниць у цій сфері. Вона набула чинності 29 квітня 1997 року. Вашингтон та інші сторони, що її підписали, були зобов’язані знищити свої запаси хімічної зброї до 30 вересня 2023 року.
Майже всі країни в світі приєдналися до Конвенції про заборону хімічної зброї. За масштабні зусилля з ліквідації хімічної зброї ОЗХЗ отримала Нобелівську премію миру 2013 року.
Як повідомляв Укрінформ, Україна під час 5-ї оглядової Конференції держав-учасниць Конвенції про заборону хімічної зброї (КХЗ) засудила застосування хімічної зброї російськими терористами та їхніми спільниками в Україні, Сирії, Іраку, Малайзії та Британії.