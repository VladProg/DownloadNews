Німеччина і Південна Корея домовилися про поглиблення співпраці у сферах економіки та безпеки.

Як передає Укрінформ, про це повідомляє DW з посиланням на спільну заяву канцлера Німеччини Олафа Шольца та президента Кореї Юн Сок Йоля.
«Як приклади галузей, де можлива успішна двостороння співпраця, Юн Сок Йоль навів торгівлю та інвестиції у високотехнологічні галузі, такі як виробництво водню, напівпровідників та перехід на чисту енергетику. Крім того, за словами південнокорейського лідера, однією з цілей є зміцнення співпраці в ланцюгах поставок», - ідеться в повідомленні.
Зазначається, що Шольц прибув до Південної Кореї після закінчення саміту G7 в Японії. Перед зустріччю з президентом Юном він відвідав демілітаризовану зону між Південною Кореєю та КНДР. «Відносини між нашими двома країнами повинні розвиватися більш тісно, враховуючи наш досвід поділу», - зазначив німецький лідер.
Окрім економічної співпраці, темами переговорів двох лідерів стали безпекова ситуація в Індо-Тихоокеанському регіоні та російська агресія проти України.
У цьому контексті, додає DW, Шольц привітав гуманітарну допомогу, яку Південна Корея надає Україні та її підтримку санкцій проти Росії. При цьому він підкреслив, що кожна країна сама вирішує, як вона може допомогти Україні.
Як повідомляв Укрінформ, під час зустрічі з Володимиром Зеленським Юн Сок Йоль пообіцяв Україні додаткову допомогу нелетального характеру.
Фото: twitter.com/bundeskanzler