Південний окружний військовий суд в Ростові-на-Дону засудив колишнього "військовослужбовця батальйону «Айдар»" Дениса Муригу до 16 років ув'язнення.

Про це повідомляє Радіо Свобода, передає Укрінформ.
Мурига визнаний винним у «проходженні навчання з метою терористичної діяльності» та «участі у незаконному збройному формуванні».
Мурига – мешканець Луганської області родом із Криму. Військовий суд його судив як громадянина РФ.
За версією «слідства», на початку 2015 року Мурига нібито вступив до батальйону "Айдар" (який, на відміну від "Азова", не внесений у списки російського Антитерористичного комітету і Росфінмоніторингу як заборонений), проходив там навчання.
Після "служби в «Айдарі»" він перебував в Україні під слідством, був звільнений у вересні 2016 року. Обіймав цивільні посади, зокрема був радником міського голови Рубіжного Луганської області.
Після початку повномасштабного російського вторгнення Мурига опинився на території, контрольованій російськими військами. За деякими даними, він був затриманий 31 березня за порушення правил прикордонного переходу, заарештований 18 травня. Після відбуття адміністративного арешту його відправили до СІЗО №2 у Таганрозі Ростовської області.
Як повідомляв Укрінформ, 15 червня у Південному окружному військовому суді в Ростові-на-Дону розпочався процес над 22 полоненими захисниками "Азовсталі".