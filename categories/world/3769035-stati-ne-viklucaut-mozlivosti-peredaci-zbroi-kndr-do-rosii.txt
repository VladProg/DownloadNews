Сполучені Штати стурбовані у зв’язку з подальшим зближенням зв’язків у військовій та інших сферах між Москвою і Пхеньяном та не виключають можливості передачі зброї між цими двома країнами.

З такою заявою виступив у понеділок речник Держдепартаменту США Метью Міллер під час пресбрифінгу в Вашингтоні, передає власний кореспондент Укрінформу.
«Щодо Росії, ми продовжуємо бути занепокоєними посиленням зв’язків між РФ і Північною Кореєю, особливо коли йдеться про будь-яку потенційну передачу зброї з КНДР в Росії або з Росії в КНДР»,- зауважив представник Держдепу.
Як повідомляв Укрінформ, після зустрічі російського й північнокорейського диктаторів минулого місяця на території РФ обидві країни продовжують взаємодію та підтримують риторику пропаганди одна одної. Зокрема, напередодні Пхеньян назвав США загрозою світовому миру, а НАТО - «організатором української кризи».