Директор ЦРУ США Вільям Бернс заявив, що росія допомагає Ірану у розвитку його ракетної програми в обмін на постачання безпілотників для війни проти України.

Про це повідомляє Укрінформ із посиланням на CNN.
Бернс зазначив, що альянс між росією та Іраном швидко розвивається, і назвав ситуацію «тривожною».
«Зараз він рухається досить швидко у дуже небезпечному напрямку,.. ми знаємо, що іранці вже надали росіянам сотні озброєних безпілотників, які вони використовують, щоб завдавати болю українським громадянам. Ми знаємо, що вони надали боєприпаси для артилерії, а також для танків», — сказав Бернс.
За його словами, ЦРУ також вбачає ознаки того, що росія пропонує допомогу Ірану у її ракетній програмі і розглядає можливість надання Тегерану винищувачів в обмін на військову допомогу.
Бернс також розповів про свою розмову з директором служби зовнішньої розвідки росії сергієм наришкіним і сказав, що президент путін «надто впевнений» у своїй спроможності знищити Україну. Він назвав дискусію з наришкіним «досить гнітючою».
«З боку пана наришкіна ... було дуже зухвале ставлення, почуття зухвалості і зарозумілості, що відображає точку зору путіна — його віру в те, що він може змусити час працювати на нього, що він вірить, що зможе «перемолоти» українців, що він зможе виснажити наших європейських союзників, що політична втома рано чи пізно настане», - сказав глава ЦРУ.
Водночас він наголосив: «Моя мета не в тому, щоб говорити про перемовини. Це те, що українцям потрібно буде обговорити з росіянами, коли вони вважатимуть за потрібне. Це було для того, щоб чітко пояснити наришкіну — і через нього президенту путіну — серйозні наслідки, якщо росія колись вирішить застосувати будь-яку ядерну зброю. І я думаю, що наришкін розумів серйозність цього питання, і я думаю, що президент путін також це зрозумів», – сказав директор ЦРУ.
Як повідомляв Укрінформ, раніше Бернс заявляв, що наступні шість місяців будуть вирішальними для визначення остаточного результату війни, розв'язаної росією проти України.