Солідарність з Ізраїлем, який зазнав жорстокої терористичної атаки з боку ХАМАС, не суперечить наданню допомоги населенню Палестини, що також страждає від дій цього угруповання.

Як повідомляє кореспондент Укрінформу, про це у Брюсселі під час пресконференції за підсумками віртуального саміту ЄС, присвяченого ситуації на Близькому Сході, заявила президент Європейської комісії Урсула фон дер Ляєн.
«Ми зібралися на цю Європейську раду в режимі телеконференції, щоб обговорити ще одну жахливу терористичну атаку, яка була скоєна ХАМАС проти Ізраїлю. 1400 ізраїльтян та людей інших держав були вбиті протягом лише одного дня, були захоплені більше 200 заручників. Ми закликаємо до їх негайного звільнення», - сказала глава Єврокомісії.
За її словами, для кожного зрозуміло: Ізраїль має право захищати себе відповідно до міжнародного та гуманітарного права.
«Але це не все. Терор ХАМАС також приніс величезні страждання народу Палестини», - констатувала фон дер Ляєн. Вона розповіла, як під час відвідин Ізраїлю сказала голові Кнесету, що саме ХАМАС є терористами, а не народ Палестини. Тож ЄС має піклуватися також про людей в Палестині та про їхні гуманітарні потреби.
«У цьому немає суперечності - стояти у солідарності поряд з Ізраїлем, та відповідати на гуманітарні потреби палестинців. У суботу я говорила з Антоніу Гутеррешем (генеральний секретар ООН – ред.), та поінформувала його, що Єврокомісія потроїла гуманітарну допомогу для палестинців у цьому році», - наголосила фон дер Ляєн.
Вона зауважила, що ЄС налагодив повітряний міст з Єгиптом і продовжує опрацьовувати з владою цієї країни доставку гуманітарної допомоги до Гази. Водночас у контактах з владою Ізраїлю ЄС наголошує на важливості забезпечення Гази водою, оскільки це стосується базових прав людини.
«У ширшому питанні щодо допомоги для Палестини, я не знаю про випадки, коли будь-які кошти ЄС потрапляють на фінансування терористичних організацій - і це має залишатися незмінним. Саме тому ми проводимо внутрішній перегляд такої допомоги, та будемо координувати процес з країнами-членами», - розповіла глава Єврокомісії.
На її думку, останні події в Ізраїлі й секторі Гази потенційно мають вплив на весь регіон та можуть поставити під сумнів ефективність фінансування Євросоюзом відповідних програм сусідства. При цьому 10% усього бюджету Палестинської адміністрації фінансується з ЄС. Єгипет уже зараз приймає значну кількість біженців, тож ЄС має намір встановити широке партнерство з цією країною для надання допомоги.
Як повідомляв Укрінформ, уранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Унаслідок цієї атаки загинули більш як 1400 ізраїльтян, близько двох сотень людей бойовики захопили у заручники.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти і ватажків терористів.
Ізраїльські військові попередили мирне населення Гази про необхідність залишити місто, щоб уникнути небезпеки під час операції проти ХАМАС.
Фото: globalist.it