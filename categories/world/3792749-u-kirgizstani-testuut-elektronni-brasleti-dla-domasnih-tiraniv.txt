У Киргизстані почали тестувати електронні браслети, які планується використовувати для боротьби із сімейним насильством.

Про це повідомляє Радіо Азаттик, передає Укрінформ.
Міністерство юстиції Киргизстану зазначає, що ці пристрої "дуже ефективні у протидії сімейному насильству, оскільки можуть обмежити радіус наближення відповідних осіб до певних суб'єктів/осіб/територій".
Нині відомство проводить аналіз та оцінка методології використання таких браслетів, ідеться в публікації.
Раніше пресслужба уряду Киргизстану повідомляла про внесення до парламенту законопроєкту про впровадження електронних браслетів. У мін'юсті наголосили, що в разі ухвалення поправок, ці пристрої можуть почати застосовувати у кримінально-виконавчому провадженні з 2024 року.
Минулого тижня глава кабміну Акилбек Жапаров заявив, що запобігання сімейному насильству є одним із пріоритетних завдань держави.
Згідно з рейтингом WPS (Індекс миру і безпеки для жінок), Киргизстан другий рік поспіль визнано найнебезпечнішою для жінок країною Центральної Азії - 13% киргизстанок зазнають насильства з боку близьких.
Як повідомляв Укрінформ, в Україні хочуть запровадити електронні браслети для протидії домашньому насильству. Відповідний законопроєкт Верховна Рада підтримала у першому читанні.
Фото ілюстративне