Євросоюз, якщо не вживе рішучих заходів, до 2030 року може стати залежним від китайських літій-іонних батарей і паливних елементів, як це свого часу було із російськими енергоносіями.

Про це повідомляє Укрінформ з посиланням на Reuters.
«Без вжиття рішучих заходів європейська енергетична екосистема до 2030 року може потрапити в залежність від Китаю, яка матиме іншу природу, але таку ж серйозність, як і залежність від Росії до вторгнення в Україну», – йдеться у доповіді, підготовленій Іспанією, яка головує в ЄС.
Доповідь, підготовлена для лідерів Євросоюзу, стане основою для обговорення економічної безпеки Європи під час зустрічі лідерів блоку в іспанській Гранаді 5 жовтня.
У документі йдеться про те, що через непостійний характер відновлюваних джерел енергії, таких як сонячна або вітрова, Європі знадобляться способи зберігання енергії, щоб досягти нульового рівня викидів вуглекислого газу до 2050 року.
«Це призведе до стрімкого зростання попиту на літій-іонні батареї, паливні елементи та електролізери, який, як очікується, збільшиться у 10-30 разів у найближчі роки», – йдеться в документі.
Хоча ЄС має сильні позиції на різних етапах виробництва електролізерів, займаючи понад 50% світового ринку, блок значною мірою залежить від Китаю у виробництві паливних елементів і літій-іонних батарей.
Як повідомляв Укрінформ, міністри клімату та енергетики країн G7 зобов’язалися прискорити поступову відмову від викопного палива задля досягнення нульового викиду вуглекислого газу не пізніше 2050 року.