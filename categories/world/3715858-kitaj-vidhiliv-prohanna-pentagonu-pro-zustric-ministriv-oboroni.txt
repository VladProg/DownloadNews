Китай відхилив прохання Пентагону про зустріч між міністром Ллойдом Остіном і його китайським колегою Лі Шанфу на полях Азійського форуму з питань безпеки в Сінгапурі, який пройде цього тижня, звинувативши США в нещирості.

Про це з посиланням на речника посольства Китаю у Вашингтоні Лю Пенгю та заяву Пентагону повідомляє The Wall Street Journal, передає Укрінформ.
«Сполучені Штати прагнуть придушити і стримати Китай усіма можливими засобами та продовжують накладати санкції на китайських посадовців, китайські установи і компанії», - сказав Лю.
«Чи є щирість і значення будь-якого спілкування за таких обставин?» - додав він.
За словами китайського дипломата, Сполучені Штати «повинні негайно скасувати санкції та вжити практичних заходів для усунення перешкод у двосторонніх відносинах, створення сприятливої атмосфери та умов для діалогу і спілкування».
У Пентагоні своєю чергою заявили: «Вночі китайська сторона повідомила США, що вона відхилила надіслане на початку травня запрошення міністра Остіна зустрітися з міністром національної оборони КНР Лі Шанфу в Сінгапурі цього тижня».
При цьому в американському Міноборони «твердо вірять у важливість підтримки відкритих ліній зв’язку між військовими двох держав як гарантію того, що конкуренція не переросте у відкритий конфлікт».
Між тим у Вашингтоні остерігаються, що ця відмова може викликати занепокоєння серед союзників США в Південно-Східній Азії, які нервуються, бо опинилися між двома великими державами, і сподівались на деескалацію між Вашингтоном і Пекіном під час сінгапурської зустрічі.
У повідомленні Міністерства оборони Китаю про участь міністра Лі Шанфу в 20-му діалозі Шангрі-Ла йдеться, що глава відомства здійснить офіційний візит до Сінгапуру з 31 травня по 4 червня та, окрім іншого, «під час заходу зустрінеться з главами делегацій відповідних країн», без уточнення їхнього переліку.
Як повідомляв Укрінформ, кораблі берегової охорони Китаю, які заходять у територіальні води Японії біля островів Сенкаку в Східно-Китайському морі, від березня перестали приховувати своє перебування й безперервно передають дані про своє місцезнаходження.