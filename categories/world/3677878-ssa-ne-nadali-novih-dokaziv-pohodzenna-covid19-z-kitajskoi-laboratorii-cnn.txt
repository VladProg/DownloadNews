Твердження Міністерства енергетики США про те, що COVID-19 з'явився, очевидно, через випадковий витік вірусу з лабораторії в Китаї, спричинило жорстку реакцію з боку Пекіна й викликає більше запитань, ніж відповідей.

Про це, як передає Укрінформ, ідеться у публікації CNN.
Зазначається, що міністерство не надало жодних нових доказів на підтримку цього твердження, а його оцінка є частиною зусиль розвідувальних служб, які на виконання доручення президента Джо Байдена вивчають походження коронавірусу, який уперше був виявлений у китайському місті Ухань.
Загальна оцінка розвідувального співтовариства була непереконливою: і раніше, і зараз не було виявлено достеменного зв'язку між вірусом і конкретними тваринами, від яких походить інфекція, оскільки Китай продовжує перешкоджати міжнародному розслідуванню.
Чотири агентства й Національна розвідувальна рада з низьким ступенем упевненості вважають, що вірус, імовірно, потрапив від тварин до людей через природний контакт, тоді як одне агентство з помірною впевненістю вважає, що пандемія стала наслідком аварії в лабораторії.
Згідно з розсекреченою версією звіту за 2021 рік, три інші представники розвідувального співтовариства не змогли дійти спільної думки, йдеться у публікації.
Більшість відомств не визначилися або схиляються до того, що вірус має природне походження. Цю гіпотезу також широко підтримують науковці, які є експертами в цій галузі.
Водночас зміна позиції Міністерства енергетики США поглибила розкол у розвідувальному співтоваристві, особливо після того, як директор ФБР Крістофер Врей цього тижня вперше публічно прокоментував аналогічне рішення свого відомства, зроблене з «середньою мірою впевненості».
Учені здебільшого вважають, що вірус, найімовірніше, з'явився в результаті природного поширення від інфікованої тварини до людини, як і багато інших вірусів, хоча визнають необхідність подальшого дослідження всіх варіантів розвитку подій.
Високопоставлений представник американської розвідки повідомив, що оновлення оцінки було проведено у світлі нових розвідувальних даних, подальшого вивчення наукової літератури та консультацій з експертами поза урядом.
Пекін заблокував міжнародні польові дослідження й не дозволив провести лабораторний аудит, який міг би внести ясність, а також не бажає ділитися власними даними щодо причин поширення інфекції.
Китайські чиновники ретельно контролювали єдине розслідування за підтримки ВООЗ, яке вони дозволили провести на місцях у 2021 році.
Як повідомляв Укрінформ, Китай активно заперечує припущення США про те, що пандемія COVID-19 могла бути спровокована вірусом, який витік із китайської лабораторії.
Раніше директор ФБР заявив, що пандемія, найімовірніше, виникла через витік небезпечного вірусу з лабораторії у Китаї. За його словами, офіційний Пекін намагається завадити розслідуванню про походження коронавірусу.