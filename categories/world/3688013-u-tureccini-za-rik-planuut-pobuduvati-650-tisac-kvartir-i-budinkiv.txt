У Туреччині протягом року після руйнівних землетрусів, що сталися на сході країни 6 лютого, планують побудувати 650 тис. одиниць житла (квартир або приватних будинків).

По це повідомив президент Туреччини Реджеп Тайїп Ердоган 26 березня ввечері в Стамбулі, на спільному з постраждалими від землетрусу іфтарі (розговінні під час Рамадану), передає кореспондент Укрінформу.
"Нашою метою є відновлення зони землетрусу, зокрема побудова 319 тис. житлових будинків з інфраструктурою, соціальними та комерційними площами та загалом 650 тис. одиниць житла за один рік", – повідомив Ердоган.
За його словами, від землетрусів різною мірою постраждали 14 млн людей в 11 провінціях країни.
Президент Туреччини також відзначив потужну міжнародну допомогу, яка була надана його країні у зв'язку із землетрусами.
За останніми даними, унаслідок землетрусів у Туреччині загинули 50 096 людей, поранено 108 068 людей, були повністю зруйновані або зазнали значних руйнувань близько 298 будівель.
Як повідомляв Укрінформ, збитки від руйнувань, спричинених землетрусами на сході та південному сході Туреччини, становлять приблизно 104 млрд дол.
Фото: rv.gov.ua