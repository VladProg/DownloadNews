Національний суд засудив чотирьох членів терористичного осередку джихадистів у Барселоні, які планували напади у столиці Каталонії, переважно проти російських об'єктів, до восьми та десяти років позбавлення волі.

Як передає Укрінформ, про це повідомляє El Mundo.
Згідно з вироком Другої секції Кримінальної палати лідеру джихадистського осередку Раба Хаджерасу призначено десять років позбавлення волі за злочин сприяння та керівництва терористичною групою.
Це перший випадок застосування статті 572.1 Кримінального кодексу Іспанії, що передбачає покарання за подібну поведінку, оскільки до цього часу затримані за джихадизм засуджувалися як звичайні члени "Ісламської держави", без визначення лідера.
Суд засудив до 8 років ув'язнення Омара Негацці, Хатаба Саміра та Лієса Арфу за участь у терористичній організації. Зазначається, що Юнаса Ель Морабіта та Хіхема Хамуша суд, навпаки, виправдав за звинуваченням у співпраці з терористичним угрупуванням.
У 172-сторінковому вироку доведено, що Рабех очолював осередок, до якого входили Омар Негацці, Хатаб Самір та Ліес Арфа.
Після отримання необхідної підготовки та ідеологічної згуртованості осередку, "навченого використанню вибухівки та ножів, а також тому, як успішно здійснювати масові напади з метою отримання військових матеріалів", Хаджерас приступив до визначення можливих цілей, особливо російських об'єктів у столиці Каталонії, йдеться у вироку суду.
Суд пояснює, що позначення російських об'єктів як цілі не було випадковим та безсистемним, а відповідало принципам діяльності ІДІЛ, оскільки речник терористів Абу Мохаммед аль-Аднані вже закликав у липні 2016 року "роздути вогонь священної війни" проти москви.
Як повідомляв Укрінформ, посла росії у Мадриді викликали до штаб-квартири іспанського МЗС на знак протесту проти атаки на уряд Іспанії через соціальні мережі.
Фото: EFE