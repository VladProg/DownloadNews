Філіппіни, що кілька років тому вийшли зі складу Міжнародного кримінального суду (МКС), розглядають можливість відновлення членства в цій інституції.

Про це повідомляє Reuters, передає Укрінформ.
"Також виникає питання, чи варто нам повертатися до лона МКС, тому воно знову вивчається. Тож ми просто продовжимо розглядати це та подивимося, які у нас є варіанти", — сказав журналістам президент Філіппін Фердинанд Маркос-молодший.
За його словами, питання щодо юрисдикції та суверенітету все ще є "проблемами" для Філіппін.
"Тепер, якщо ми зможемо розв'язати ці проблеми, то це буде щось інше, але ці питання фундаментальні", — сказав Маркос.
Філіппіни вийшли з МКС у 2019 році після того, як тодішній президент Родріго Дутерте поставив під сумнів його повноваження розслідувати кампанію боротьби з наркотиками, під час якої були вбиті тисячі людей.
Як повідомляв Укрінформ, Філіппіни звернулися до сусідніх Малайзії та В’єтнаму з пропозицією обговорити розробку власного кодексу поведінки у Південнокитайському морі.