Міжнародний суд ООН у Гаазі 19 лютого 2024 року проведе слухання щодо правових наслідків політики Ізраїлю на окупованій палестинській території, включаючи Східний Єрусалим.

Про це повідомляється у пресрелізі Суду, передає Укрінформ.
«Міжнародний суд ООН ухвалив провести публічні слухання на запит про надання консультативного висновку щодо юридичних наслідків, що випливають із політики та практик Ізраїлю на окупованій палестинській території, включаючи Східний Єрусалим. Слухання розпочнуться в понеділок, 19 лютого 2024 року, у Палаці Миру в Гаазі», - йдеться у повідомленні.
Детальний графік слухань та порядок допуску, інформацію щодо акредитації членів дипломатичного корпусу, представників громадськості та ЗМІ буде опубліковано згодом.
На відміну від рішень Суду, консультативні висновки обов'язкової сили не мають.
Як повідомлялося, Генеральна Асамблея ООН 30 грудня 2022 року ухвалила резолюцію, на основі якої до Міжнародного суду ООН було направлено запит про надання консультативного висновку щодо правових наслідків, що випливають із політики та практик Ізраїлю на окупованих палестинських територіях, включаючи Східний Єрусалим.
Право вимагати консультативних висновків Міжнародного суду ООН мають п'ять органів ООН та 16 спеціалізованих установ системи ООН.