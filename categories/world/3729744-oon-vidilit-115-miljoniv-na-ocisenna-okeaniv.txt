Продовольча та сільськогосподарська організації ООН (ФАО) спільно з партнерами, включаючи ЮНЕСКО, Європейський банк реконструкції та розвитку та Банк розвитку Латинської Америки, реалізовуватимуть ініціативу «Чисті та здорові океани», на яку виділяється $115 мільйонів у грантах.

Як передає Укрінформ, про це повідомляють Новини ООН.
«Разом ми можемо переламати ситуацію із забрудненням (океанів – ред.) і домогтися того, щоб виробництво, харчування, довкілля та якість життя стали кращими», – сказав генеральний директор ФАО Цюй Дуньюй.
Ініціатива «Чисті та здорові океани» спрямована на боротьбу із забрудненням океанів за допомогою політичних інновацій, інвестицій в інфраструктуру та екологічних рішень.
У рамках програми також буде складено карти наземних джерел забруднення океану, які дозволять краще зрозуміти наслідки нестачі кисню.
Зазначається, що з 1950-х років океани втратили майже 2% кисню, внаслідок чого утворилися «мертві зони», в яких не вистачає кисню на підтримку життя.
Головні причини нестачі кисню – забруднення води органічними відходами тваринництва, добривами, неочищеними стічними водами.
Через нестачу кисню відбувається масова загибель коралових рифів, міграція цінних видів прибережних риб, знижується кількість багатьох морських жителів.
Як повідомляв Укрінформ, у березні країни-члени ООН досягли історичної угоди про захист Світового океану (High Seas Treaty) після 10 років переговорів.