Уряд Ісландії призупинив цьогорічний вилов китів до кінця серпня.

Як передає Укрінформ, про це йдеться у пресрелізі уряду.
«Ухвалено призупинити всі китобійні операції з огляду на вирішальний висновок Консультативної ради експертів із захисту тварин. На мою думку, дотримання умов Закону про захист тварин є обов’язковим. Ця діяльність не може тривати у майбутньому, якщо влада та власники ліцензій не зможуть забезпечити виконання вимог щодо добробуту (ссавців – ред.)», - заявила міністр із питань продовольства, сільського господарства та рибальства Свандіс Сваварсдоттір.
За її словами, відповідне рішення діятиме до 31 серпня.
Зазначається, що згідно з висновком звіту Продовольчого та ветеринарного Управління щодо поводження з китами під час полювання, вбивство тварин тривало довше, ніж це дозволено Законом про добробут тварин.
Після публікації звіту Управління харчової та ветеринарної медицини доручило Експертно-консультативній раді з питань добробуту тварин оцінити, чи може таке полювання колись досягти цілі Закону про добробут тварин.
Висновок Експертно-консультативної ради полягає в тому, що метод, який використовується для полювання на великих китів, не відповідає Закону про добробут тварин.
Як повідомлялося у лютому 2022 року міністр рибальства Свандіс Сваварсдоттір заявила, що Ісландія, одна з небагатьох країн, яка досі займається полюванням на китів з комерційною метою, планує припинити китобійний промисел з 2024 року. За словами міністра, нині мало доказів того, що ця діяльність приносить якусь економічну вигоду.