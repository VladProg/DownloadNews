Південна Корея і Велика Британія провели неподалік кордону з КНДР масштабні багатоденні військові навчання за участі кількох тисяч військових і сотень одиниць бойової техніки.

Про це з посиланням на південнокорейське оборонне відомство повідомляє Yonhap, передає Укрінформ.
Навчання проходили в Центрі бойової підготовки в північно-східній провінції Індже, що межує з КНДР, із використанням передових технологій для імітації реалістичних умов поля бою.
Розпочались військові маневри минулого вівторка і тривали впродовж одинадцяти днів.
У навчаннях було задіяно понад 4 тисячі військовослужбовців, у тому числі рота шотландської гвардії британської армії, а також близько 270 одиниць бойової техніки, серед яких танки, гелікоптери та безпілотні літальні апарати.
Навчання, серед іншого, включали дві триденні частини окремих тренувань у веденні наступальних та оборонних бойових дій і мали на меті посилити здатність військових двох країн координувати свої дії при виконанні бойових завдань.
Зазначається, що цього року британська армія направила на навчання більший підрозділ у порівнянні з минулим роком, коли її представляв один взвод.
Як повідомляв Укрінформ, Сполучені Штати, Південна Корея і Японія організували тристоронню «гарячу лінію» зв’язку для обміну даними про загрози з боку КНДР та зростання військової активності Китаю в регіоні.
Фото: Yonhap