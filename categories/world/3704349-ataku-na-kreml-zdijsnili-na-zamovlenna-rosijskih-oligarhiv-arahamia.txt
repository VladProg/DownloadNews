Голова парламентської фракції "Слуга народу" Давид Арахамія вважає, що атаку дронами на кремль у москві було здійснено на колективне замовлення російських олігархів.

Як передає Укрінформ, про це Арахамія написав у Телеграмі.
"Багато версій про дрони над кремлем. Висловлю особисту думку, засновану на серії інсайдів. Атаку на кремль було здійснено на колективне замовлення російських олігархів, які потрапили під санкції через режим путіна. Це перша колективна гра "клубу ображених". Сподіваюся - не остання", - зазначив Арахамія.
Як повідомлялося, у середу пресслужба президента росії заявила про відбиття спроби удару безпілотниками по кремлю. Заявлено, що кремль розцінює спробу удару як "сплановану терористичну акцію та замах на президента рф напередодні Дня перемоги" з боку України.
Президент України Володимир Зеленський під час спільної пресконференції Президентів та учасників Саміту країн Північної Європи у Гельсінкі заявив, що Україна не атакувала кремлівську резиденцію президента рф і самого путіна, а залишає це для міжнародного трибуналу.