Колишньому прем'єр-міністру Пакистану Імрану Хану, якого засудили і ув'язнили за звинуваченнями у корупції, у вівторок заборонили займатися політичною діяльністю впродовж п'яти років.

Про це йдеться у розпорядженні Виборчої комісії Пакистану, передає Укрінформ із посиланням на Reuters.
«Імран Ахмад Хан Ніазі позбавлений права (займатися політикою – ред.) на п'ять років», - йдеться в повідомленні.
Згідно із законодавством Пакистану, засуджена за статтею про корупцію особа не може балотуватися на державні посади впродовж часу, визначеного виборчою комісією. Це максимально можливий термін заборони.
Як повідомляв Укрінформ, минулого тижня суд першої інстанції Пакистану засудив колишнього прем'єр-міністра Імрана Хана до трьох років в'язниці за звинуваченням у корупційних злочинах. Самого Хана не було на слуханні в суді. Адвокат політика повідомив, що колишнього прем'єр-міністра заарештували в Лахорі.
Команда юристів Хана подала апеляцію з вимогою скасувати обвинувальний вирок, який Верховний суд Ісламабада розгляне 9 серпня.
9 травня 70-річний Імран Хан був заарештований військовими за обвинуваченнями у корупції. Торік його усунули з посади прем’єр-міністра у зв’язку з вотумом недовіри.
Загалом проти Хана порушили низку кримінальних справ. Зокрема, його звинувачують у тому, що, перебуваючи на посаді, він отримував подарунки від іноземних лідерів і заробив на цьому загалом $635 тис.
Під час сутичок між протестувальниками та поліцією, що спалахнули після арешту експрем’єра, щонайменше десять людей загинули та понад 1750 зазнали поранень. Хан та його прибічники наполягають, що обвинувачення політично вмотивовані.
У травні Верховний суд Пакистану визнав арешт колишнього прем’єр-міністра країни незаконним і постановив звільнити його з-під варти.
Імран Хан очолював уряд Пакистану з 2018 по 2022 рік.
Фото: АА