Прем’єр-міністр Італії Джорджа Мелоні розійшлася зі своїм багаторічним партнером, журналістом Андреа Джамбруно, після його скандальних сексистських висловлювань.

Як передає Укрінформ, про це повідомляє BBC.
"Прем'єр-міністр Італії Джорджа Мелоні заявила, що розлучилася зі своїм давнім партнером Андреа Джамбруно", - йдеться у повідомленні.
Мелоні оголосила про розлучення у соціальних мережах через декілька годин після того, як телешоу транслювало відверті коментарі, зроблені телеведучим Джамбруно.

Фото із соцмереж

Мелоні сказала, що стосунки, які тривали майже 10 років, закінчуються на цьому. "Наші шляхи були різними протягом деякого часу... настав час це визнати", - зазначила вона.
Пара познайомилася у 2015 році, у них є семирічна донька.
У своїй публікації італійський прем'єр подякувала 41-річному Джамбруно за "чудові роки", які вони провели разом, "за труднощі, через які пройшли", і за те, що подарував найважливіше в її житті - доньку Джіневру.
Як зазначає Reuters, Андреа Джамбруно – ведучий програми новин на телеканалі Mediaset, що входить до медіагрупи MFE, яка належить спадкоємцям покійного Сільвіо Берлусконі, колишнього прем'єр-міністра та соратника Мелоні.
Цього тижня інше сатиричне телевізійне шоу Mediaset показало поза ефіром відеоуривки з програми Джамбруно, на яких він нецензурно висловлюється, торкається свого паху та, схоже, залицяється до колеги-жінки.
На іншому аудіозаписі, що вийшов в ефір у четвер, Джамбруно говорить про те, що він у стосунках і каже колегам, що вони можуть працювати з ним, якщо візьмуть участь у груповому сексі.
Кілька місяців тому набули скандального розголосу висловлювання Джамбруно щодо випадку групового зґвалтування. Мелоні, яка відома своєю твердою вірою в традиційні католицькі сімейні цінності та відкидає одностатеве батьківство, тоді заявила, що слова Джамбруно були неправильно витлумачені.
Фото: Getty Images