роскомнадзор заблокував у росії нові домени споріднених антипутінських проєктів «Хочу жить» і «Свобода россии», а також сайт російськомовного німецького телеканалу OstWest.

Як передає Укрінформ, про це повідомляє в Телеграм-каналі проєкт "роскомсвобода".
Заблокований один із доменів проєкту «Свобода россии». «Свобода россии» (ЛСР) - російський легіон ЗСУ, сформований у 2022 році з колишніх військовослужбовців зс рф та інших росіян, для захисту України від російського вторгнення. Існує також Всенародний рух підтримки Легіон «Свобода россии».
На сайті ЛСР повідомляється, що тепер кількість заблокованих доменних дзеркал спорідненого проєкту «Хочу жить» досягла 156. «Хочу жить» - державний проєкт Координаційного штабу з питань поводження з військовополоненими, який діє за підтримки Міністерства оборони України та Головного управління розвідки. Створений для військовослужбовців збройних сил рф і рб для добровільного здавання в полон.
Домени німецького російськомовного телеканалу OstWest блокуються «роскомнадзором» вперше. Цей канал випускає матеріали відомих російських журналістів, які змушені були залишити росію. Він багато розповідає про політику, зокрема про російсько-українську війну.
Всі ці домени були внесені в реєстр забороненої інформації рф за ініціативи «Невідомого відомства», за яким, швидше за все, криється генпрокуратура росії.
Як повідомлялося, в рейтингу свободи преси, який щорічно оновлюється міжнародною неурядовою організацією "Репортери без кордонів" росія посідає 164 місце зі 180.
Фото: Shutterstock