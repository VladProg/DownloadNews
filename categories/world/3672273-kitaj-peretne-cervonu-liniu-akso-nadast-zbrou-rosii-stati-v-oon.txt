Постійна представниця США при ООН Лінда Томас-Грінфілд наголосила що Китай перетне "червону лінію", якщо вирішить надати летальну військову допомогу росії у війні проти України.

Як передає Укрінформ, про це Томас-Грінфілд заявила в інтерв’ю CNN.
"Ми вітаємо заяву Китаю про те, що він хоче миру, оскільки це те, чого ми завжди прагнемо в таких ситуаціях. Але ми також маємо чітко усвідомлювати: якщо китайці чи хтось інший має намір надати летальну підтримку росіянам у їхньому жорстокому нападі на Україну, то це неприйнятно. Це було б "червоною лінією", – сказала представниця США.
За її словами, Сполучені Штати "готові конкурувати" з Китаєм.
"Президент сказав, що ми розглядаємо Китай як супротивника. Ми готові конкурувати з ним... і коли це необхідно, протистояти китайцям. Це те, що ми робимо і продовжуватимемо робити, аби мати гарантію, що наші національні інтереси завжди на першому плані", - пояснила Томас-Грінфілд.
Як повідомлялося, США застерігали про "тривожні" тенденції щодо підтримки Китаєм російського війська.
Державний секретар Ентоні Блінкен порушував це питання під час зустрічі зі міністром закордонних справ КНР Ван Ї в кулуарах Мюнхенської конференції.
Своєю чергою Ван Ї заявив, що Китай підтримує територіальну цілісність України й виступає за мирні переговори для розв’язання “конфлікту” між Києвом і москвою.