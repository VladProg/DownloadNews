В уряді Ізраїлю заявили про припинення співпраці з компанією SpaceX після того, як Ілон Маск оголосив, що супутникова система Starlink забезпечуватиме зв'язок у секторі Гази.

Як передає Укрінформ, про це міністр зв'язку Ізраїлю Шломо Карі повідомив у соцмережі Х.
«ХАМАС використовуватиме Starlink для терористичної діяльності. У цьому немає сумнівів, ми це знаємо, і Маск це знає. ХАМАС - це ІДІЛ. Можливо, Маск захоче обумовити це рішення звільненням наших викрадених немовлят, синів, дочок, людей похилого віку. Усіх! До того часу мій офіс припинить усі зв’язки зі Starlink», - написав Карі.
Він додав, що Ізраїль використовуватиме всі наявні засоби, аби протидіяти постачанню зв’язку через Starlink до сектору Гази.
Як повідомляв Укрінформ, власник SpaceX Ілон Маск оголосив, що супутникова система зв'язку Starlink «підтримуватиме зв'язок з міжнародно визнаними гуманітарними організаціями в Газі».
Фото: depositphotos.com