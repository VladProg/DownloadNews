Міністр оборони Болгарії Тодор Тагарев заявив, що постійний страх війни, присутній у суспільстві, значною мірою підживлюється російською дезінформацією і впливає на боєздатність армії.

Про це повідомляє Euroactiv, передає Укрінформ.
Відповідаючи на критику проросійських соціалістичної партії та партії "Вазраждане" щодо політики безпеки уряду під час дебатів щодо вотуму недовіри, Тагарев звинуватив обидві партії в поширенні дезінформації, вказавши на те, що це зменшує бажання молоді робити кар'єру в армії.
"Це яскравий приклад того, що дезінформаційна кампанія парламентських партій знижує боєздатність країни", - сказав Тагарев.
За даними Міністерства оборони Болгарії, кількість заявок до військових академій впала на 35%, а кількість курсантів - на 45%.
Відповідаючи на занепокоєння щодо надання Болгарією військової допомоги Україні, Тагарев сказав, що країна надає допомогу жертві неспровокованої агресії.
"Захищаючи себе, Україна захищає Європу від Кремля. Якщо Україна програє, будьте готові щонайменше подвоїти ресурси, які Болгарія виділяє на оборону", - додав він.
Тогарев також зазначив, що підтримка України є національним стратегічним інтересом Болгарії, пише видання Novinite.
"Мир буде відновлено лише тоді, коли авторитарний режим Путіна програє цю війну. Саме розуміючи це, Болгарія приєдналася до загальної політики Союзу щодо надання військової допомоги Україні відповідно до заявлених потреб, не порушуючи норм забезпечення збройних сил озброєнням та боєприпасами", - сказав міністр оборони.
Тогарев додав, що в Україні проживає велика болгарська громада і багато" етнічних болгар вступили до лав Збройних сил України, деякі з них загинули за свою Батьківщину".
Як повідомляв Укрінформ, прем’єр-міністр Болгарії Ніколай Денков заявив, що війна, розв’язана Росією проти України, має завершитися справедливим миром і відновленням міжнародно визнаних кордонів.
Болгарія також перегляне оборонну політику через провокації РФ у Чорному морі.
Фото: mod.bg