Військові, що захопили владу у Нігері, заборонили діяльність міжнародних організацій, включаючи агентства ООН, “у зонах бойових дій”.

Як передає Укрінформ, про це повідомляє The North Africa Post.
«У зв’язку з поточною ситуацією з безпекою та виконанням завдань, поставлених збройним силам Нігеру, міністерство внутрішніх справ інформує міжнародні організації, національні та міжнародні неурядові організації та агентства ООН, які присутні в Нігері, що їхня діяльність і пересування в районах військової операції тимчасово призупинені», — йдеться в заяві МВС Нігеру.
Зазначається, що хунта в Нігері після повалення 26 липня обраного президента Мохамеда Базума, якого підтримує Захід, готується до можливого військового втручання регіональної організації ECOWAS з метою відновлення на посаді Базума, якщо дипломатичні зусилля зазнають невдачі.
Минулого тижня хунта в Нігері дозволила військам із сусідніх Малі та Буркіна-Фасо виступити на їхньому боці «у разі агресії».
Уряд Буркіна-Фасо в середу схвалив плани відправити військових до Нігеру, проте не вказав чисельності солдатів.
Як повідомлялося, в Економічному співтоваристві країн Західної Африки (ECOWAS) визначилися щодо «Дня Д» (день початку військової операції) для можливого військового втручання в Нігер з метою відновлення демократії.
У Нігері група військових заявила про усунення від влади демократично обраного президента Мохамеда Базума та його уряду.
Абдурахман Чіані, лідер путчистів, які здійснили державний переворот у Нігері, заявив, що хунта готова повернути країну до цивільного правління упродовж трьох років.