Прем'єр-міністр Румунії Марчел Чолаку висловив сподівання, що понад 60% експорту зерна з України може проходити транзитом через його країну.

Про це він сказав у п’ятницю після зустрічі з Прем’єр-міністром України Денисом Шмигалем у Бухаресті, передає Укрінформ із посиланням на Reuters.
«Ми сподіваємося, що понад 60% від загального обсягу експорту українського зерна буде проходити через Румунію», – сказав Чолаку.
За його словами, Румунія намагається покращити свою сполучну інфраструктуру залізничного, автомобільного, річкового та морського транспорту, а також на прикордонних переходах.
Чолаку також запевнив, що Румунія, яка є одним із найбільших експортерів зерна в ЄС, збалансує зусилля щодо збільшення транзиту українського зерна на міжнародні ринки, щоб захистити місцевих фермерів.
Також Чолаку у соцмережі Х (колишній Твіттер) написав, що окрім експорту зерна в ході розмови зі Шмигалем вони говорили про незаконну війну Росії, прикордонні питання та зусилля зі зміцнення портової інфраструктури для спільного економічного зростання.
«Пане Прем’єр-міністре, Україна має повну підтримку Румунії. Варварські напади Росії на цивільне населення, вантажні судна та критично важливу сільськогосподарську інфраструктуру є нападом на основні принципи людства – не лише на українців, а й на сотні мільйонів людей, які голодують у всьому світі. Румунія продовжуватиме працювати з Україною, щоб забезпечити експорт українського зерна!» – заявив Чолаку.
Він наголосив, що Румунія приєднається до відбудови України.
Крім цього, Чолаку зауважив, що тісні зв’язки між Румунією та Україною мають бути відображені в законних правах румунів в Україні. «Ми очікуємо відкритості та участі з боку української влади та вимагаємо для румунів в Україні таких же прав і свобод, якими користуються люди, що належать до української меншини в Румунії», – додав він.
Раніше цього місяця міністр транспорту та інфраструктури Сорін Гріндяну заявив, що Румунія планує подвоїти свої транзитні потужності для зерна з України – з 2 млн тонн на місяць до 4 млн тонн.
Як повідомляв Укрінформ, Румунія та Україна домовилися про будівництво нового пункту пропуску через українсько-румунський кордон. Його планують розмістити між населеними пунктами Біла Церква (Україна) та Сігету-Мармацією (Румунія).
Фото: соцмережа Х Шмигаль