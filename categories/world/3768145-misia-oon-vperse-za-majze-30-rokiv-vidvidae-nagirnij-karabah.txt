Баку запросив місію Організації Об'єднаних Націй відвідати Нагірний Карабах "найближчими днями", на тлі масового відтоку етнічних вірменів з регіону після військового наступу Азербайджану.

Як передає Укрінформ, про це повідомляє France24.
Речник ООН Стефан Дюжаррік підтвердив, що місія ООН на чолі з високопоставленим представником з питань гуманітарної допомоги вирушить до Нагірного Карабаху цими вихідними – це буде перший доступ організації до регіону приблизно за 30 років.
"Перебуваючи там, місія ООН намагатиметься оцінити ситуацію на місці та визначити гуманітарні потреби як для тих, хто залишився, так і для людей, які виїжджають", — сказав Дюжаррік журналістам.
"У центрі уваги будуть гуманітарні питання, а також, як частина цього, питання захисту", — сказав він.
Сполучені Штати та інші країни закликали Баку допустити міжнародних спостерігачів до Карабаху через побоювання щодо можливих порушень прав людини. Вірменія звинуватила Азербайджан в етнічних чистках у Карабасі, що Баку рішуче заперечує.
"Візит дозволить (місії - ред.) ознайомитися з поточною гуманітарною діяльністю, яку здійснює Азербайджан у регіоні", - йдеться у заяві МЗС країни.
"Окрім того, учасникам групи буде продемонстровано процес відновлення певної інфраструктури, роззброєння та конфіскації боєприпасів у незаконних збройних формувань Вірменії, а також небезпеку, яку становлять міни", - йдеться у повідомленні.
Раніше офіційний представник азербайджанського уряду заявив, що представникам ЗМІ також буде дозволено відвідувати регіон, який на міжнародному рівні розглядається як частина Азербайджану, але який з 1990-х років перебував під управлінням етнічної вірменської сепаратистської влади.
Як повідомляв Укрінформ, Азербайджан закликає вірменів, які проживають у Нагірному Карабасі, не виїжджати та реінтегруватися в азербайджанське суспільство.
Станом на 20:00 29 вересня до Вірменії переїхали 98 625 людей з Нагірного Карабаху.
Фото: U.S. Navy