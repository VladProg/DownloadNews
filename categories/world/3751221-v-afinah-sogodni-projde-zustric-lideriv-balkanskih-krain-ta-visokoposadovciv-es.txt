У грецькій столиці у понеділок пройде зустріч лідерів низки балканських країн та високопосадовців ЄС, де обговорять європейське майбутнє регіону.

Про це повідомляє АР, передає Укрінформ.
Як зазначається, прем’єр-міністр Греції Кіріакос Міцотакіс організував неформальну вечерю в понеділок, 21 серпня, в Афінах для високопосадовців Сербії, Чорногорії, Північної Македонії, Косова, Болгарії, Хорватії, Румунії, Молдови, Боснії і Герцеговини. Також на зустрічі будуть президентка Європейської комісії Урсула фон дер Ляєн і голова Європейської ради Шарль Мішель.
Раніше грецькі ЗМІ повідомляли, що Президент України Володимир Зеленський також буде присутній на зустрічі, однак цю інформацію офіційно не підтверджено.
Як повідомлялося, Президент Володимир Зеленський цими вихідними здійснив з візит до Швеції, Нідерландів та Данії.
20 серпня Нідерланди та Данія оголосили про рішення передати Україні винищувачі F-16. Українські пілоти та інженери уже почали навчатися використовувати ці літаки. Данія розраховує передати перші F-16 Україні ближче до Нового року.