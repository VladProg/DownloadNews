Джо Байден виступив із суворим попередженням про загрозу для американської демократії, пов’язану з екстремістськими силами в лавах Республіканської партії, яких підтримує експрезидент Дональд Трамп.

Про це повідомляє Укрінформ з посиланням на CNN.
«Зараз в Америці відбувається щось небезпечне, – сказав Байден під час своєї промови в Аризоні. – Існує екстремістський рух, який не поділяє основні переконання нашої демократії: рух MAGA (Make America Great Again – гасло кампанії Трампа на минулих виборах – ред.)»
За словами президента, нинішня Республіканська партія керується і залякується екстремістами MAGA: «Їхній екстремістський порядок денний, якщо він буде реалізований, докорінно змінить інститути американської демократії, якими ми їх знаємо».
Зазначається, що раніше Байден публічно не висловлювався так відверто про свого попередника.
«Трамп каже, що Конституція дає йому право робити все, що він захоче на посаді президента. Я ніколи не чув, аби президенти робили все, що їм заманеться. Я ніколи не чув, щоб президенти про таке жартували», - заявив чинний глава Білого дому.
Він мав на увазі нещодавню пропозицію Трампа стратити голову Об'єднаного комітету начальників штабів генерала Марка Міллі за «зраду», зазначивши, що мовчання республіканців щодо цього коментаря було «оглушливим».
Байден указав, що «демократії не обов'язково гинуть під дулом гвинтівки». «Вони можуть загинути, коли люди мовчать, коли вони не можуть піднятися», – пояснив він.
При цьому президент США наголосив, що вірить у вільні й чесні вибори та мирну передачу влади. «Я вірю, що в Америці немає місця жодному, жодному, жодному політичному насильству», – резюмував Байден.
Як повідомлялося, суд у Нью-Йорку визнав Дональда Трампа та його сімейний бізнес відповідальними за шахрайство за цивільним позовом генерального прокурора штату Летиції Джеймс, яка звинуватила колишнього главу держави в незаконному завищенні своїх активів і статків.
Фото: PAP