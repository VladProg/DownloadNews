Президент США Джо Байден у понеділок прийме у Білому домі Генерального секретаря НАТО Єнса Столтенберга, на зустрічі йтиметься, зокрема, про підтримку України.

Як передає Укрінформ, про це повідомляє AP.
Президент Джо Байден сьогодні прийме Генерального секретаря НАТО Єнса Столтенберга, який невдовзі залишить свою посаду, у Білому домі для переговорів, оскільки змагання за пошук його наступника на чолі військового Альянсу набирають обертів.
Минулого тижня голова уряду Великої Британії Ріші Сунак під час зустрічі з Байденом запропонував кандидатуру британського міністра оборони Бена Воллеса. Президент США також зустрівся з прем'єр-міністром Данії Метте Фредеріксен, іншим потенційним претендентом.
Очікується, що Байден та Столтенберг також обговорять триваюче вторгнення РФ в Україну та спроби переконати Туреччину, яка є членом НАТО, відмовитися від блокування заявки на приєднання Швеції до Альянсу.
У Білому домі також підтвердили підготовку сьогоднішньої зустрічі Байдена та Столтенберга.
"Президент Байден та Генеральний секретар Столтенберг переглянуть підготовку до майбутнього саміту НАТО у Вільнюсі в Литві, а також роботу щодо подальшого зміцнення стримування та оборони Альянсу, спираючись на зобов’язання щодо оборонних інвестицій на саміті у Вельсі 2014 року та поглиблення партнерства НАТО. Вони також обговорять підтримку Альянсом України на тлі жорстокої агресивної війни росії", - повідомила речниця Білого дому Карін Жан-П’єр.
Як повідомлялося, Джо Байден не виключив, що США підтримають кандидатуру чинного міністра оборони Великої Британії Бена Воллеса на посаді наступного Генерального секретаря НАТО.