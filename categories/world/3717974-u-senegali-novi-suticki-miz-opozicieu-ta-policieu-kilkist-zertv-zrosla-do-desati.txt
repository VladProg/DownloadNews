Кількість жертв у Сенегалі зросла до 10 осіб після повторних сутичок поліції та прибічників опозиції через вирок екскандидату в президенти Усману Сонко.

Як передає Укрінформ, про це повідомляє Reuters.
За інформацією видання, протестувальники в масках на обличчях та з лопатами в руках підпалювали шини і сміття, намагаючись протистояти поліції в різних районах столиці Дакар.
Натовпи нападали на супермаркети, магазини, банки, поліцейські дільниці та мережі громадського транспорту. Зазначається, що подібні дії спостерігались і в інших частинах країни.
Речник міністерства внутрішніх справ Махам Ка повідомив, що ще одна людина загинула в південному місті Кап Скірінг, де протестувальники напали на правоохоронців, в результаті чого кількість загиблих зросла до 10 осіб.
Низка західноафриканських країн на чолі з ООН засудили насильство в Сенегалі та закликали "до стриманості та діалогу для вирішення кризи".
Як повідомляв Укрінформ, у Сенегалі дев'ять людей загинули під час протестів, що спалахнули після винесення вироку лідеру опозиції.