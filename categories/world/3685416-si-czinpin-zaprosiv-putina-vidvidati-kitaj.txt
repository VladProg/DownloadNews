Голова КНР Сі Цзіньпін у вівторок розпочав у кремлі другий день переговорів із президентом рф володимиром путіним.

Про це повідомляє Укрінформ з посиланням на сайт кремля.

«Розпочалася (у кремлі - ред.) розмова глави російської держави з головою КНР. Обговорюються актуальні питання подальшого розвитку відносин всеосяжного партнерства та стратегічної взаємодії між росією та Китаєм, поглиблення співробітництва на міжнародній арені», - йдеться у повідомленні.

Перед тим сьогодні Сі Цзіньпін провів переговори з прем'єр-міністром росії михайлом мішустіним, якого, за інформацією росЗМІ, "запросив найближчим часом відвідати з візитом КНР, щоб поновити механізм регулярних зустрічей глав урядів росії та Китаю".
Також глава Китаю повідомив, що в понеділок запросив президента путіна цього року у зручний для нього час відвідати Китай. Наприклад, в рамках третього міжнародного форуму високого рівня ініціативи "Один пояс, один шлях" (путін брав участь у двох попередніх).
Як повідомлялося, 20 березня глава КНР Сі Цзіньпін прибув до росії з триденним візитом. Переговори Сі та путіна в понеділок тривали чотири з половиною години.