Чотирьохсотрічний готель у Західному Сассексі Великої Британії, де проживали українські біженці, охопила велика пожежа.

Як передає Укрінформ, про це повідомляє BBC.
Пожежа почалася вранці четверга на вулиці Норт-стріт у місті Мідгерст. Пізніше полум’я поширилося і на дах готелю Angel Inn.
Понад 30 людей були евакуйовані з будівель, повідомляє пожежно-рятувальна служба Західного Сассекса.

Чотирьом особам надали медичну допомогу на місці події, але лікування вони не потребували.
Загалом на місце події було направлено 15 пожежних машин і дві автодрабини. На місці пожежі залишаються пожежники, поліція та медики.

Причина займання поки невідома. Рух вулицею перекритий.
Хілтон Голловей, який став свідком пожежі, повідомив, що у готелі перебувало кілька українських біженців.
У місті було створено центр допомоги для тих, хто був переміщений із готелю.
Як повідомляв Укрінформ, на півдні Польщі у неділю пізно ввечері виникла пожежа у котельні школи, де проживають 33 біженці з України, серед яких кільканадцять дітей.