Країни ЄC через Механізм цивільного захисту спрямують ще два пожежні літаки до Греції, яка тиждень бореться з лісовими пожежами.

Як передає Укрінформ, про це повідомив єврокомісар з управління кризовими ситуаціями Янез Ленарчич у Твіттері.
"Потужні лісові пожежі у Греції все ще не під контролем. На додаток до підтримки, вже наданої через Механізм цивільного захисту ЄС, ми відправляємо ще два пожежні літаки з Франції, щоб допомогти приборкати вогонь", - йдеться у дописі.

Як повідомлялося, Греція через посуху та аномально високі температури потерпає від лісових пожеж. У певних регіонах, зокрема на острові Родос, виникла катастрофічна ситуація, яка призвела до евакуації місцевого населення та туристів із зони лиха.
Країни ЄС направили команди пожежників та спеціалізовану техніку для боротьби з лісовими пожежами у Греції та Тунісі після звернення обох країн по допомогу за Механізмом ЄС із цивільного захисту.