Особисті візити державного секретаря Сполучених Штатів Ентоні Блінкена до України дозволяють йому авторитетніше говорити про підзвітність допомоги нашій країні у Конгресі США.

На цьому наголосив експосол США при НАТО, колишній спецпредставник у справах України Курт Волкер під час спілкування зі ЗМІ, організованого "Амерікан Юніверсіті Київ", відповідаючи на запитання кореспондента Укрінформу.
Дипломат пояснив, що Блінкен буде брати участь у боротьбі за бюджет США в Конгресі та повинен буде відстоювати запит Адміністрації Байдена на додаткову військову та економічну підтримку України та додаткові асигнування.
"Йому дуже важливо мати можливість авторитетно говорити в Конгресі з конгресменами та сенаторами, що він був тут, спілкувався з усіма лідерами. Його запевнили, що кошти для України використовуються добре, є відповідальність: "Ми не страждаємо від епідемії корупції, і військова допомога дієва". Він повинен сказати це з усією впевненістю", – сказав він.
Як повідомлялося, 6 вересня Ентоні Блінкен прибув в Україну. Свій дводенний візит він розпочав зі вшанування загиблих українських захисників на кладовищі. Також держсекретар зустрівся з Президентом Володимиром Зеленським та очільником МЗС Дмитром Кулебою.
У серпні Адміністрація президента США Джо Байдена подала свій запит до Конгресу на додаткове фінансування для постачання зброї та іншої допомоги для України.