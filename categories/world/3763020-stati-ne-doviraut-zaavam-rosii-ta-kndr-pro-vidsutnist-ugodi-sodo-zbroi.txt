США ставляться з недовірою до заяв РФ і Північної Кореї про відсутність угод щодо постачань зброї, та попереджають, що вважатимуть кроки в цьому напрямі порушенням резолюції РБ ООН - тож діятимуть відповідно.

Про це заявив під час пресбрифінгу в Нью-Йорку координатор Ради нацбезпеки Білого дому Джон Кірбі, передає власний кореспондент Укрінформу.
«Ми бачили коментарі після зустрічі Кім Чен Ина, коментарі Кремля про те, що угоди не було оголошено. Ми сприйматимемо це з недовірою та спостерігатимемо», - зауважив представник Білого дому.
Він підкреслив, що «будь-яка подібна угода буде порушенням резолюцій РБ ООН».
Тож, запевнив, Кірбі, Сполучені Штати, безумовно, продовжать говорити з країнами-партнерами в ООН, про те як спільними зусиллями притягнути Москву і Пхеньян до відповідальності, якщо вони просуватимуться в цьому напрямку.
Як повідомляв Укрінформ, президент Південної Кореї планує порушити питання військової співпраці КНДР і Росії на Генасамблеї ООН. Він наголошує, що така взаємодія є незаконною, оскільки суперечить резолюціям Ради Безпеки цієї організації.