Безпека передбачає не лише забезпечення обороноспроможності держави, а й її економічну та енергетичну незалежність, свободу вибору шляхів розвитку.

Про це заявила міністр закордонних справ ФРН Анналена Бербок під час презентації документа «Стратегія національної безпеки: Інтегрована безпека для Німеччини», повідомляє кореспондент Укрінформу.
«Безпека означає не лише відсутність війни», - зауважила Бербок.
За її словами, безпека - це також свобода організовувати життя, економіку за власним вибором, без політичних обмежень та економічних залежностей.
«Ось чому ми позбуваємося залежності від енергоносіїв з Росії. За кожен кубометр російського газу ми заплатили національною безпекою подвійну та потрійну ціну. В майбутньому ми будемо більше зосереджуватися на безпеці, коли йдеться про рішення щодо економічної політики», - заявила глава МЗС.
Вона додала, що це стосується й того, кому дозволено інвестувати в критичну інфраструктуру. У цьому зв'язку міністр згадала ситуацію, коли найбільші сховища газу та нафти в Німеччині опинились у власності російського Газпрому.
Бербок наголосила, що після 24 лютого 2022 року, коли Росія здійснила повномасштабне вторгнення в Україну, стало зрозуміло, що Європа вразлива, а мир – крихкий: «Безпека в ХХІ столітті – це більше ніж оборона та дипломатія».
Бербок у цьому контексті згадала про такі загрози, як кібератаки, дезінформаційні кампанії, пандемії, зміни клімату тощо. Нові загрози є комплексними та впливають на всі сфери у державі та економіці, і потрібно застосовувати політику «інтегрованої безпеки». За словами міністра, це означає постійне врахування питань безпеки: не лише коли йдеться про рішення щодо оснащення Бундесверу, а й щодо питання надійності ланцюгів постачання чи свободи медіасфери.
Як повідомлялося, німецький уряд розробив першу в історії ФРН Стратегію національної безпеки, проаналізувавши нове безпекове середовище. В основу документа покладено концепцію «Зміни часу», виголошену канцлером Олафом Шольцом на 3-ій день після початку повномасштабної війни РФ проти України.
У презентації документа взяли участь канцлер Шольц, міністр фінансів ФРН Крістіан Лінднер, міністр оборони Борис Пісторіус, міністр закордонних справ Анналена Бербок і міністр внутрішніх справ Ненсі Фезер.
Фото: МЗС України