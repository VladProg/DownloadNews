Президентка Грузії Саломе Зурабішвілі розпочала чергове європейське турне попри відсутність згоди з боку грузинського уряду.

Як передає Укрінформ, про це повідомляє Новости-Грузия.
У понеділок, 25 вересня, Зурабішвілі має зустрітися із президентом Естонії Аларом Карісом у Таллінні.
На вівторок у неї запланована зустріч із лідером Латвії Едгарсом Рінкевичсом у Ризі, а в середу, 27 вересня, Зурабішвілі проведе перемовини з президентом Литви Гітанасом Науседою у Вільнюсі.
Як повідомлялося, 31 серпня президентка Грузії Зурабішвілі розпочала перший із запланованих візитів до країн Європи попри відмову уряду надати згоду на її поїздки.
Лідер партії «Грузинська мрія» Іраклій Кобахідзе оголосив про початок процедури імпічменту Зурабішвілі через непогоджені з урядом візити до Європи.
18 вересня Конституційний суд Грузії оголосив, що прийняв до розгляду конституційне подання про імпічмент президентки країни Саломе Зурабішвілі. Висновок щодо цього буде винесено протягом місяця.