В Іспанії арештовані два українських риболовецькі судна вартістю $10,2 мільйона, якими намагаються заволодіти бізнесмени з російської федерації.

Як передає Укрінформ, про це Офіс генерального прокурора повідомляє у Телеграмі.
«За клопотанням прокурорів Офісу Генерального прокурора накладений арешт на два судна вартістю $10,2 мільйона. Наразі спільно з правоохоронними органами Королівства Іспанії вживаються заходи щодо недопущення заволодіння рф цими суднами», - йдеться у повідомленні.

За даними слідства, посадові особи державних підприємств воднотранспортної галузі у змові з громадянами рф планували передати державі-агресору два риболовецькі траулери, які належать Україні, за фіктивно створені борги.
«Ця злочинна група передала в оренду компанії рф два українські риболовецькі судна. У подальшому вони намагалися передати їх державній корпорації розвитку «ВЕБ.РФ» нібито за борги України перед рф - як сплату фіктивного боргу за накладення Україною арештів на російські активи ПАТ «Промінвестбанк», - ідеться у повідомленні.

З цією метою посадовці держпідприємств найняли екіпаж з громадян рф та перегнали судна до Іспанського порту Лас-Пальмас.
Кошти, отримані за оренду суден, посадовці держпідприємств перераховували на банківські рахунки підконтрольних юридичних компаній та адвокатських об’єднань за надання фіктивних послуг та в подальшому обготівковували їх.
Як повідомляє СБУ у Телеграмі, після проведення невідкладних слідчо-оперативних дій судна повернуть у власність України.
У межах кримінального провадження, розпочатого за ст. 111-2 Кримінального кодексу України (пособництво державі-агресору), вирішується питання щодо повідомлення про підозру посадовцям держпідприємства та їхнім спільникам, причетним до оборудки.
Зловмисникам загрожує покарання до 12 років ув’язнення з конфіскацією майна.
Як повідомляв Укрінформ, Служба безпеки України викрила спробу російських олігархів Сергія Чемезова та Михайла Шелкова уникнути націоналізації майна на 150 млн грн та приховати його.
Фото: СБУ