У Пакистані прибічники затриманого експрем’єр-міністра Імрана Хана влаштували акції протесту, унаслідок сутичок загинула щонайменше одна людина.

Про це повідомляє Euronews, передає Укрінформ.
Як зазначається, внаслідок заворушень у південному місті Кветта, столиці провінції Белуджистан, загинула щонайменше одна людина, ще 15 дістали поранення.
Представники телекомунікаційного управління Пакистану заявили, що на тлі спалаху масового насильства регулюючі органи заблокували соціальні медіа, зокрема Tвіттер. У деяких приватних школах скасували заняття.
За інформацією Reuters, у містах Лахор та Равалпінді протестувальники штурмували військові будівлі. “Були підпалені десятки будівель... Вони (демонстранти - ред.) атакували офіційні будівлі та приватні будинки”, − сказала міністр інформації Пакистану Марріам Аурангзеб.
Пакистанська газета Dawn написала, що “характер та місце протестів, що спалахнули після арешту Хана, свідчать про те, що гнів громадськості також спрямований проти військових”.
Як повідомлялося, колишній прем'єр-міністр Пакистану Імран Хан був заарештований військовими. За даними місцевого телеканалу Geo TV, Хана взяли під варту в суді в Ісламабаді у справі про корупцію.
Суд видав ордер на арешт Хана у справі про ймовірне приховування активів від продажу подарунків, отриманих на посаді. Хан та його прибічники наполягають, що обвинувачення політично вмотивовані.
Імран Хан очолював уряд Пакистану з 2018 по 2022 рік.
Фото: EPA