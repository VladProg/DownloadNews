У російському Дагестані сотні мешканців селища Караман-2 перекрили федеральну трасу, яка веде до столиці цієї республіки - Махачкали.

Про це повідомляє Укрінформ із посиланням на Радіо Свобода.
Протестувальники вимагають відновити водопостачання своїх домівок, якого немає майже все літо. Зазначається, що на трасі утворився великий затор, поліція протягом дня безуспішно намагалася переконати присутніх розійтися.

На місце конфлікту виїхало керівництво УВС Махачкали та чиновники місцевої адміністрації.
Напередодні жителі Махачкали перекривали одну з вулиць міста через регулярні відключення світла. Комунальники пояснюють це аномальними погодними умовами та необхідністю вводити технологічні перерви, щоб уникнути порушень у роботі енергообладнання.
Як повідомляв Укрінформ, восени 2022 року жителі Дагестану виступили з масовими протестами проти мобілізації.
Фото ілюстративне: Медіазона