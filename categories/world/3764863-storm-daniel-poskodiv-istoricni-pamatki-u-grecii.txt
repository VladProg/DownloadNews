Сильні повені, викликані штормом «Даніель» на початку вересня, завдали шкоди історичним пам'яткам і пам'ятникам в грецькому регіоні Фессалія, заявила Ліна Мендоні, міністр культури Греції.

Про це повідомляє Balkaninsight, передає Укрінформ.
"Ми дали відповідні вказівки щодо негайних рятувальних заходів, а також щодо підготовки необхідних досліджень там, де потрібна масштабна реставрація, а також щодо підготовки необхідних досліджень для адаптації, захисту і запобігання екстремальним погодним явищам, які стають все більш частими через кліматичну кризу", - сказала Мендоні.
Найбільша шкода археологічному об'єкту була зафіксована в Трікалі, де обвалилася частина центральної арки Салабрійського мосту 16-го століття в селі Саракіна поблизу Метеори. Міст вважається визначним прикладом інженерного будівництва свого часу і з'єднував східну частину материка із західною.
У районі Лариса постраждала церква Агіос Ніколаос Фаланніс 19-го століття, відома фресками 1862 року, там обвалилася південна стіна.
Будівлю музею Атанасаке у Волосі затопило, але експонати не були пошкоджені.
Звіти про інші археологічні об'єкти та пам'ятки свідчать, що збитки, завдані повінню, були мінімальними, і їх вже усувають. Однак, значної шкоди було завдано інфраструктурі, яка підтримує туристичні маршрути.
Як повідомляв Укрінформ, у Грецькій сільськогосподарській страховій організації, регіон Фессалія, повідомили, що внаслідок шторму «Даніель» загинули понад двісті тисяч тварин.
Фото: Greek Ministry of Culture