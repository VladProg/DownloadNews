Російський телекомунікаційний кабель "Балтика" у Балтійському морі зазнав пошкоджень минулого місяця, і Росія зараз його ремонтує.

Про це з посиланням на Міністерство економіки Фінляндії повідомляє Reuters, передає Укрінформ.
Фінське міністерство додало, що проблема з російським кабелем може бути пов'язана з іншими нещодавніми випадками пошкодження підводної інфраструктури в регіоні.
Російський кабель протяжністю 1000 кілометрів, що належить державному "Ростелекому", пролягає від Санкт-Петербурга до Калінінграда. "Ростелеком" вперше поінформував фінську владу про пошкодження свого телекомунікаційного кабелю 12 жовтня, заявило фінське міністерство. Це сталося через чотири дні після виявлення пошкодження газопроводу та двох інших кабелів.
Фінська прикордонна служба заявила, що стежить за російським рятувальним судном "Спасатель Карев", яке проводить ремонт кабелю "Балтика" в економічній зоні Фінляндії.
Як повідомлялося, на початку жовтня було пошкоджено газопровід, що з'єднує Фінляндію та Естонію, і два телекомунікаційних кабелі, що з'єднують Естонію з Фінляндією та Швецією.
Фінська поліція вважає, що пошкодження газопроводу Balticconnector було спричинене китайським контейнеровозом, який тягнув свій якір по морському дну, але не дійшла висновку, чи було це нещасним випадком, чи навмисною дією.
Китай співпрацює з фінськими правоохоронцями в розслідуванні можливої причетності гонконзького судна Newnew Polar Bear до пошкодження газопроводу Balticconnector між Фінляндією та Естонією.