Видавництво з Гамбургу «Hoffmann і Campe» припиняє продаж книг німецького журналіста Губерта Зайпеля про російського президента Володимира Путіна.

Про це повідомляє Spiegel, передає Укрінформ.
Рішення було ухвалене після повідомлення у ЗМІ про те, що Зайпель отримував з Росії чималі кошти. Видавець стверджує, що не був в курсі оприлюднених фактів.
За останні роки в видавництві вийшли дві книги досить відомого в ФРН письменника та журналіста про президента РФ Путіна.
Напередодні були оприлюднені результати спільного розслідування журналу Spiegel і телеканалу ZDF, а також російських незалежних ЗМІ про те, що Зайпель багато років тому підписав «спонсорську угоду» для книжкового проєкту, яка спочатку називалася «Deed of Sponsorship», і отримав винагороду 600 тисяч євро. Інформація випливає з конфіденційних документів кіпрських постачальників фінансових послуг.
«Автор пише книгу про політичну обстановку в Російській Федерації, яка буде опублікована в 2019 році. Спонсор хотів би підтримати розвиток проєкту і підтримати цей політичний та історичний розвиток», - йшлося в договорі від березня 2018 року. Крім того, Зайпель мав отримати «логістичну та організаційну підтримку» під час своїх досліджень у Росії.
Зайпель визнав «підтримку» з боку російських олігархів.
Згідно з контрактом, «спонсором» автора, його партнером за контрактом, є підставна компанія під назвою De Vere Worldwide Corporation, розташована на Британських Віргінських островах. De Vere, очевидно, належить до мережі компаній російського олігарха та основного акціонера TUI Олексія Мордашова, проти якого Європейський Союз ввів санкції в лютому 2022 року через його близькість до Володимира Путіна. Рукописний запис на контракті із Зайпелем також свідчить про те, що подібна угода щодо біографії Путіна вже існувала в 2013 році.
Зайпель — перший відомий західний журналіст, щодо якого було оприлюднено інформацію про його «спонсорування» оточенням Путіна.
Фото: dpa