Міністр внутрішніх справ Польщі Маріуш Камінський заявив, що у випадку провокацій на кордоні з Білоруссю будуть негайно закриті всі білоруські переходи з Європейським Союзом.

Як передає Укрінформ, про це повідомляє Польське радіо.
Камінський, говорячи про російсько-українську війну та білоруські провокації, зазначив, що передвиборчий період у Польщі є особливо чутливим та вимагає великої зосередженості з боку польських служб, армії, офіцерів.
«Безумовно, у ворогів нашої країни буде спокуса маніпулювати на цих виборах, це для мене очевидно, викликати якусь хвилю заворушень, хаосу, тому ми очікуємо на всілякі провокації», — повідомив міністр.
Він також звернув увагу на те, що 1 вересня по той бік кордону, в Білорусі, проходять навчання білорусько-російських збройних сил, в тому числі поблизу польського кордону.
«Невипадково вони відбуваються саме 1 вересня, це якраз і є елементом психологічної війни», — зазначив він, додавши, що у випадку провокацій на кордоні будуть негайно закриті всі білоруські переходи з Європейським Союзом.
Як повідомляв Укрінформ, глави прикордонних служб Литви, Латвії та Польщі Рустамас Любаєвас, Гунтіс Пуятс і Томаш Прага провели 22 серпня обговорення можливого сценарію закриття кордону із Білоруссю та РФ через випадки нелегальної міграції із Білорусі та розміщених на її території «вагнерівців».