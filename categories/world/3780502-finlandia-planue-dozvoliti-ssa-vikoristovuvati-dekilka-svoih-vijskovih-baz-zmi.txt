Фінський уряд планує дозволити США використовувати декілька фінських гарнізонів або військових баз на своїй території.

Як передає Укрінформ, про це повідомляє Yle.
Йдеться про сухопутні, морські та військово-повітряні зони. При цьому договір не передбачає створення у Фінляндії американської бази. Солдати армії США зможуть перебувати тут тимчасово.
Зазначається, що текст угоди на даний момент є таємним, а перемовини про військове співробітництво між Фінляндією та США майже завершилися.
Попередня угода була досягнута кілька років тому, але переговори розпочалися після того, як Росія напала на Україну.
Фінляндія сподівається, що співпраця зі США покращить безпеку країни. Подібні угоди мають американці з 20 країнами.
Нині ведуться переговори зі Швецією, додає видання.
Як повідомляв Укрінформ, 4 квітня цього року Фінляндія офіційно стала членом НАТО.
Фото: Elizabeth MacPherson / AOP