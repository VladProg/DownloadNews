Президент США Джо Байден підписав законопроєкт про тимчасове фінансування уряду для уникнення шатдауну, але без додаткової допомоги Україні та Ізраїлю та інших видатків.

Як передає Укрінформ, про це йдеться на сайті Білого дому.
Зазначається, що "Закон про подальші асигнування та інші розширення 2024 року" (HR 6363), надає федеральним агентствам асигнування на наступний фінансовий рік до 19 січня 2024 року для продовження проєктів і заходів в чотирьох законопроєктах. Для решти восьми законопроєктів про асигнування забезпечується фінансування до 2 лютого 2024 року».
Як пише АР, Байден підписав цей законопроєкт за день до можливого шатдауну, чим «переніс» боротьбу з представниками Республіканської партії в Конгресі США за федеральний бюджет на наступний рік, оскільки допомога Україні та Ізраїлю залишається «в глухому куті».
Цього тижня законопроєкт підписали Палата представників і Сенат.
Пакет видатків збереже фінансування на поточному рівні ще на два місяці, поки буде обговорюватися майбутній довгостроковий пакет.
«Законопроєкт про витрати не включає запит Білого дому майже на 106 мільярдів доларів на допомогу Ізраїлю та Україні під час війни. Він також не надає гуманітарного фінансування для палестинців та інших додаткових запитів, включаючи гроші на охорону кордону. Законодавці, ймовірно, більш повно звернуть увагу на цей запит після свята Дня подяки в надії досягти угоди», - пише АР.
Як повідомляв Укрінформ, лідер сенатської більшості демократ Чак Шумер заявив, що єдиний пакет заходів національної безпеки, який включає допомогу Ізраїлю, Україні, Тайваню та посилення кордону США, розглядатиметься Палатою представників після Дня подяки, який цьогоріч відзначається 23 листопада.
Фото: Х / POTUS