Держсекретар США Ентоні Блінкен заявив, що з нетерпінням очікує можливості здійснити візит до Китаю, який був відкладений раніше через чергове загострення відносин.

Про це він сказав у вівторок під час пресконференції в Держдепартаменті США, передає власний кореспондент Укрінформу.
«Коли мова заходить про мій візит до Китаю, тож коли будуть відповідні умови, я, звісно, з нетерпінням чекаю, щоби здійснити його», - зауважив глава Держдепартаменту США.
Він назвав відносини між США й Китаєм складними й конкурентними, однак значущими. У цьому зв’язку Блінкен підкреслив, що в інтересах Америки підтримувати відповідальне ставлення до КНР.
«Наша мета – мир, безпека, стабільність і створення можливостей. І вона не полягає в тому, щоби брати участь у новій холодній війні»,- зазначив глава американської дипломатії.
Водночас, за його словами, у прагненні до цієї мети США націлені на те, щоби надалі відстоювати свої цінності й інтереси.
Як повідомляв Укрінформ, у лютому держсекретар США Ентоні Блінкен мав здійснити візит до КНР, що продемонструвало б зближення відносин двох країн. Натомість через появу над США китайської повітряної кулі з розвідувальним обладнанням та її ліквідацію за допомогою американського винищувача адміністрація США вирішила відкласти візит держсекретаря США.