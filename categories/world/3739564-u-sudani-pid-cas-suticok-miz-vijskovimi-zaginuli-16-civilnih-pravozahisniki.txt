Щонайменше 16 цивільних загинули під час взаємних обстрілів членів Сил швидкого реагування Судану та регулярної армії країни.

Як повідомляє Укрінформ, про це пише Сіньхуа із посиланням на заяву Асоціації адвокатів Дарфура.



“Шістнадцятеро цивільних було вбито у місті Ніала в штаті Південний Дарфур через падіння снарядів на будинки місцевих жителів під час обміну артилерійським вогнем між армією та Силами швидкого реагування”, - заявили в Асоціації.

В організації професійних юристів наголосили, що “битви у Ніалі ведуться по головах цивільних на тлі не прицільних перестрілок на вулицях й смертей від куль снайперів”.

Зазначається, що активне збройне протистояння ведеться у Ніалі з середини тижня, від чого постраждали кілька районів міста.

Нагадаємо: криваве протистояння між Силами швидкого реагування та регулярною армією у Судані триває з 15 квітня. Відтоді загинуло понад 3 тис. людей й понад 6 тис. отримали поранення, ще 3 млн суданців стали біженцями або вимушеними переселенцями.