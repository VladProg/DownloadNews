У МЗС Росії висловили протест послу Молдови в Москві Ліліану Дарію через блокування його країною доступу до російськомовних інтернет-сайтів.

Про це повідомляє Newsmaker.md, передає Укрінформ.
"Молдовській стороні заявлено рішучий протест у зв'язку з продовженням політично вмотивованого переслідування російськомовних ЗМІ в Молдові, що виражається, зокрема, у блокуванні доступу до їхніх інтернет-сайтів. Дарію повідомлено, що як асиметричний захід закрито в'їзд до Російської Федерації низці офіційних осіб Республіки Молдова", - ідеться в повідомленні МЗС Росії.
Глава пресслужби МЗС Молдови Ігор Захаров підтвердив виданню, що Росія заборонила в'їзд 11 молдовським депутатам.
"Незалежно від рішень і реакції Москви, ми зобов'язуємося й надалі захищати наш інформаційний простір від будь-якого зовнішнього втручання і зберігати тверду позицію, спрямовану проти дезінформації, гібридних атак і спроб дестабілізації ситуації в нашій країні", - зазначив Захаров.
Джерела видання повідомляють, що йдеться про депутатів від керівної партії "Дія і солідарність" (PAS).
Зазначається, що в жовтні Росія заборонила в'їзд на свою територію голові Ради з телебачення і радіо Молдови Ліліані Віцу і журналісту Михайлу Сіркелі. Це сталося після висилки з Молдови керівника інформагентства "Sputnik Молдова" Віталія Денісова.
Як повідомляв Укрінформ, Служба інформації та безпеки Молдови підписала указ про блокування на території країни 31 інтернет-порталу, 21 з яких безпосередньо керують із Росії.
Також у вересні Молдова вислала очільника Sputnik Moldova Віталія Денісова через втручання у справи країни.