У Китаї в п’ятницю вперше за дев’ять років стратили південнокорейського наркозлочинця.

Про це повідомили в Міністерстві закордонних справ Південної Кореї, передає Укрінформ із посиланням Yonhap.
Як розповіли в дипломатичному відомстві, громадянина Південної Кореї заарештували в Китаї у 2014 році за звинуваченням у торгівлі наркотиками, коли під час затримання у нього виявили 5 кілограмів метамфетаміну.
У Китаї особам, спійманим на контрабанді, продажу, транспортуванні чи виробництві понад 1 кілограма опіуму або понад 50 грамів метамфетаміну чи героїну, загрожує смертна кара, довічне ув’язнення або щонайменше 15 років в’язниці.
У 2019 році окружний суд провінції засудив підозрюваного до смертної кари, а суд вищої інстанції затвердив вирок у листопаді 2020 року.
Уряд Південної Кореї неодноразово звертався до Пекіна з проханням переглянути або відкласти виконання вироку, але китайська сторона не змінила рішення. Страта була проведена в місті Гуанчжоу південної провінції Гуандун.
У південнокорейському МЗС зазначили, що Китай заздалегідь повідомив Південну Корею про виконання вироку дипломатичними каналами й висловили жаль з приводу страти.
«З гуманітарної точки зору уряд шкодує, що стратили одного з наших громадян», - сказав представник МЗС.
Як повідомляв Укрінформ, наприкінці липня в Сінгапурі вперше за майже два десятиліття стратили жінку – за торгівлю наркотиками п’ять років тому.