Рекордна спека призвела до масштабних лісових пожеж у Греції. Тепер влада оголосила про евакуацію понад двох тисяч людей із популярного серед туристів острова Корфу.

Як передає Укрінформ, про це повідомляє DW.
"Влада евакуювала близько 2500 людей з грецького острова Корфу через пожежі, що спустошують острів", - йдеться у повідомленні.
Це сталося після того, як десятки тисяч людей залишили острів Родос під час безпрецедентної операції на тлі потужної хвилі спеки.
Грецька влада доправила сьогодні майже 2500 людей з острова Корфу у безпечне місце через лісові пожежі, які спалахнули під час сильної спеки.
Бригади пожежників по всій Греції працюють над локалізацією 82 лісових пожеж, зокрема 64, які почалися в неділю, що стала найспекотнішим днем в країні цього року.
Минулого тижня температура у Греції перевищила 40 градусів за Цельсієм у багатьох регіонах, а найближчими днями там прогнозують ще спекотнішу погоду.
Як повідомляв Укрінформ, на острові Родос пожежники борються з лісовими пожежами. На цей час близько 19 тисяч людей евакуйовані з грецького острова Родос, де шостий день вирують лісові пожежі.
Греція, як і низка інших європейських країн, на початку місяця пережила тривалу спеку, що припала на один з найактивніших періодів для туристичної галузі.
Фото: Twitter