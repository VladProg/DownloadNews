У штаті Іллінойс чоловіка звинуватили у злочинах на ґрунті ненависті після вбивства 6-річного хлопчика, який був мусульманином.

Як передає Укрінформ, про це повідомляє BBC.
Так, 71-річного Джозефа Чубу обвинувачують у вбивстві шестирічного хлопчика та пораненні 32-річної жінки в Плейнфілді, штат Іллінойс, на ґрунті ненависті.
"Вони стали ціллю нападу через нинішній конфлікт між ХАМАС та Ізраїлем", - заявили в офісі шерифа округу Вілл.
Зокрема, як повідомили в офісі шерифа, у суботу вранці там отримали екстрений дзвінок від жінки, яка сказала, що на неї напав її орендодавець у селищі Плейнфілд, що поблизу Чикаго.
Жінка розповіла, що "забігла у ванну кімнату та продовжувала відбиватися від нападника".
Коли поліцейські прибули на місце події, вони виявили жінку та хлопчика з "множинними ножовими пораненнями грудей, тулуба та верхніх кінцівок".
Обох постраждалих американців палестинського походження доставили до лікарні, але хлопчик згодом помер від отриманих травм. З’ясувалося, що дитині було завдано 26 ножових поранень.
Поліцейські знайшли та затримали підозрюваного.
"Детективи встановили, що обидві жертви цього жорстокого нападу стали мішенню підозрюваного через те, що вони були мусульманами, і через нинішній близькосхідний конфлікт за участю ХАМАС та ізраїльтян", – зазначили в офісі шерифа округу Вілл.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Внаслідок цієї атаки загинули понад 1400 ізраїльтян, сотні людей бойовики захопили у заручники.
Ізраїль офіційно оголосив стан війни та мобілізував 300 тисяч резервістів для відповіді на терористичну атаку та вторгнення ХАМАС, та почав знищувати військові об’єкти цього руху.
США, ЄС, Україна та низка інших держав засудили атаки по Ізраїлю.