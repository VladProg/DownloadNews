Заступник командувача об'єднаного угруповання російських військ в Україні, головком ВКС генерал Сергій Суровікін затриманий російською контррозвідкою та ізольований у зв'язку із заколотом Євгена Пригожина та ПВК «Вагнер».

Як передає Укрінформ, про це повідомляє російське опозиційне видання «Верстка» з посиланням на два джерела.
Генерал Суровікін затриманий ФСБ за підозрою в причетності до організації заколоту, проте за фактом поки що йому не пред'явлено жодних звинувачень. Про це розповіло джерело, близьке до правоохоронних органів. За словами ще одного обізнаного співрозмовника видання, Суровікін ізольований і не виходить на зв'язок із близькими понад два тижні. За свідченнями джерел, допити генерала продовжуються.
Адвокат Євген Смірнов, з яким поговорило видання, підкреслює, що є багато способів тримати людину в ізоляції від суспільства без пред'явлення обвинувачення. Наприклад, це може бути адміністративний арешт або порушення іншої справи.
Як повідомлялося, за даними міністерства оборони Великої Британії, після заколоту ватажка групи "Вагнер" Євгена Пригожина ряд російських генералів зник із публічного простору, серед них – генерал Суровікін.