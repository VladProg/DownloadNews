Найближчими тижнями тисячі російських засуджених, які воювали за групу вагнера в Україні, ймовірно, будуть помилувані та звільнені і становитимуть загрозу російському суспільству.

Як передає Укрінформ, про це у Твіттері повідомляє Міністерство оборони Великої Британії з посиланням на дані розвідки.
Зазначається, що пік вербування ув’язнених до «вагнера» припав на осінь 2022 року, коли їм пропонували пом’якшити покарання після шести місяців служби.
"Хоча приблизно половина завербованих в’язнів, скоріш за все, загинули або отримали поранення, є свідчення з росії, що група (вагнера - ред.) дотримується обіцянки відпустити на волю тих, хто вижив. Довідки, які видають звільненим ветеранам групи «вагнера», нібито підтверджені указом президента путіна", - йдеться у зведенні.
Оскільки групі «вагнера» тепер, ймовірно, заборонено вербувати нових ув’язнених, цей відтік погіршить кадрові проблеми.
"Крім того, раптовий приплив злочинців-вагнерівців, часто схильних до насильства, з недавнім і часто бойовим досвідом, що травмує, ймовірно, стане серйозною проблемою для російського суспільства воєнного часу", - йдеться у повідомленні.
Як повідомляв Укрінформ, у попередньому зведенні британська розвідка зазначала, що ситуація в Авдіївці Донецької області наразі тактично подібна до ситуації у місті Бахмут, що знаходиться північніше.