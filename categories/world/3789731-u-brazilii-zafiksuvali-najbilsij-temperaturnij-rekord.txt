У Бразилії зафіксували найвищу температуру за всю історію - 44,8°C (112,6F), а деякі регіони країни потерпають від задушливої спеки.

Про це пише ВВС, передає Укрінформ.
Рекорд був встановлений у місті Арасуаї, що в південно-східному штаті Мінас-Жерайс. Урядове агентство заявило, що максимальна температура в 44,8°C побила попередній рекорд країни 44,7°C, зафіксований у 2005 році.
Таку сильну спеку пов'язують з явищем Ель-Ніньо та зміною клімату. Місцеві синоптики кажуть, що цього тижня спека, ймовірно, послабшає.
За даними Національного інституту метеорології, лише в трьох столицях штатів температура досягне 40 градусів за Цельсієм.
Через спеку по всій країні було оголошено червоний рівень небезпеки, за місяць до початку літа в південній півкулі. Споживання енергії у Бразилії злетіло до рекордного рівня, оскільки люди намагаються охолодитися.
Висока температура призвела до того, що австралійська співачка Тейлор Свіфт скасувала один зі своїх концертів у Ріо-де-Жанейро після того, як 23-річна фанатка співачки померла через спеку перед її виступом у п'ятницю.
Офіційні дослідження, опубліковані два тижні тому, свідчать, що середня температура в країні з липня по жовтень була вищою за історичний середній показник.
Вчені кажуть, що хвилі спеки стають довшими та інтенсивнішими, і очікується, що це триватиме доти, поки продовжуватимуться викиди парникових газів, які розігрівають планету.
Як повідомляв Укрінформ, на півночі Бразилії, в озері Тефе, що входить до басейну Амазонки, через спеку та посуху загинули понад сто рідкісних амазонських річкових дельфінів, або іній, занесених до Міжнародної Червоної книги як уразливий вид.
Фото: TERCIO TEIXEIRA/Getty Images