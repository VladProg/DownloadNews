Сполучені Штати розвінчали під час засідання Ради Безпеки ООН спроби російської делегації поширити брехливі наративи про начебто порушення міжнародних договорів країнами, які надають Україні оборонне обладнання в умовах агресії рф.

З відповідною заявою виступив у понеділок заступник постійного представника США при ООН посол Роберт Вуд, передає власний кореспондент Укрінформу.
«Ми не повинні робити вигляд, що конфлікт в Україні – це проблема поширення зброї, експорту (військових – ред.) систем. Україна зазнала вторгнення, і вона має повне право захищатися. Це відображено в Статуті ООН, і міжнародне співтовариство має повне право продовжувати свою тривалу оборонну підтримку України», - наголосив представник США.
Він продовжив, що уряд України зобов’язався належним чином зберігати та обліковувати отримане оборонне обладнання та створив комісію для посилення моніторингу переданої зброї. росія ж, за його словами, ніколи не реагувала на факти, які спростовували її брехливі наративи.
«У спробах дискредитувати Україну та послабити міжнародну підтримку її оборонних зусиль рф продовжує поширювати дезінформацію», - наголосив представник США.
Він нагадав, що російська делегація, яка головує в РБ ООН цього місяця, розпочала своє головування зі спроби виправдати викрадення українських дітей. Зокрема, минулого тижня рф залучила до засідання за формулою Аррії особу, проти якої МКС видав міжнародний ордер на арешт.
«Тож і сьогоднішня зустріч є ледве завуальованою спробою рф зобразити себе як відповідального учасника процесу контролю над озброєннями, спробою затьмарити реальність того, що вона розпочала невиправдане збройне вторгнення до сусідньої країни», - підкреслив представник США.
Як повідомляв Укрінформ, у понеділок росія скликала засідання Ради Безпеки ООН на тему ризиків від порушення договорів про експорт озброєнь та військового обладнання.