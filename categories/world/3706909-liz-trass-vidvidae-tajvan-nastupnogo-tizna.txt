Колишня прем'єр-міністр Великобританії Ліз Трасс відвідає Тайвань наступного тижня і зустрінеться з високопоставленими членами уряду.


Як передає Укрінформ, про це повідомляє Reuters.
У повідомленні канцелярії зазначається, що Трасс планує зустрітися з представниками керівництва Тайваню 17 травня.
"Тайвань - це маяк свободи і демократії. Я з нетерпінням чекаю можливості особисто продемонструвати солідарність із тайванським народом перед обличчям все більш агресивної поведінки і риторики з боку режиму в Пекіні", - йдеться в заяві Трасс.
Трасс - прем'єр-міністр Великобританії з найкоротшим терміном перебування на посаді. Заступивши до виконання обов'язків у вересні минулого року, вона була змушена піти у відставку менш ніж через два місяці після того, як її економічна політика спровокувала ринкові потрясіння.
Раніше Китай засуджував візити британських законодавців до Тайваню за втручання у внутрішні справи Китаю.
Як повідомляв Укрінформ, Китай рішуче виступає проти продажу Сполученими Штатами зброї Тайваню і закликає США припинити військові контакти з островом.