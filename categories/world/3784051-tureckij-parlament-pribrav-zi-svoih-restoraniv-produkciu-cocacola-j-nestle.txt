У всіх закладах харчування, розташованих на території парламенту Туреччини, заборонили продавати продукцію компаній Coca-Cola й Nestle через підтримку ними Ізраїлю.

Як повідомляє Укрінформ, про це пише Reuters.

“Продукція компаній, які підтримують Ізраїль, не продаватиметься в ресторанах, кафе й чайних будиночках на території парламентського кварталу”, - йдеться у заяві Великих національних зборів Туреччини.

Зазначається, що спікер парламенту ухвалив це рішення з метою “підтримки громадської чутливості стосовно бойкотування компаній, які прямо заявили про підтримку ізраїльських воєнних злочинів та вбивств безневинних людей у Газі”. “За даними джерела у парламенті, напої Coca-Cola та розчинна кава Nestle - єдина продукція, прибрана з меню. За його словами, цей крок був викликаний “значною громадською критикою цих компаній” через підтримку ними Ізраїлю”, - стверджує Reuters.

Водночас, ні офіційна заява парламенту, ні слова джерела не пояснюють, як саме Coca-Cola й Nestle підтримують воєнну кампанію Ізраїлю.

Як повідомляв Укрінформ, раніше президент Туреччини Реджеп Тайїп Ердоган заявив про розірвання контактів із прем'єр-міністром Ізраїлю Беньяміном Нетаньягу через дії ізраїльської армії в секторі Гази
Фото: picture alliance/AA/V. Furuncu