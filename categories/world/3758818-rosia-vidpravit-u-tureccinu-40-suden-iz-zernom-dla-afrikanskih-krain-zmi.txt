За результатом домовленостей, досягнутих у Сочі під час зустрічі президентів Реджепа Тайїпа Ердогана і Володимира Путіна, у Туреччину з Росії буде відправлено 40 суден із зерном загальним обсягом 1 млн тонн для переробки і подальшої відправки в країни Африки.

Про це повідомляє турецьке видання Sabah, передає Укрінформ.
«Планується транспортувати зерно з Росії суднами ємністю 25 тис. тонн і здійснити перевезення загалом 40 суднами”, - повідомляє видання.
Зазначається, що найближчими днями судна зможуть почати завантаження зерном у російських портах Туапсе і Новоросійськ.
«Після того, як кораблі прибудуть до Туреччини, зерно перероблять на приватних борошномельних підприємствах», - повідомляє видання.
Вказується, що насамперед перероблене на борошно зерно планують відправити до Буркіна-Фасо, Зімбабве, Малі, Сомалі, Еритреї та Центральноафриканської Республіки. Пріоритет надаватиметься країнам, які не мають потужностей з переробки. Також розглядається постачання борошна в Чад, Лівію, Джибуті, Ємен та Ефіопію.
Домовленості про постачання 1 млн тонн у найбідніші країни за участю Катару було досягнуто під час візиту президента Туреччини Реджепа Тайїпа Ердогана в Росію 4 вересня. Як зазначає Sabah, Катар сприятиме фінансуванню проєкту за рахунок грантів.
Фото ілюстративне