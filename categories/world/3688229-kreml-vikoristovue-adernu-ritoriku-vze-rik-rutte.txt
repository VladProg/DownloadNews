Чергові ядерні погрози з боку як московських політиків, так і пропагандистів уже нікого не дивують.

Про це на пресконференції в Роттердамі сказав прем’єр-міністр Нідерландів Марк Рютте, передає кореспондент Укрінформу.
«Ядерна риторика росії не є чимось новим, ми постійно чуємо це з квітня минулого року…Багато розмов, багато риторики. Але росії відомо, що наслідки використання нею ядерної зброї будуть катастрофічними», - зазначив Рютте.
Він назвав заяви путіна про розміщення тактичної ядерної зброї в білорусі «безвідповідальними і небезпечними». Щодо самої білорусі, то їй доведеться змінювати свою конституцію, зауважив політик.
Рютте запевнив, що партнери по НАТО уважно слідкують за ситуацією. І слова путіна не похитнуть їх у допомозі Україні.
За його словами, Нідерланди та Німеччина, а також міжнародні структури, ООН працюють над розслідуванням огидного злочину – крадіжки та незаконної депортації українських дітей росією.
Але загалом, зазначив прем’єр, завданням є притягнути до суду всіх винних у розв’язанні війни проти України. У Гаазі створено Міжнародний центр з переслідування за злочин агресії, ведеться робота над створенням спеціального трибуналу, зазначив глава уряду.
«Це – наша відповідь на російську агресію», - додав Рютте.
Як повідомлялося, Міжнародний кримінальний суд 17 березня видав ордер на арешт володимира путіна за підозрою у воєнних злочинах у вигляді незаконних депортації та переміщення населення, зокрема дітей.