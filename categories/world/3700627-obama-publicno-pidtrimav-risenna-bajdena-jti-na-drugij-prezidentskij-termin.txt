Колишній президент Барак Обама, який досі користується підтримкою і впливом серед демократів, твердо виступив за рішення нинішнього глави Білого дому Джо Байдена балотуватися на другий президентський термін.

Про це Обама заявив на офіційній твітер-сторінці, передає Укрінформ.
«Пишаюся всім тим, що Джо Байден та його адміністрація виконали за ці останні кілька років. Він виступив за американський народ, і він продовжить це робити, коли його переоберуть», - наголосив колишній президент-демократ.
Обама написав цей коментар до відео, яке Джо Байден оприлюднив у вівторок із заявою про те, що братиме участь у президентських перегонах.
Демократи вважають, що в разі перемоги Дональда Трампа на праймеріз в Республіканській партії, Джо Байден може стати чи не єдиним опонентом, який може перемогти його.
Тим не менше, існують суттєві застереження щодо віку нинішнього президента США: йому в 2024 році має виповнитися 82 роки, і якщо він переобереться, то керуватиме країною до 86-річного віку. Навіть під час виборів 2020 року похилий вік Джо Байдена був одним із основних контраргументів з боку його суперників.
Це розуміє і сам Байден, і члени його родини. Можливо через це він та його команда довгий час ухилялися від прямих відповідей щодо намірів йти на другий президентський термін. Тим не менше, два місяці тому в одному з телеінтерв’ю перша леді Джилл Байден заявила, що підтримала би це рішення чоловіка.
Як повідомляв Укрінформ, чинний глава Білого дому Джо Байден у вівторок офіційно оголосив про свою участь у президентській кампанії в США 2024 року.
«Коли я балотувався в президенти чотири роки тому, я сказав, що ми ведемо битву за душу Америки. І ми все ще перебуваємо в цій битві», – зазначив у цьому зв’язку Байден.