Під час зустрічі у Брюсселі, яка відбулася за посередництва ЄС, лідери Азербайджану й Вірменії погодилися відновити переговори про делімітацію кордонів та продовжувати пошук шляхів для нормалізації двосторонніх відносин.

Як повідомляє Укрінформ, про це за підсумками зустрічі повідомив президент Європейської Ради Шарль Мішель.
«Я був радий приймати сьогодні президента Алієва та прем’єр-міністра Пашиняна в рамках п’ятої зустрічі в Брюсселі. Наш обмін (думками) був відвертим, відкритим та орієнтованим на результат. Вони зосередили увагу на прогресі на шляху до нормалізації відносин між Вірменією і Азербайджаном. Лідери висловили спільне бажання досягти миру на Північному Кавказі», - зазначив він.
За словами президента ЄР, позитивні результати мирних переговорів, що були проведені сторонами в Сполучених Штатах, зараз мають отримати новий імпульс, аби Вірменія та Азербайджан могли підписати широку мирну угоду.
У питанні кордонів дві країни домовилися про подальші кроки для їх делімітації, зокрема, поновити двосторонні переговори з цього питання. Сторони підтвердили визнання так званої Алматинської декларації, яка підтверджує територіальну цілісність Вірменії (29 800 кв. км) та Азербайджану (86 600 кв. км). Уточнена делімітація кордонів буде визначена шляхом переговорів.
Учасник перемовин також обговорили питання розблокування транспортного сполучення та економічних зв’язків у регіоні, зокрема, поновлення залізничного руху через місто Нахічевань. Лідери Вірменії та Азербайджану погодилися створити спільну робочу групу для визначення умов та термінів поновлення такого сполучення. Вони також погодилися прийняти допомогу Всесвітньої митної організації у цій роботі.
Сторони обговорили й низку гуманітарних проблем, зокрема, пошуку людей, що зникли безвісти, а також ставлення до військовослужбовців, які випадково потрапили на територію однієї зі сторін, та кроки для їх швидкого звільнення.
«Ми продовжили обмін думками у питанні прав та безпеки вірмен, які живуть у колишній Нагірно-Карабаській автономній області. Я закликав Азербайджан долучитися до розробки позитивного порядку денного з метою гарантувати права та безпеку цього населення, у тісній взаємодії із міжнародним співтовариством», - написав Мішель.
Він закликав сторони утримуватися від ворожої риторики, виявити добру волю та лідерство у досягнення рішень, що будуть взаємно прийнятними для обох сторін.
Наступна така зустріч, як передбачається, відбудеться у Брюсселі у липні.
Як відомо, територіальний конфлікт між Вірменією та Азербайджаном навколо Нагірного Карабаху триває уже кілька десятиліть. Востаннє масштабні збройні сутички сталися у вересні 2020-го року, у листопаді того ж року була погоджена угода про перемир’я.
Фото: media.az