Прем’єр-міністр Нідерландів Марк Рютте йде з посади лідера партії VVD, яка була провідною в коаліції та яку він очолює з 2006 року.

Як повідомляє Укрінформ із посиланням на NOS, Рютте не виставлятиме свою кандидатуру на п'ятий термін, але він виконуватиме обов’язки до нових виборів.
“Рютте перестає бути лідером VVD (Народна партія за свободу і демократію – ред.). Прем'єр-міністр почав з короткої заяви: він йде з посади лідера VVD. Він йде з політики. Минулої п'ятниці, після падіння його кабінету, Рютте сказав, що він все ще має енергію та ідеї для продовження. Але цими вихідними він вирішив завершити свою політичну кар'єру”, - йдеться у повідомленні.
Рютте у своєму вступному слові під час дебатів у Палаті представників, яка повернулася з літніх канікул, також сказав, що у неділю вирішив не брати участі як лідер VVD на майбутніх виборах.
Після своєї заяви, в перерві, Рютте поспілкувався з журналістами і сказав, що у нього змішані почуття.
“Це не зовсім без емоцій. Але передати естафету також добре”, - сказав прем'єр-міністр, що йде у відставку.
Рютте був прем'єр-міністром Нідерландів майже 13 років і політичним лідером VVD протягом 17 років.
Сьогодні о 10:15, за місцевим часом у Палаті представників розпочалися дебати щодо розпаду правлячої коаліції.
За засіданням можна стежити через пряму трансляцію.
Як повідомляв Укрінформ, уряд Нідерландів на чолі з прем’єр-міністром Нідерландів Марком Рютте розпався після того, як не вдалося дійти згоди щодо міграційної політики.
У більш віддаленій перспективі в Нідерландах – парламентські вибори, що пройдуть приблизно в середині листопада. Законодавчо встановлений термін – 90 днів, але треба додати ще літні та осінні канікули. Партії також мають скласти списки кандидатів.