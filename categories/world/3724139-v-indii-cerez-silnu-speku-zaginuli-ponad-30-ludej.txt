Щонайменше 34 особи загинули за останні два дні у штаті Уттар-Прадеш на півночі Індії від сильної спеки.

Як передає Укрінформ, про це повідомляє AP.
Усім загиблим було понад 60 років і вони мали супутні захворювання, які могли погіршитися через сильну спеку.
Смертельні випадки сталися у районі Баллія, приблизно за 300 кілометрів на південний схід від Лакхнау, столиці штату Уттар-Прадеш.
Тим часом дані Метеорологічного департаменту Індії показують, що у Баллія зафіксували максимальну температуру в 42,2 градуса за Цельсієм у п'ятницю, що на 4,7 °C вище за норму.
Глава штату Йогі Адітянатх запевнив громадськість, що влада вживає всіх необхідних заходів для забезпечення безперебійного електропостачання штату. Він також закликав громадян співпрацювати з урядом і розумно використовувати електроенергію.
У квітні спека спричинила загибель 13 людей під час урядового заходу у фінансовій столиці Індії Мумбаї та змусила деякі штати закрити всі школи на тиждень.
Як повідомляв Укрінформ, на початку минулого тижня велика частина Китаю страждала від екстремальної погоди. На заході і в центрі країни зберігалася спека, а південь і схід накрили сильні грози зі шквальним вітром, проливними дощами й градом.
Фото: Getty Images