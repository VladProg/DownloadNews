У відповідь на сповіщення США про візит президента Джо Байдена в Україну російська сторона не дала жодних «гарантій безпеки», ба більше, вона взагалі ніяк не відповіла.

Про це заявив у вівторок під час брифінгу для журналістів радник Білого дому з питань нацбезпеки Джейк Салліван, передає власний кореспондент Укрінформу.
«росіяни кажуть, що дали гарантію безпеки візиту президента? Вони не відповіли – крім підтвердження про те, що отримали сповіщення»,- зауважив представник Білого дому.
Він підкреслив, що ніякого обміну повідомленнями не було.
«Це було лише сповіщення (з американського боку – ред.) та підтвердження про отримання»,- додав Салліван.
Як повідомляв Укрінформ, Білий дім заздалегідь попередив кремль про візит президента США Джо Байдена до української столиці.
Тим часом, 20 лютого, колишній президент рф дмітрій мєдвєдєв написав у своєму Телеграм-каналі, що Джо Байден начебто отримав гарантії власної безпеки від російської сторони для перебування з візитом в Україні. російська пропаганда взагалі заявила, що путін начебто особисто дозволив Байдену відвідати Україну, давши йому «своє слово».
Насправді ж, одразу після появи новини про візит президента США в охоплену війною Україну в російському інформаційному просторі спостерігалося збентеження та комунікаційні провали.