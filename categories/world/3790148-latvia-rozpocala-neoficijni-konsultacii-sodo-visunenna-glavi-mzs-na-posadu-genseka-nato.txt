Латвія розпочала неофіційні міждержавні консультації щодо можливого висування свого кандидата на пост генерального секретаря НАТО.

Про це повідомила прем'єр-міністр Латвії Евіка Сіліня, коментуючи готовність міністра закордонних справ та колишнього прем'єр-міністра Кріш'яніса Каріньша претендувати на цю посаду, передає Укрінформ з посиланням на Delfi.
Сіліня пояснила, що процедура вибору керівника НАТО не суворо регламентована. Наразі розпочато неофіційні переговори на рівні послів країн НАТО, яких Латвія поінформувала про те, що має кандидата на пост генсека.
Вона зауважила, що Латвія ніколи не висувала свого кандидата на посаду керівника Альянсу, і для країни це новий досвід. «Ми шукатимемо підтримку і дивитимемося — якщо у нас будуть можливості і ясний процес, ми ухвалимо офіційне рішення про висунення кандидата», — сказала Сіліня.
Вона вважає, що Латвія може офіційно висунути кандидата на пост генсека НАТО, оскільки «має сильного кандидата» і жодна з нових країн-членів Альянсу ще не очолювала організацію.
Прем'єрка зазначила, що Каріньш має гарний досвід управління державою, має досвід роботи в Європарламенті та розуміння міжнародних процесів. Також Сіліня зазначила, що для країн Балтії було б більшим досягненням, якби на чолі НАТО став представник будь-якої з трьох країн.
Повноваження чинного генерального секретаря НАТО Єнса Столтенберга закінчуються 1 жовтня 2024 року.
Як повідомляв Укрінформ, міністр закордонних справ Латвії Кріш'яніс Каріньш висловив бажання приєднатися до списку претендентів на посаду генерального секретаря НАТО у 2024 році, коли її залишить Єнс Столтенберг.
Раніше про готовність очолити НАТО заявляли голова уряду Нідерландів Марк Рютте і прем'єр-міністр Естонії Кая Каллас.
Фото: ELTA