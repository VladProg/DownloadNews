Туреччина розпочала розслідування проти 612 осіб, які могли бути пов’язаними із неналежною забудовою і, як наслідок, масовою руйнацією будівель під час землетрусу цього місяця.

Як повідомляє кореспондент Укрінформу, про це із посиланням на слова міністра юстиції Туреччини Бекіра Боздага пише АР.
Зазначається, що 184 особи затримано й серед них: будівельні підрядники та власники й управлінці будинків. “У рамках кримінального розслідування триває пошук доказів у будівлях”, - сказав Боздаг.
Експерти стверджують, що багато зі зруйнованих будівель були зведені із використанням неналежних матеріалів із порушенням будівельних стандартів. Турецька опозиція звинувачує адміністрацію президента Ердогана у неспроможності контролювати дотримання будівельних стандартів.
За даними місцевих ЗМІ, мер розташованого неподалік від епіцентру землетрусу міста - один із затриманих в рамках розслідування.
Як повідомлялося, жертвами руйнівного землетрусу, що стався 6 лютого на кордоні Сирії та Туреччини, стали понад 50 тисяч осіб. Підземні поштовхи зруйнували або серйозно пошкодили близько 173 тисяч будівель у Туреччині. Сейсмологи очікують, що сейсмічна активність у регіоні буде суттєво підвищеною ще близько двох років.
Фото: AA