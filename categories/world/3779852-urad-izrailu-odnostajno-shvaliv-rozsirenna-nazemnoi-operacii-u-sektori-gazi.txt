Прем'єр-міністр Ізраїлю Беньямін Нетаньягу заявив, що уряд одностайно схвалив рішення про розширення наземної операції у секторі Гази.

Як передає Укрінформ, про це повідомляє Haaretz.
«Ми одноголосно схвалили розширення наземної операції (у секторі Гази – ред.)», - сказав Нетаньягу на пресконференції у суботу ввечері.
Він наголосив, що мета Ізраїлю полягає в перемозі над «ворогом-вбивцею».
«Наша мета єдина: перемогти ворога-вбивцю. Ми заявили «ніколи знову» і повторюємо: «ніколи знову, тепер». У мене болить серце, коли я зустрічався з родичами заручників. Я запевнив їх, що ми зробимо все можливе, аби повернути їхніх близьких додому. Їхній полон є злочином проти людяності», - заявив Нетаньягу.
Глава ізраїльського уряду також сказав, що «ті, хто звинувачує ЦАХАЛ у воєнних злочинах, є лицемірами».
«Я закликаю мирних жителів Гази евакуюватися до південної частини сектору. Ворог цинічно використовує лікарні як укриття. Ізраїль веде битву за людство проти варварів», - підкреслив прем'єр.
При цьому він заявив, що Ізраїль стоїть лише на початку битви проти свого ворога.
«У перші тижні війни ми завдали масованих авіаударів, які значно уразили ворога. Ми ліквідували багатьох терористів. Однак ми тільки на початку. Битва всередині сектору Гази буде тяжкою і довгою. Це наша друга війна за незалежність. Це місія мого життя», - підсумував Нетаньягу.
Як повідомляв Укрінформ, у зверненні до нації \Нетаньягу наголосив, що Ізраїль веде боротьбу за своє існування, і запевнив, що армія готується до сухопутної операції у секторі Гази.
Фото: АА