ЄС планує можливу евакуацію своїх громадян зі столиці Судану Хартума, коли це дозволить безпекова ситуація, оскільки в столиці Судану тривають збройні зіткнення.

Як передає Укрінформ, про це повідомляє AFP з посиланням на власні джерела.
"Ми намагаємося скоординувати операцію, щоб вивести наших цивільних мешканців з міста, яке зараз перебуває в ситуації високого ризику. Ми працюємо над різними можливостями для вивезення людей", – сказав неназваний високопосадовець.
"На даний момент оцінка тих, хто знаходиться на місці, зокрема посольства ЄС, полягає в тому, що наразі немає безпечних умов для проведення операції такого плану", – додав чиновник.
Посадовець зазначив, що ЄС та сім держав-членів, які мають дипломатичні представництва в Судані, зокрема Франція, Німеччина та Італія, розглядають можливість вивезти приблизно 1500 громадян країн ЄС, які опинилися у пастці в Хартумі.
За його словами, для проведення такої операції буде потрібне триденне припинення вогню.
"Ми будемо уважно стежити за ситуацією, щоб дочекатися моменту, коли це можна буде зробити", – сказав чиновник.
Як повідомляв Укрінформ, 15 квітня розпочався конфлікт між армією Судану та Силами швидкого реагування; в Хартумі пролунали вибухи, і почалася стрілянина. Конфлікт точиться навколо запропонованого переходу країни до цивільного правління.
Обидві сторони застосовують танки, артилерію, бойову авіацію та іншу важку зброю.
Унаслідок громадянського конфлікту у Судані упродовж тижня загинули понад 400 людей.
Високий представник ЄС Жозеп Боррель повідомив, що на посла ЄС в Судані напали в його резиденції у Хартумі.
Фото: Anadolu Agency/Getty/Kyodo