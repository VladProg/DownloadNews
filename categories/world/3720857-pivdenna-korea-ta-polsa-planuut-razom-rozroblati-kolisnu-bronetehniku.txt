Південна Корея і Польща планують спільно розробляти та будувати сучасні колісні бойові броньовані машини.

Про це з посиланням на корейську Адміністрацію оборонних закупівель (DAPA) повідомляє Yonhap, передає Укрінформ.
Зазначається, що представники DAPA наприкінці минулого місяця відвідали Польщу і провели в державному збройовому агентстві Polska Grupa Zbrojeniowa (PGZ) переговори стосовно спільного виробництва південнокорейських колісних броньованих машин K808 «Baekho».
Ці бронетранспортери увійшли до підписаної між країнами в липні минулого року угоди про купівлю Польщею 1 тисячі південнокорейських танків K2.
«Оскільки ініціатива спільної розробки та виробництва надійшла від польської сторони, вони, схоже, хочуть отримати броньовані колісні машини з покращеними характеристиками замість того, щоб купувати нинішню модель», - сказав неназваний представник DAPA, слова якого наводить Yonhap.
Польща активізувала закупівлю сучасного озброєння і бойових машин за кордоном після передачі своєї зброї Україні для захисту від повномасштабного вторгнення Росії.
Минулого року Південна Корея підписала низку великих угод із Польщею на постачання передових південнокорейських систем озброєння, включаючи бойові танки K2, самохідні гаубиці K9 і легкі штурмовики FA-50.
Як повідомляв Укрінформ, до Польщі почали перекидати перші легкі винищувачі FA-50, які країна закупила у Південній Кореї.
Фото: Yonhap