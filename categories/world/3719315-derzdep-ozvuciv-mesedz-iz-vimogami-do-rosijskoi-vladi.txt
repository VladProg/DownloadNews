Офіційний Вашингтон зберігає послідовну позицію у своїх вимогах до Російської Федерації - вона охоплює кілька чітких і однозначних закликів.

Про це заявив на пресбрифінгу заступник речника Держдепартаменту США Ведант Пател, передає власний кореспондент Укрінформу.
«Наш меседж до міністра закордонних справ Лаврова та будь-якого офіційного представника РФ є дуже чітким», - сказав представник Держдепу.
Таким чином він прокоментував запитання російського журналіста про те, чи не вважають у Вашингтоні, що останні події, зокрема підрив Каховської ГЕС, є нагодою для телефонної розмови між держсекретарем Блінкеном і главою МЗС РФ Лавровим.
«Ви повинні вийти з України, ви повинні звільнити Пола Вілана й Евана Гершковича, ви повинні негайно вивести свої сили й припинити своє незаконне й невиправдане вторгнення в Україну», - сказав Пател російському журналісту.
Як повідомляв Укрінформ, у вівторок Білий дім відповів на заяви Лаврова про те, нібито Захід намагається підвищити рівень ескалації війни в Україні, оскільки надає літаки F-16. У Вашингтоні при цьому вказали, що РФ повинна вивести війська з України, якщо їх так турбує військовий потенціал ЗСУ.