Північна Корея різко відреагувала на засудження Сполученими Штатами зміцнення її відносин із Росією, назвавши США загрозою світовому миру, а НАТО - «організатором української кризи».

Про це повідомляє Yonhap, передає Укрінформ.
Державне північнокорейське інформагентство KCNA опублікувало заяву заступника міністра закордонних справ КНДР Ім Чон Іля, в якій той стверджує, що КНДР і Росія мають традиційні відносини дружби та співпраці, а Сполучені Штати намагаються створити у світової громадськості хибне враження, що взаємодія Пхеньяна і Москви становить загрозу глобальному миру й безпеці.
За словами дипломата, саме США і Захід своїми конфронтаційними кроками підштовхнули відносини між Північною Кореєю та Росією до вершини розвитку.
«Відносини КНДР і Росії виходять на новий високий етап… та служать могутньою фортецею і стратегічним опорним пунктом для збереження миру та стримування військових загроз і втручання імперіалістів», - ідеться в заяві.
Заступник міністра, своєю чергою, заявив, що загрозу міжнародному порядку та глобальному миру несуть Сполучені Штати, які створюють альянси по всьому світу.
При цьому він вказав на нещодавно утворений для протидії загрозам з боку КНДР тристоронній альянс США-Японія-Південна Корея, а також згадав НАТО, назвавши його «організатором української кризи».
Втім, такі заяви північнокорейських чиновників не являються несподіванкою. Правлячий у Пхеньяні режим диктатора Кім Чен Ина від початку російського вторгнення в Україну демонструє повну підтримку ідеологічно близькому путінському режиму.
Як повідомляв Укрінформ, російський військовий VIP-літак приземлився у Пхеньяні цього тижня, через декілька днів після того, як північнокорейський лідер Кім Чен Ин здійснив рідкісну поїздку до сусідньої Росії для переговорів з Путіним, які, ймовірно, були зосереджені на постачанні зброї.