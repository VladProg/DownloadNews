Російське Міністерство закордонних справ викликало тимчасового повіреного у справах Ізраїлю в Москві Ронена Крауса.

Причиною зовнішньополітичне відомство Росії назвало висловлювання ізраїльського посла у Києві Михайла Бродського, передає Укрінформ із посиланням на "Радіо Свобода".
В інтервʼю ізраїльському порталу Iton TV Бродський заявив, що, попри різницю у поглядах євреїв та українців на Степана Бандеру, Романа Шухевича та Андрія Мельника, Україна зараз перебуває «у пошуку своєї ідентичності, у пошуку своїх героїв».
«Нам, звісно, не подобаються ці герої, але для більшості українців – це герої, які виборювали незалежність», – зазначив посол.
Також він додав, що у нинішній війні Росії проти України Ізраїль підтримує і надалі підтримуватиме Україну.
МЗС Росії повідомило, що під час бесіди з Краусом російська сторона повідомила про необхідність «однозначної оцінки дій тих, хто в прагненні заохочувати русофобські настрої надихається справами таких воєнних злочинців, як Бандера і Шухевич».
Ізраїльська сторона повідомлення російського відомства наразі не коментувала.
22 червня речниця МЗС Росії Марія Захарова у відповідь на інтерв’ю Бродського написала у своєму телеграм-каналі про антисемітську риторику ОУН та звинуватила ізраїльського дипломата у блюзнірстві.
Представник МЗС Ізраїлю Ліор Хаят, коментуючи висловлювання Захарової, наголосив, що жодна країна не повинна «читати лекції Ізраїлю, його МЗС і його дипломатам про те, як зберігати пам’ять про Голокост».
Як повідомлялося, посольство України в Державі Ізраїль закликало ізраїльський уряд змінити свою позицію щодо РФ та підтримати Україну оборонними засобами у боротьбі з агресором.
Після цього посла України Євгена Корнійчука викликали до Міністерства закордонних справ Ізраїлю.
Голова уряду Ізраїлю Біньямін Нетаньягу в інтерв’ю заявив, що його країна перебуває в особливій ситуації, ніж Польща, Німеччина, Франція чи будь-яка західна країна.
За словами Нетаньягу, Ізраїль також стурбований тим, що будь-які системи, надані Україні, будуть використані проти них, оскільки можуть потрапити до Ірану. На його думку, збалансований спосіб, у який діє Ізраїль, є правильним.