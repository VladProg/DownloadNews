Країни-члени Об'єднаних експедиційних сил (Joint Expeditionary Force/JEF) з метою захисту підводної інфраструктури в Північній Європі виведуть 20 військових кораблів для патрулювання у Балтійському морі.

Про це повідомляє ERR, передає Укрінформ.
"Йдеться про спостереження за морським простором, близько 20 військових кораблів патрулюватимуть Балтійське море, а також Північну Атлантику, щоб врахувати безпекову ситуацію і краще захистити критично важливу підводну інфраструктуру", - сказав міністр оборони Швеції Пол Юнсон.
За його словами, це рішення союзників також є сигналом для Росії.
У Балтійському морі будуть задіяні сили Латвії, Литви, Фінляндії, Швеції, Естонії та Великої Британії, включно з патрульними кораблями, фрегатами, морськими патрульними літаками, гелікоптерами та мінними тральщиками.
Зазначається, що JEF підтримуватимуть зусилля держав-членів і НАТО щодо захисту критично важливої інфраструктури.
Joint Expeditionary Force - це коаліція, очолювана Великою Британією, до якої також входять Естонія, Нідерланди, Латвія, Литва, Норвегія, Швеція, Фінляндія, Данія та Ісландія. Основними районами дій JEF є Балтійське море, Крайня Північ Росії і Північна Атлантика.
Як повідомляв Укрінформ, Фінляндія, Естонія й Швеція продовжують розслідувати як диверсії інциденти на підводному газопроводі Balticconnector та двох кабелях зв’язку у Фінській затоці. У диверсіях підозрюють судна, зареєстровані в Гонконгу й Росії.
Генеральний секретар НАТО Єнс Столтенберг заявляв, що НАТО разом із ЄС посилюватиме захист критичної підводної інфраструктури.
Фото: Finnish MoD