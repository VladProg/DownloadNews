Найбільше фейків серед західних країн російська пропаганда спрямовує на Польщу.

Про це під час презентації дослідження VoxCheck в Укрінформі щодо поширення російської дезінформації у Європі повідомила старша аналітикиня VoxCheck Мирослава Маркова.

“На першому місці серед європейських країн щодо кількості фейків, які спрямовує Росія, у 2022 і 2023 році були і залишаються польські медіа”, - сказала Маркова.
Вона зауважила, що зараз у фокусі цих повідомлень інформація про те, що полякам не вистачає ресурсів на надання їм гарної соціальної допомоги, тому що все йде на українців.
Окрім цього, російські медіа виставляють українських біженців некультурною силою, яка не поважає поляків.
Крім того, були зафіксовані повідомлення про те, що поразка України очевидна і передбачувана і всі витрачені ресурси на Україну фактично змарновані, тому не варто їх надавати.

На другому місці серед європейських країн, у яких найбільше поширюється російська пропаганда, у 2023 році була Словаччина, на третьому - Чехія, на четвертому - Угорщина, на п'ятому - Німеччина, на шостому - Італія.
У топі залишаються три наративи, які аналітики виявили ще у 2022 році, і вони продовжують лише нашаровуватися і збільшуватися низкою неправдивих повідомлень.
Перший наратив - нібито Захід контролює України і використовує її у своїх цілях.
“Зараз дуже сильно форсується тема мирних перемовин. Нібито Росія виступає з численними пропозиціями, а Україна і Захід їх рішуче відкидають лише тому, що хочуть продовжувати війну”, - сказала аналітикиня VoxCheck.
Другий наратив - дії України та Заходу змусили Росію розпочати війну. Третій наратив - підтримка України більше шкодить Заходу ніж Росії.
“Тут йдеться про всі повідомлення про те, які витрати виділяються на Україну і наскільки це не корисно або шкідливо для країни. Окремій аудиторії всередині країни ближчі свої проблеми, для них війна не дуже близько і історії про те, що країна б могла більше витрачати, наприклад, на медичну систему, можуть знаходити відгук”, - зауважили Маркова.
Крім того, розповсюдженим наративом є наратив щодо українських біженців.
За словами аналітикині, базові наративи російської пропаганди часто залишаються тими самими, але це, на її думку, насправді лише посилює пропаганду, тому що чим більше, чим краще та інтенсивніше повторювати одне й те ж повідомлення, тим лише краще воно приживається.
Крім того, помітний тренд російської пропаганди - старі фейки не змінюються новими, а нашаровуються.
“Наприклад, роками писали про західну зброю, що Україна її перепродає чи віддає третім країнам, то сьогодні змістився наратив до того, що все, що передають Україні, воно не є ефективним, або українські військові не зможуть його освоїти”, - зазначила Маркова.
Вона повідомила, що найгірші справи з дезінформацією у тих країнах, де самі політики прямо чи опосередковано підтримують російські наративи.
“У Польщі це проявлялось в останні місяці перед виборами, у Словаччині теж під час передвиборчих кампаній, в Угорщині вже роками при владі людина з проросійськими поглядами. Унаслідок цього навіть досить якісні медіа все більше тиражуватимуть наративи російської пропаганди, оскільки вони змушені, або хочуть цитувати своїх лідерів”, - додала Маркова.
Як повідомляв Укрінформ, пропагандистський апарат Росії та Білорусі активізував агресивну інформаційну діяльність, спрямовану проти Польщі.