Один із додаткових чинників, який забезпечило приєднання Фінляндії до НАТО, - посилення стримування російської агресії та можливих планів кремля щодо її розширення.

Про це заявив у середу під час пресконференції в Брюсселі державний секретар США Ентоні Блінкен, передає власний кореспондент Укрінформу.
«Думаю, це (членство Фінляндії в НАТО – ред.) може мати додаткові переваги в тому сенсі, як росія зараз обмірковує розвиток чи розширення своєї агресії. Стримувальний чинник НАТО став ще сильнішим», - зауважив державний секретар США.
Він додав, що приєднання Фінляндії до Північноатлантичного альянсу також робить цю країну безпечнішою, оскільки агресія рф проти України викликала занепокоєння інших країн Європи, що вони можуть стати наступними. Крім того, за його словами, Фінляндія, яка є розвинутою демократією та має потужні збройні сили, зміцнює Альянс у цілому, що також є важливим чинником.
Як повідомляв Укрінформ, 4 квітня Фінляндія офіційно стала членом НАТО.
Міністр оборони Великої Британії Бен Воллес висловив побажання, щоб приклад Фінляндії став уроком для путіна.