Японія і Південна Корея провели в Сеулі перші за понад п’ять років переговори з безпеки і домовились активізувати безпекову взаємодію на тлі посилення ядерної та ракетної загрози з боку Північної Кореї.

Про це повідомляє Kyodo, передає Укрінформ.
Високопоставлені посадовці міністерств закордонних справ і оборони двох держав також домовилися посилити координацію зі Сполученими Штатами з тристороннього обміну інформацією в режимі реального часу під час запусків північнокорейських ракет.
Згідно з повідомленням, дипломати й військові Японії та Південної Кореї також обговорили безпекову політику своїх країн, що сприяє поглибленню взаєморозуміння і довіри між ними.
Токіо і Сеул призупинили переговори з безпеки в 2018 році через історичні розбіжності після того, як Верховний суд Південної Кореї наказав японським компаніям виплатити значні компенсації позивачам за ймовірну примусову працю під час Другої світової війни та колоніального правління Японії на Корейському півострові у 1910-1945 роках.
Як повідомляв Укрінформ, ВМС Південної Кореї, Сполучених Штатів і Японії почали в понеділок тристоронні навчання з протиракетної оборони в міжнародних водах Східного моря у рамках активізації зусиль трьох держав із посилення стримування північнокорейських загроз.