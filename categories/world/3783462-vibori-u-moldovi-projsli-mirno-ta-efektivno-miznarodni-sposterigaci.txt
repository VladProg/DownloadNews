Місцеві вибори в Молдові пройшли мирно та ефективно, але були затьмарені обмежувальними заходами, вжитими владою країни для забезпечення національної безпеки на тлі втручання з-за кордону.

Як передає Укрінформ, про це йдеться у заяві Міжнародної місії зі спостереження за виборами у Республіці Молдова.
"Місцеві вибори 5 листопада пройшли мирно та ефективно, але втручання з-за кордону та обмежувальні заходи, запроваджені з міркувань національної безпеки щодо свободи слова, об'єднань та права на конкуренцію, мали негативний вплив на процес", - йдеться у звіті.
У ньому вказується на те, що місцеві вибори у Молдові проходили "в умовах надзвичайного стану, на тлі напруженості навколо геополітичної орієнтації країни".
"Загалом, виборча адміністрація працювала прозоро та професійно попри брак ресурсів та впровадження нового Виборчого кодексу. Кандидати здебільшого мали змогу вільно проводити передвиборчу агітацію та надали виборцям чіткі альтернативи", - заявили спостерігачі.
Також було відзначено, що скасування реєстрації всіх кандидатів партії "Шанс" напередодні виборів за рішенням Комісії з надзвичайних ситуацій "не мало ефективних засобів правового захисту, обмежило вибір виборців та призвело до безальтернативних перегонів у деяких невеликих населених пунктах".
"Засоби масової інформації, за якими здійснювався моніторинг, надавали достатню та різноманітну інформацію, але призупинення діяльності багатьох ЗМІ виглядає непропорційним обмеженням свободи вираження поглядів. День виборів пройшов спокійно, а процес голосування та підрахунку голосів загалом отримав позитивну оцінку, хоча таємниця голосування не завжди дотримувалася", - йдеться у звіті.
Спостерігачі також відзначили достовірні та широко поширені звинувачення у використанні незаконних коштів для підкупу виборців, пов'язані з лідером розпущеної партії "Шор", а також використання іноземної приватної спонсорської допомоги для фінансування місцевих інфраструктурних проєктів у деяких районах. Водночас, підвищення заробітної плати держслужбовцям та одноразові премії вчителям і поліцейським, запроваджені парламентом, а також агітація прем'єр-міністра під час виконання службових обов'язків, "розмили межу між партією та державою".
Як зазначається на сайті ОБСЄ, спільна місія спостерігачів від Бюро демократичних інститутів і прав людини ОБСЄ (БДІПЛ), Конгресу місцевих і регіональних влад Ради Європи та Європейського парламенту (ЄП) дійшла висновку, що законодавча база у Молдові створює належну основу для проведення демократичних виборів. Новий виборчий кодекс, який імплементує багато попередніх рекомендацій БДІПЛ та Конгресу, був прийнятий після всебічних консультацій, в яких брали участь організації громадянського суспільства, але, на жаль, без участі парламентської опозиції.
Як повідомляв Укрінформ, спікер парламенту Молдови Ігор Гросу заявив, що місцеві вибори у країні пройшли в умовах "безпрецедентного втручання Росії у внутрішні справи Молдови за допомогою брудних грошей та пропаганди".