Речниця Ради нацбезпеки Білого дому Едрієн Вотсон заявила, що домовленості про п’ятиденне припинення вогню між Ізраїлем і угрупованням ХАМАС задля звільнення заручників із Гази наразі не досягнуто.

Про це вона написала у соцмережі Х, передає Укрінформ.
«Ми ще не досягли угоди, але продовжуємо наполегливо працювати, щоб її досягти», – зазначила речниця.
Раніше видання The Washington Post опублікувало статтю, у якій зазначається, що сторони близькі до домовленості про припинення вогню щонайменше на 5 днів за посередництва США, у результаті чого перші 50 або більше заручників із 239 будуть звільнятися групами кожні 24 години.
Окрім цього, припинення бойових дій також має на меті дозволити збільшити обсяги гуманітарної допомоги, зокрема пального, яке надходить у Газу з Єгипту.
Водночас у статті наводиться думка неназваних американських посадовців, які вважають, що пауза дасть змогу ХАМАС зібрати заручників, після чого можна буде вжити заходів для їх безпечного супроводу через поле бою.
Як повідомлялося, прем'єр-міністр Ізраїлю Беньямін Нетаньягу раніше заперечив наявність домовленостей із ХАМАС про звільнення більш як 200 заручників, захоплених бойовиками 7 жовтня.