Парламент Франції провалив у понеділок дві спроби висловлення вотуму недовіри уряду президента Еммануеля Макрона, відкривши шлях для реалізації його вкрай непопулярної пенсійної реформи та викликавши нові протести в Парижі.

Як передає Укрінформ з посиланням на CNN, невелика парламентська група LIOT, яка представляє різні дрібні партії, поставила питання недовіри уряду на голосування. «За» проголосувало 278 депутатів – лише на 9 менше від 287, необхідних для ухвалення рішення.

Другий аналогічний законопроєкт, внесений ультраправою партією «Національне об'єднання», отримав значно меншу підтримку – 94 голосів.
Зазначається, що позиції уряду, який користується мінімальною перевагою, та прем'єр-міністра Елізабет Борн значно послаблюються.
Опозиція має намір звернутися до Конституційної ради Франції – найвищого конституційного органу країни, – щоб заблокувати закон частково або повністю. Рада протягом місяця має розглянути всі заперечення проти закону.
Після голосування в центрі Парижа зібралися протестувальники, відзначалися сутички з поліцією.
Як повідомляв Укрінформ, у столиці Франції у вихідні вирували масові протести через наміри уряду запровадити реформу пенсійної системи. Також масові протести відбулися у Нанті, Марселі та Комп’єні. У Бордо поліція застосувала сльозогінний газ проти мітингарів, котрі влаштували підпал.
Пропонована французька реформа передбачає підвищення пенсійного віку з 62 до 64 років. Франція, маючи один з найнижчих показників пенсійного віку серед промислово розвинених країн, витрачає на пенсії більше, ніж більшість інших держав, – майже 14% ВВП.