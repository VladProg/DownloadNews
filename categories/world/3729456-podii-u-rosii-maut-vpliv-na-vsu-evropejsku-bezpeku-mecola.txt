Спроба військового заколоту, що відбулася в Росії наприкінці минулого тижня, має серйозний вплив на російську війну проти України, а також на всю систему європейської безпеки.

Про це у Брюсселі під час пресконференції за підсумками зустрічі з главами держав та урядів країн ЄС заявила Президент Європейського парламенту Роберта Мецола, повідомляє кореспондент Укрінформу.
«Ми дуже плідно поговорили з главами держав та урядів, зокрема і про Україну. Останні події в Росії порушили ряд запитань. По-перше, щодо внутрішньої динаміки у самій Росії. Це впливає на вторгнення (РФ) в Україну і на європейську безпеку в цілому. Разом із тим, ми можемо бути впевнені: Україна має залишатися нашим пріоритетом номер один», - наголосила Президент Європарламенту.
Вона зауважила, що політика ЄС щодо Росії приносить результати, вона дозволила ослабити Путіна та надала Україні можливість ефективно оборонятися проти російської агресії. У цьому зв’язку Мецола привітала ухвалення 11-го пакета санкцій та виділення додаткових €50 мільярдів на підтримку зусиль України у відбудові в багаторічному бюджеті ЄС, про що було оголошено минулого тижня.
«Ми маємо дотримуватися наших обіцянок щодо відкриття переговорів (про членство – ред.). Українські зусилля у сфері реформ були надзвичайними, особливо у часи війни», - зауважила Президент Європарламенту.
Коментуючи пропозиції щодо внесення змін у багаторічний бюджет ЄС на 2024-2027 роки, вона зауважила, що ЄС має привести цей документ у відповідність до нових реалій. Це передбачає продовження допомоги для України, підтримку конкурентоспроможності європейських підприємств та бізнесу, вирішення нагальних проблем у сфері міграції.
Як повідомлялося, 29-30 червня у Брюсселі відбувається черговий саміт ЄС, першим питанням порядку денного якого є ситуація в Україні та допомога ЄС у дотриманні її права на самооборону проти російської агресії.
Україна послідовно виконує сім рекомендацій Європейської комісії щодо реформ на шляху до членства та сподівається отримати позитивну оцінку цих зусиль під час осінньої доповіді Єврокомісії щодо розширення. Це має відкрити для України та ЄС можливість для рішення розпочати переговори про членство України в ЄС вже до кінця цього року.