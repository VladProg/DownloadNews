Масштабна військова допомога, яку надає Україні ціла міжнародна коаліція, забезпечує її можливістю протистояти подальшому вторгненню російських сил та запобігти жорстоким атакам РФ по мирних містах.

Про це заявив у четвер під час засідання Радбезу ООН заступник постійного представника США посол Роберт Вуд, передає власний кореспондент Укрінформу.
«Забезпечення зброєю територіальної оборони України не продовжує і не загострює цей конфлікт. Швидше, ця зброя допомагає відбити вторгнення РФ до сусідньої країни та запобігти її подальшому вторгненню на суверенну територію України», - підкреслив американський дипломат.
Він наголосив, що надання Україні зброї допомагає запобігти подальшим жорстокостям Росії стосовно цивільних українців. Крім того, це сприяє тому, аби витрати на енергоносії та продовольство в Європі та в усьому світі були меншими.
«Постачання зброї Сполученими Штатами й іншими друзями України не є причиною продовження непотрібної війни РФ. Якби Росія мала справжнє бажання деескалації, вона просто вивела би свої війська та припинила би вторгнення»,- підкреслив посол.
Натомість, за його словами, Росія «лицемірно вносить такі теми на розгляд Ради Безпеки ООН» та звинувачує інших у смерті та руйнуваннях, спричиненими через її агресію.
Представник США також нагадав про постачання іранських безпілотників у Росію, що грубо порушує резолюцію 2231 Ради Безпеки ООН.
«Росія використовувала ці безпілотники, щоб атакувати критично важливу інфраструктуру України та вбивати українських мирних жителів»,- наголосив американський дипломат.
Як повідомляв Укрінформ, російська делегація скликала в четвер засідання Ради Безпеки ООН для обговорення постачання зброї в Україну з боку міжнародних партнерів нашої держави.