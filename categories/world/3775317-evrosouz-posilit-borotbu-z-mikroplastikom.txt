Євросоюз оголосив про плани посилення боротьби за очищення довкілля від мікропластику.

Про це повідомляє The Guardian, передає Укрінформ.
Зазначається, що до кінця десятиліття ЄС має на меті скоротити забруднення пластиковими гранулами на 74%. За даними Єврокомісії, це своєю чергою сприятиме зменшенню забруднення Європейського континенту мікропластиком на 7%.
У рамках плану скоротити до 2030 року забруднення мікропластиком на майже на третину Єврокомісія вимагає від компаній, які працюють з пластиковими гранулами, вживати заходів для захисту довкілля. Компанії мусять запобігати викидам гранул, локалізувати ті, які все ж сталися, і прибирати те, що не вдалося локалізувати.
За оцінками ЄК, щороку в Євросоюзі у довкілля потрапляє від 52 тис. до 184 тис. тонн пластикових гранул. Вчені та лікарі давно попереджали, що мікропластик може зашкодити здоров'ю, оскільки він накопичується в організмі людини. Пластикові гранули не настільки малі, щоб завдати великої шкоди у своєму початковому вигляді, але вони розпадаються на крихітні шматочки, які можуть потрапити в легені та кров.
У неділю набула чинності окрема заборона на деяку продукцію, що містять мікропластик, зокрема косметичні засоби. «Цей крок уже викликав паніку серед інфлюенсерів і призвів до зростання продажів у Німеччині», - йдеться в повідомленні.
Тепер пропозиція щодо зменшення забруднення пластиком буде обговорюватися Європарламентом і Європейською Радою.
Як повідомляв Укрінформ, дослідники з Утрехтського університету (Нідерланди) підрахували що загалом на поверхні світових океанів плаває 3,2 мільйона тонн пластику.