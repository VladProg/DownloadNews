Швейцарська поліція сьогодні затримала 80 «кліматичних активістів», які влаштували акцію протесту в аеропорту Женеви.

Як передає Укрінформ, про це повідомляє Swissinfo.
Проведення найбільшої в Європі виставки приватних літаків бізнес-авіації European Business Aviation Convention & Exhibition (EBACE) було порушено кількома десятками «кліматичних активістів», які у вівторок вранці провели акцію протесту в аеропорту Женеви.
Повітряне сполучення по всьому аеропорту довелося призупинити на одну годину з 11:40 «з міркувань безпеки».
В акції протесту взяли участь понад сто активістів з організацій Грінпіс, Stay Grounded Network, Extinction Rebellion, Scientist Rebellion та інших кліматичних організацій.
Вони закликали повністю заборонити польоти приватних літаків та заблокували головний вхід на виставку ділової авіації, яка проходить у виставковому центрі Palexpo неподалік аеропорту Женеви.
Місцева поліція швидко втрутилася та видворила активістів, деякі з яких встигли приклеїтися до виставкових експонатів. Загалом було затримано 80 осіб.
Зазначається, що за останні 20 років кількість приватних та бізнес-джетів у всьому світі збільшилася більш ніж удвічі.
Як повідомляв Укрінформ, двоє активістів з групи Ultima Generazione («Останнє покоління»), які протестують проти зміни клімату, облилися багнюкою біля будівлі Сенату Італії у Римі.