Нова Зеландія втретє за історію країни оголосила надзвичайну ситуацію у вівторок, оскільки циклон «Габріель» спричинив масштабні повені, зсуви, величезні океанські хвилі та спровокував евакуацію населення.

Як передає Укрінформ, про це повідомляє Reuters.
“Такої серйозності та масштабу шкоди, яку ми бачимо, не було за ціле покоління”, - повідомив прем’єр-міністр Кріс Гіпкінс.
За його словами, Австралія та Велика Британія пообіцяли надати підтримку.
Унаслідок катаклізмів 225 тисяч жителів Нової Зеландії залишилися без світла, дороги закриті, мобільний зв’язок не працює. Десятки супермаркетів зачинилися. Гіпкінс закликав жителів Нової Зеландії не купувати продукти у паніці. Водночас мешканців дуже постраждалих районів просять економити воду та їжу через побоювання дефіциту.
Крім того, скасування авіарейсів зачепило тисячі людей. Авіакомпанія Air New Zealand відновила деякі рейси в Окленд та з нього, хоча багато маршрутів поки недоступні.
О шостій вечора за Грінвічем «Габріель» перемістився на південний схід від Окленда, поблизу східного узбережжя Північного острова країни. Очікується, що циклон рухатиметься у тому ж напрямку, приблизно паралельно узбережжю.
Погодні попередження залишаються актуальними для більшої частини східного узбережжя Північного острова та верхньої частини Південного острова.
Міністр з питань надзвичайних ситуацій Кіран МакАнулті, сказав, що в той час як Нова Зеландія переживає найсильніший шторм, очікується ще більше дощів та сильних вітрів, йдеться у повідомленні.
Влада країни евакуювала пляжні поселення і закликає все більше людей залишити домівки, оскільки річки продовжують розливатися, а величезний прибій затоплює навколишні будинки. У затоці Гокс екіпажі вертольотів і човнів рятували людей, котрі опинилися в пастці паводку.
Місцеві ЗМІ опублікували фотографії та відео людей, які сидять на дахах будинків через це.
Нова Зеландія оголошувала надзвичайну ситуацію після землетрусу 2011 року та пандемії COVID-19 у 2020 році.
Як повідомляв Укрінформ, близько 46 тисяч домівок знеструмлені внаслідок циклону «Габріель» на півночі Нової Зеландії.
Фото: Christchurch City Council