Тайвань не запрошуватимуть на щорічну асамблею Всесвітньої організації охорони здоров’я, що відбудеться 21-30 травня.

Про це повідомляє Reuters, передає Укрінформ.
Раніше Китай і Пакистан закликали членів організації відмовитися від запрошення Тайваню.
Своєю чергою Тайвань заявив, що блокування КНР його участі в глобальних органах є «ганебним» і що Пекін не має права виступати від імені острова.
«Тільки демократично обраний уряд Тайваню може представляти 23 мільйони людей Тайваню у ВООЗ та інших міжнародних організаціях і захищати здоров’я та права тайванського народу», – заявили в МЗС Тайваню.
Натомість Китай привітав таке рішення ВООЗ. У заяві МЗС КНР сказано, що це "повною мірою свідчить про те, що принцип «єдиного Китаю» є прагненням народу і тенденцією в міжнародному співтоваристві".
Утім, Тайваню дозволено відвідувати деякі технічні засідання ВООЗ.
Як повідомляв Укрінформ, держсекретар США Ентоні Блінкен заявив, що Сполучені Штати закликають ВООЗ запросити Тайвань узяти участь як спостерігач у щорічній зустрічі в Женеві 21-30 травня.
Тайвань із 2009 по 2016 рік брав участь в асамблеях ВООЗ як спостерігач. Після приходу до влади на Тайвані політичної сили президента Цай Інвень і посилення курсу на незалежність Китай заблокував продовження цього статусу.