Губернатор Брянської області рф Олександр Богомаз заявив, що неподалік станції Снєжетьська спрацював вибуховий пристрій, внаслідок чого з рейок зійшов локомотив та вантажні вагони.

Про це повідомляється в Телеграм-каналі губернатора, передає Укрінформ.
«У районі залізничної станції Снєжетьська спрацював невстановлений вибуховий пристрій. Постраждалих немає. Внаслідок події з рейок зійшов локомотив та кілька вагонів вантажного складу. Усі оперативні служби працюють на місці», - пише Богомаз.

Пізніше РЖД уточнило інформацію – аварія сталася на перегоні Снєжетьська – Білі Береги, внаслідок чого з рейок зійшло 20 вагонів. Рух на цій залізничній дільниці призупинено. Повідомляється, ніби відкритого горіння немає, проте на місце аварії відправлені дві пожежні групи, а також пожежний і два відновлювальні поїзди.
Як повідомлялося в понеділок, у Брянській області на перегоні Розсуха-Унеча через пошкодження колії, за попередніми даними після підриву, зійшов з рейок потяг із 60 вагонами. Він був завантажений нафтопродуктами та пиломатеріалами. Близько 8 вагонів перекинулися. Внаслідок аварії сталася пожежа.