Генеральна прокуратура Венесуели видала ордер на арешт лідера опозиції Хуана Гуайдо, якого влада звинувачує у захопленні влади, державній зраді, відмиванні грошей та створенні злочинної організації.

Як передає Укрінформ, про це повідомляє DW.
Для видачі ордера було призначено трьох прокурорів. Окрім того, вони також мають надіслати "червоне повідомлення" до Інтерполу – так називається міжнародно визнаний запит на арешт людини.
Гуайдо назвав висунуті звинувачення "брехнею диктатури" та спробою режиму Венесуели "морально та фізично" натиснути на опозицію в країні.
2018 року опозиційні політики Венесуели бойкотували президентські вибори, за підсумками яких головою держави себе оголосив Ніколас Мадуро. Про маніпуляції на виборах у Венесуелі тоді заявили десятки країн світу, зокрема США.
Наприкінці 2022 року депутати опозиційної асамблеї Венесуели проголосували за ліквідацію "тимчасового уряду" Гуайдо, пояснивши, що структура ослабла та не виконувала своїх завдань. У квітні 2023 року Гуайдо повідомив, що відлетів до США через загрозу переслідувань з боку уряду Мадуро.
Як повідомляє France24, прокуратура Венесуели заявила, що "Гуайдо використовував ресурси PDVSA (державного нафтового гіганта), щоб спричинити збитки країні на близько 19 млрд дол.".
Як повідомлялося, у Венесуелі вже кілька років поспіль триває політична криза, спричинена діями ліво-націоналістичного уряду на чолі з Ніколасом Мадуро, який у боротьбі за владу вдався до придушення громадянського суспільства та репресій проти політичної опозиції на чолі з Хуаном Гуайдо, головою легітимного парламенту країни, який було обрано у 2015 році.
6 грудня 2020 року режим Венесуели ініціював нові вибори до Національної асамблеї (парламенту), але їхні результати не були визнані країнами ЄС та більшістю демократичних країн світу – як такі, що відбулися з грубими порушеннями виборчих стандартів та не відобразили політичну волю народу країни.
Фото: Sarah Silbiger/Bloomberg/Getty Images