У росії в місті Магадан на складі з відремонтованими вантажними автомобілями внаслідок пожежі згоріла майже вся техніка на суму 15-20 млн рублів.

Як передає Укрінформ, про це повідомляє ТАСС.

Пожежа сталася на складі з вантажною технікою в Магадані у п'ятницю. Вогонь охопив площу майже 600 кв. м.
Місцеві ЗМІ повідомляють, що на складі перебували нещодавно відремонтовані вантажні машини загальною вартістю 15-20 млн рублів. Вони повинні були їхати на Чукотку. Майже все згоріло. Евакуювати вдалося лише вісім одиниць техніки.
Як уточнили в управлінні МНС, на складі, крім транспортної техніки, зберігалися паливно-мастильні матеріали, легкозаймисті рідини та автомобільна гума.
Як повідомлялося, напередодні у росії стався вибух на заводі ВПК у Самарській області, де виробляють детонатори та вибухові патрони.