Міністерство закордонних справ Росії викликало тимчасового повіреного у справах Румунії Константину Іоніце та вручило йому ноту про введення квот на чисельність персоналу дипломатичних і консульських установ Румунії в Росії.

Про це повідомляє Укрінформ із посиланням на Телеграм-канал російського МЗС.
Заявлено, що це робиться як симетричні заходи у відповідь на обмеження, що стосуються посольства Росії в Бухаресті й генерального консульства РФ у Констанці.
Також російське зовнішньополітичне відомство зазначило, що «залишає за собою право на додаткові відповіді, адекватні ситуації, що склалася в результаті дій Бухареста».
Як повідомлялося, 1 липня з Бухареста спеціальним рейсом вилетіли 40 російських дипломатів та представників технічного персоналу посольства РФ, а також члени їхніх сімей.
Тоді ж МЗС Румунії наголосило, що рішення про скорочення персоналу дипмісії відображає поточний рівень відносин між двома країнами після того, як РФ розв’язала агресивну війну проти України.