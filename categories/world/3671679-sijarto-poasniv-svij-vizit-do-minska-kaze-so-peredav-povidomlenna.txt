Міністр закордонних справ Угорщини Петер Сійярто прокоментував свій візит до мінська на початку тижня, сказавши, що там він «передав повідомлення про необхідність припинення вогню та початок мирних переговорів».

Про це повідомляє угорське видання Magyar Hirlap, передає Укрінформ.
«Я сказав про це своїм білоруським партнерам і попросив їх, так само як ми просимо всіх членів міжнародної спільноти, не робити воєнних кроків, кроків, які можуть призвести до продовження війни з часом або, в залежності від обставин, до її географічного розширення», — сказав Сійярто.
Він заперечив, що в мінську вів переговори з росіянами.
«Якщо я хочу домовлятися з росіянами, я поїду в москву і доповім про це. Мені не потрібно вести переговори з росіянами в мінську таємно», — заявив Сійярто.
Очільник МЗС Угорщини переконує, що ні він, ні будь-хто із членів угорської делегації не вели переговорів ні з ким, окрім білоруських співрозмовників.
Як повідомляв Укрінформ, 27 січня МЗС України викликало посла Угорщини через зневажливе висловлювання прем’єр-міністра країни Віктора Орбана. Тоді під час зустрічі з журналістами Орбан порівняв Україну із «Афганістаном» і назвав її «нічийною землею».