Щонайменше 97 людей загинули і ще сотні зазнали поранень під час зіткнень, що поширилися по всьому Судану.

Про це повідомляє The Guardian з посиланням на профспілку лікарів Судану, передає Укрінформ.
«Рано-вранці в понеділок у своїй заяві профспілка лікарів заявила, що щонайменше 97 мирних жителів були вбиті та ще 365 зазнали поранень після початку бойових дій», - йдеться у повідомленні.
Всесвітня організація охорони здоров'я (ВООЗ) попереджає, що в деяких лікарнях закінчуються необхідні запаси для лікування поранених.
«У кількох із дев’яти лікарень у Хартумі, які приймають поранених цивільних, закінчилася кров, обладнання для переливання крові, рідини для внутрішньовенного введення та інші життєво важливі засоби», – повідомляє ВООЗ.
Зазначається, що в неділю навколо міжнародного аеропорту Хартума та військового штабу точилися важкі бої. Очевидці стверджують, що армія здійснила авіаудари по казармах і базах Сил швидкого реагування (RSF), в тому числі в Омдурмані через річку Ніл з Хартума, і зуміла знищити більшість їхніх об’єктів.
У заяві армії йдеться, що поблизу військового штабу в центрі Хартума тривають зіткнення, і що солдати RSF розмістили снайперів на будівлях.
Держсекретар США Ентоні Блінкен заявив у понеділок, що серед союзників існує «спільна глибока стурбованість» бойовими діями в Судані та спільна думка, що бойові дії слід негайно припинити, а сторони мають повернутися до переговорів.
Видання пише, що жорстока криза між двома основними фракціями правлячого військового режиму, якої давно побоювалися, загрожує дестабілізувати не лише Судан, але й більшу частину регіону, а також загострити боротьбу за вплив, у якій беруть участь великі держави Перської затоки, США, ЄС і росія.
Як повідомляв Укрінформ, 15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Повідомлялося про щонайменше 56 загиблих.
Фото: АА