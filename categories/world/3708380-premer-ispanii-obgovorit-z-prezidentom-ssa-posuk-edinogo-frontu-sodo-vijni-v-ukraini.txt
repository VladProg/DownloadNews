Прем'єр-міністр Іспанії Педро Санчес сьогодні має провести переговори з президентом США Джо Байденом з метою пошуку "єдиного фронту" щодо війни в Україні.

Як передає Укрінформ, про це повідомляє Euronews.
Як зазначається, США намагатимуться завершити угоду з Іспанією щодо відкриття міграційних офісів в країнах Латинської Америки, щоб мігранти могли подавати імміграційні документи зі своїх країн.
Іспанія та Канада гостро потребують робочої сили та дали зрозуміти, що готові приймати мігрантів з Латинської Америки, а також інших країн, що зменшить тиск на США, які стикаються з напливом мігрантів уздовж кордону з Мексикою.
Війна між росією та Україною також буде серед тем сьогоднішніх переговорів у Білому домі.
Як зазначається, у липні Іспанія перейме на себе шестимісячне головування в Раді ЄС та очолить зусилля країн ЄС щодо досягнення миру.
Як повідомлялося, прем'єр-міністр Іспанії Педро Санчес на зустрічі з головою КНР Сі Цзіньпіном висловив підтримку Формули миру Президента України Володимира Зеленського і закликав співрозмовника провести розмову з українським лідером.