Сполучені Штати, Південна Корея і Японія стурбовані зловмисною кібердіяльністю КНДР, спрямованою на незаконне заволодіння коштами для підтримки північнокорейських програм розробки ракетного і ядерного озброєння.

Як передає Укрінформ, про це з посиланням на спільну заяву уповноважених представників трьох держав за результатами їхньої зустрічі в Сеулі повідомляє Yonhap.
«Ми із занепокоєнням повторюємо, що закордонні ІТ-працівники КНДР продовжують використовувати підроблені ідентифікаційні дані та національності, щоб уникнути санкцій Ради безпеки ООН і заволодіти коштами для фінансування незаконних програм Північної Кореї з розробки зброї масового знищення та балістичних ракет», - ідеться в заяві.
Офіційні особи та експерти зі США та їх держав-союзників стверджують, що саме кошти криптовалюти, викрадені північнокорейськими хакерами, стали останніми роками ключовим джерелом фінансування програм озброєння КНДР, яка впродовж тривалого часу перебуває під жорсткими міжнародними санкціями.
«Ми глибоко стурбовані тим, як КНДР підтримує свої програми (розробки зброї – ред.) шляхом крадіжок та відмивання коштів, а також заволодіння інформацією за допомогою зловмисної кібердіяльності», - зазначається в заяві.
Уповноважені представники трьох країн також закликали міжнародне співтовариство дотримуватися санкцій проти Пхеньяна і репатріювати всіх північнокорейських працівників до КНДР, оскільки більшу частину зароблених за кордоном коштів вони вимушені віддавати своїй державі.
«Ми висловлюємо глибокий жаль з приводу того, що КНДР продовжує ігнорувати труднощі свого народу, вирішуючи натомість вливати свої обмежені ресурси в програми розробки зброї масового знищення та балістичних ракет, порушуючи численні резолюції Ради Безпеки ООН» - йдеться у спільному документі.
Як відомо, у грудні 2017 року Рада Безпеки ООН схвалила нові санкції проти КНДР через незаконне продовження нею розробок ракетно-ядерного озброєння, які, серед іншого, містили вимогу репатріації північних корейців, котрі працюють за кордоном, протягом наступних 12 місяців. Вважають, що саме північнокорейські заробітчани значною мірою поповнюють валютні резерви країни, які в подальшому спрямовуються на розробку і виробництво зброї.
Як повідомляв Укрінформ, міністр оборони Південної Кореї Лі Чжон Соп заявив, що КНДР може провести ядерне випробовування «будь-якої миті».


Фото: Yonhap