В Китаї на палеолітичній стоянці в північно-східній провінції Цзілінь археологи знайшли близько 20 тисяч кам’яних клиноподібних знарядь праці, в тому числі й найдавніші в Північно-Східній Азії віком до 50 тисяч років, якими послуговувались первісні люди.

Про це повідомляє Xinhua, передає Укрінформ.
Розкопки на палеолітичному місці тривали впродовж трьох років і проводились Інститутом культурних реліквій і археології провінції Цзілінь.
Знайдені предмети відносяться до трьох періодів палеолітичних культурних шарів, що датуються 50 000-30 000 років тому, 28 000-24 000 років і 17 000-15 000 років відповідно.
За словами археологів, знайдені кам’яні артефакти різних періодів дозволяють простежити багаторічний прогрес еволюції кам’яних клиноподібних знарядь від виготовлення маленьких кам’яних лусочок до гострих кам’яних предметів із технологією мікролеза.
Дослідники розповіли, що перші кам’яні знаряддя з мікролезом на цьому місці були знайдені в шарах, що датуються 28 000-24 000 років тому, і вони є найдавнішими в усій Північно-Східній Азії.
Кам’яні знаряддя на цьому місці виготовлені переважно з обсидіану. Разом із ними знайдено кілька скам’янілостей тварин, що також допоможе вивченню еволюції засобів до існування первісних людей у Північно-Східній Азії.
Як повідомляв Укрінформ, вчені знайшли найстаріше взуття у Європі – йдеться про сплетені із трави сандалії віком приблизно 6000 років.