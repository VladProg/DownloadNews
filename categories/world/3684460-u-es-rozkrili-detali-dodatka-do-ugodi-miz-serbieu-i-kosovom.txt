Північна Македонія, офіційні Белград і Приштина за підсумками переговорів, що відбулися в суботу за посередництва ЄС в місті Охрід, погодили додатки до двосторонньої угоди з нормалізації відносин, з метою подолання суперечок та напруги.

Як повідомляє Укрінформ, така інформація, що містить подробиці досягнутих домовленостей, оприлюднена в неділю на сайті Європейської служби зовнішніх дій.
«Ці додатки є складовою частиною угоди (про шлях нормалізації відносин між Косовом і Сербією – ред.). Косово і Сербія повністю зобов’язалися поважати всі статті угоди та цього додатку, та виконувати всі зобов’язання, що виходять з угоди та з цього додатку сумлінно та в дусі доброї волі», - йдеться у документі.
Зокрема, сторони погодилися прийняти спільну декларацію щодо зниклих осіб, створити умови для самоуправління сербських спільнот в Косово, як це було погоджено раніше в рамках двостороннього діалогу.
Протягом 30 днів сторони зобов’язалися створити Спільний моніторинговий комітет, який координуватиме імплементацію всіх досягнутих домовленостей.
Протягом наступних 150 днів ЄС організує донорську конференцію для приваблення інвестицій та надання фінансової допомоги для Косово і Сербії. При цьому такі фінансові внески будуть зроблені лише після висновку ЄС щодо успішної імплементації досягнутих домовленостей.
У цьому контексті Косово і Сербія погодилися, що всі статті угоди про нормалізацію відносин будуть виконуватися незалежно одна від одної, що порядок їх викладення в тексті угоди не передбачає послідовності їх виконання, і що сторони не блокуватимуть імплементацію жодної із статей угоди або додатку до неї. Всі обговорення в контексті імплементації угоди мають відбуватися в рамках діалогу Белград-Приштина за посередництва ЄС.
Сторони визнали, що нездатність виконувати зобов’язання, що передбачені угодою, її додатком та попередніми домовленостями в рамках двостороннього діалогу, потягнуть за собою негативні наслідки для процесу їх входження до ЄС та вплинуть на фінансову допомогу, яку вони отримують від ЄС.
Досягнуту домовленість між Белградом і Приштиною привітав високий представник ЄС Жозеп Боррель.
«Європейський Союз вітає домовленість між сторонами щодо імплементації угоди щодо шляху нормалізації відносин між Косовом і Сербією, які стануть її зобов’язуючою складовою, відповідно до європейського шляху обох сторін. ЄС вважає досягнуте сьогодні погодження між сторонами щодо додатку до угоди, включаючи зобов’язання щодо повної імплементації минулих домовленостей в рамках діалогу, як велике досягнення. Мир, возз’єднання та економічний розвиток є ключовими передумовами для прискорення прогресу регіону Західних Балкан у напрямку ЄС», - наголосив Боррель.
Як повідомлялося, ЄС виступає посередником у переговорах між Сербією і Косовом з 2011 року. Між сторонами періодично спалахує міжетнічна напруга, зокрема, навколо статусу анклавів з переважно сербським населенням на півночі Косово. Останній такий випадок був пов'язаний із вимогою перереєстрації автомобільних номерів у цих анклавах та заміну сербських позначок на таких номерах та користь регіональних позначок Косова. Внаслідок незгоди частини сербського населення з таким рішенням на кордонах між Сербією і Приштиною виникли заворушення, які призвели до втручання правоохоронців та Стабілізаційних сил KFOR під егідою НАТО у нормалізацію ситуації.