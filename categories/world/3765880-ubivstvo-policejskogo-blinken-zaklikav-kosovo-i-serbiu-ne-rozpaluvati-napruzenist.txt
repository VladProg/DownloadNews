Державний секретар США Ентоні Блінкен засудив вчорашній інцидент в Косові, внаслідок якого загинув поліцейський.

Як передає Укрінформ, про це Блінкен написав у соцмережі Х (колишній Твіттер).
«Нещодавні напади на поліцію Косова поблизу монастиря Банська є неприйнятними. Ми закликаємо уряди Косова і Сербії уникати дій, які можуть ще більше розпалити напруженість, і негайно повернутися до діалогу за сприяння ЄС», - зазначив він.
Як повідомляв Укрінформ, у результаті зіткнень поліції Косова з озброєними нападниками у селі Банська в Звечані на півночі Косова загинув поліцейський, ще троє отримали поранення.
Високий представник ЄС Жозеп Боррель також засудив цей інцидент.
Фото: Andrew Harrer/Bloomberg