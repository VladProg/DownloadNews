Північноатлантичний альянс захищатиме кожен дюйм своєї території в умовах загрози з боку рф і посилюватиме не лише свої фланги на сході, але й на півдні.

Про це заявив у суботу під час виступу на Мюнхенській конференції з питань безпеки державний секретар США Ентоні Блінкен, передає кореспондент Укрінформу.
«Якщо ви подивитеся на рішення, прийняті на останніх самітах, а також на розгортання додаткових сил і можливостей у країнах східного флангу, ми працюємо над тим, щоб усі ці країни могли почуватися в безпеці»,- наголосив глава американської дипломатії. Він нагадав гарантії, які неодноразово оприлюднював президент Байден, що США разом із союзниками захищатимуть кожен квадратний дюйм території НАТО. І ці гарантії мають значення, підкреслив Блінкен.
За його словами, це питання стане однією з головних тем на майбутньому саміті НАТО у Вільнюсі.
«Одне з питань, які ми розглядатимемо, це подальші кроки, які нам потрібно зробити, щоб зміцнити східний фланг і, якщо вже на те пішло, південний також»,- зазначив державний секретар США.
Іронія ситуації, за словами Блінкена, полягає в тому, що путін помилково думає про наявність у НАТО планів, які загрожують росії, і що Альянс начебто прагне здійснити агресію проти рф.
«Такого ніколи не було, ніколи так не буде. Але завдяки його (путіна – ред.) діям НАТО істотно посилилося»,- підкреслив держсекретар США.
Як повідомляв Укрінформ, глава американської дипломатії у суботу заявив під час виступу на Мюнхенській конференції з питань безпеки, що для путіна обов’язково настане день розплати за всі його стратегічні провали.
Фото: State Department Photo by Ron Przysucha