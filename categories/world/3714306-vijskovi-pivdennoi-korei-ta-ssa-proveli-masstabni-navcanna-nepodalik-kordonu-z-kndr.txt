Військові Південної Кореї спільно з силами контингенту збройних сил США вперше за останні шість років провели масштабні військові навчання з бойовими стрільбами лише за 25 кілометрів на південь від кордону з КНДР.

Про це повідомляє Yonhap, передає Укрінформ.






Навчання тривали впродовж понад двох годин і були присвячені 70-й річниці утворення оборонного альянсу між Південною Кореєю і Сполученими Штатами та 75-й річниці заснування південнокорейських збройних сил.
До участі в них союзники залучили близько 2500 військовослужбовців та понад 600 одиниць військової техніки, зокрема, широкий спектр наземних і повітряних засобів ураження, включаючи бойові танки K2, броньовані машини K21, винищувачі-невидимки F-35A, літаки раннього попередження E-737 Peace Eye, ударні гелікоптери AH-64E Apache і AH-1S Cobra.
Південна Корея також розгорнула розвідувальні й ударні безпілотники, самохідні гаубиці К9А1 і К55А1, реактивні системи залпового вогню, а американські військові залучили власні РСЗВ M270A1 та машини радіоактивної, біологічної і хімічної розвідки M1135.
Навчання проходили в два етапи. Під час першого союзники тренувались відбивати ракетний напад, у тому числі й із застосуванням ядерної зброї, з боку Північної Кореї, а в ході другого – проводити контратаку позицій противника.
Перша частина навчань проходила за сценарієм, коли війська Північної Кореї відкрили вогонь із далекобійної артилерії, здатної завдавати ударів по Сеулу, і розпочали наступ уздовж сухопутного кордону.
Союзники «відповіли» масованим вогнем із гаубиць K9A1 та інших артилерійських систем і ракетними ударами з реактивних літаків KF-16 та FA-50.
Друга частина навчань була зосереджена на контратаках і ліквідації загроз, які залишилися з боку Північної Кореї. В ході цього етапу також застосовувались переважно авіація і безпілотники та ракетно-артилерійські підрозділи, які масованими ударами «знищили» залишки угруповань противника.
Завершились навчання пострілами зі 105-мм гаубиць у повітря димовими снарядами, в результаті чого утворилась V-подібна лінія диму на знак перемоги союзників.
На полігоні південнокорейські військові також влаштували виставку систем озброєння, включно з гаубицею K9A1, бойовим танком K2, ракетами «земля-повітря» Cheonma й «повітря-земля» TAURUS, контрбатарейним радаром TPQ-74K і корабельним комплексом Haeryong.
Подібні навчання союзники планують провести ще чотири рази наступного місяця – 2, 7, 12 і 15 червня.
Як повідомляв Укрінформ, Комітет з управління оборонними проєктами Південної Кореї схвалив план виробництва додаткових основних бойових танків K2 вартістю $1,46 мільярда, який планується реалізувати протягом наступних п’яти років.
Фото: Yonhap