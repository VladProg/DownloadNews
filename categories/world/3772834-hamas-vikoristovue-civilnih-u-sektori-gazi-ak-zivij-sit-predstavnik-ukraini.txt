Евакуація мешканців сектору Гази говорить те, що Ізраїль розуміє необхідність порятунку населення, у той час як ХАМАС використовує цивільних як живий щит.

Таку думку висловив у програмі "Укрінформ: Вечірній стрім" спеціальний представник України з питань Близького Сходу та Африки Максим Субх.

“Звичайно, потрібно зважати на дотримання міжнародного гуманітарного права, тобто це постулати, які мають стояти першочергово, коли ведеться боротьба, в тому числі і на викорінення тероризму. Але ми прекрасно розуміємо, що громадян, цивільне населення Гази використовують як живі щити. Терористи з ХАМАСу цю тактику давно взяли на озброєння і переховуються саме там, де перебуває мирне населення”, – пояснив він.
Субх додав, що це є великою проблемою для Ізраїлю, який не зацікавлений у тому, щоби винищувати цивільне населення Палестини.
“Вже майже триста тисяч жителів Гази залишили територію анклаву. Це говорить про те, що Ізраїль співпрацює, розуміє необхідність того, що треба врятувати життя невинних людей. Чи сприяє цій евакуації ХАМАС – думаю, що ні. ХАМАСу потрібно, щоби цивільне населення залишалося, щоб дискредитувати Ізраїль і залишитися під дахом цього мирного населення”, – підкреслив український дипломат.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
На цей час відомо про 1200 загиблих ізраїльтян, близько 3000 зазнали поранень. Доля 150 осіб, викрадених і вивезених в сектор Гази, невідома.
Ізраїль офіційно оголосив стан війни та мобілізував 300 тис. резервістів для відповіді на терористичну атаку.
США, ЄС, Україна та низка інших держав засудили атаки по Ізраїлю.