У Кіто заарештували шістьох громадян Колумбії, підозрюваних у вбивстві кандидата в президенти Еквадору Фернандо Вільявісенсіо, який виступав проти корупції.

Про це повідомляє АР із посиланням на звіт поліції, передає Укрінформ.
Колумбійців затримали, коли вони ховалися в будинку в столиці Еквадору Кіто. Поліція також вилучила у них чотири дробовики, гвинтівку калібру 5,56 міліметра, боєприпаси, три гранати та автомобіль з мотоциклом.
Міністр внутрішніх справ Еквадору Хуан Сапата назвав убивство «політичним злочином терористичного характеру», спрямованим на саботаж президентських виборів 20 серпня.
Чи є колумбійці членами злочинного угруповання, у звіті поліції не повідомляється. Але Сапата, який підтвердив арешти деяких іноземців, не вказавши їхнього громадянства, сказав, що підозрювані були пов'язані з організованою злочинністю.
Як повідомляв Укрінформ, 10 серпня в Еквадорі під час передвиборчого заходу застрелили кандидата у президенти Фернандо Вільявісенсіо, який активно критикував корупцію та організовану злочинність у країні.
Президент Еквадору Гільєрмо Лассо, який йде у відставку, оголосив триденну жалобу та надзвичайний стан на 60 днів, заявивши, що військові мобілізуються, щоб гарантувати безпеку. Голосування за нового президента відбудеться, як і планувалося, 20 серпня, додав він.