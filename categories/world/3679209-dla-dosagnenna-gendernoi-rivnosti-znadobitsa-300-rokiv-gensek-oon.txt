За останніми оцінками організації ООН, яка займається розширенням прав і можливостей жінок, для досягнення гендерної рівності у світі знадобиться приблизно 300 років.

Про це заявив генеральний секретар ООН Антоніу Гутерреш напередодні Міжнародного жіночого дня, передає Укрінформ із посиланням на CNN.
За його словами, прогрес у досягненні гендерної рівності «зникає на наших очах». Гутерреш назвав високі показники материнської смертності, примушування дівчат до раннього шлюбу, викрадення та напади на дівчат за те, що вони відвідували школу, як докази того, що надія на досягнення гендерної рівності «віддаляється».
«Права жінок піддаються зловживанням, погрозам і порушенням у всьому світі», — сказав Гутерреш, назвавши, зокрема, кілька країн, у тому числі Афганістан, де, за його словами, «жінки та дівчата були викреслені з суспільного життя».
«Кризи та конфлікти в першу чергу і найгірше впливають на жінок і дівчат», — сказав Гутерреш і навів як приклад порушення прав жінок через війну росії в Україні.
Щоб досягти гендерної рівності, Гутерреш закликав підвищувати рівень освіти, доходів і зайнятості для жінок і дівчат, особливо в країнах, що розвиваються, а також сприяти участі жінок і дівчат у науковій діяльності й розробці технологій.
«Століття патріархату, дискримінації та шкідливих стереотипів створили величезний гендерний розрив у науці та технологіях. Давайте прояснимо: глобальні рамки не працюють для жінок і дівчат всього світу. Їм потрібно змінитися», — наголосив він.
Як повідомляв Укрінформ, українська волонтерка й парамедик Юлія Паєвська («Тайра» ), командир підрозділу «Янголи Тайри» удостоєна щорічної міжнародної премії держсекретаря США для жінок International Women of Courage (IWOC).