Заступник генерального секретаря Європейської служби зовнішніх дій Енріке Мора на зустрічі зі спеціальним представником Китаю у справах Євразії Лі Хуеєм висловив надію на конструктивну роль КНР у врегулюванні конфлікту в Україні.

Про це повідомляє Укрінформ із посиланням на Європейську службу зовнішніх дій.
«Заступник генерального секретаря Мора привітав візит спеціального посланника в Європу, особливо до Києва, а також нещодавнє залучення (до врегулювання – ред.) в Україні, в тому числі на рівні лідерів, хоча це відбулося більше ніж через рік після початку протиправної російської агресії. Сторони обговорили агресивну війну Росії проти України та шляхи для досягнення справедливого та стійкого миру», - йдеться у повідомленні.
Зокрема, представник Європейської служби зовнішніх дій заявив, що Росія несе цілковиту відповідальність за агресію проти України, що є ключовим викликом для регіональної та глобальної стабільності, безпеки й добробуту. Він підкреслив, що Україна скористалася своїм правом на самооборону, і Європейський Союз має рішучий намір підтримувати її.
Мора зауважив, що відновлення справедливого та тривалого миру в Україні відповідно до міжнародного права має для ЄС життєво важливе значення. За його словами, будь-які значущі кроки до завершення російської злочинної агресії проти України мають бути здійснені відповідно до головних положень Статуту ООН. Євросоюз очікує, що Китай як постійний член РБ ООН гратиме конструктивну роль та скористається всіма можливостями для дотримання Статуту ООН і міжнародного права.
«ЄС сподівається… що Китай наголошуватиме на необхідності поважати принципи суверенітету, незалежності та територіальної цілісності, зупинити кровопролиття та невибіркові обстріли мирного населення шляхом негайного та безумовного виведення всіх (російських - ред.) сил та військового обладнання з усієї території України в межах її міжнародно визнаних кордонів», - указується в повідомленні.
Як зазначається, обидві сторони погодилися підтримувати контакти та продовжувати роботу для пошуку шляхів до стійкого миру в Україні.
Як повідомлялося, Володимир Зеленський та Сі Цзіньпін 26 квітня у телефонній розмові обговорили позиції щодо зупинення російської війни проти України. Після цієї розмови Спеціальний представник КНР у справах Євразії посол Лі Хуей вирушив до Києва, Москви та ключових європейських столиць для детального ознайомлення із ситуацією з метою знайти мирне рішення для завершення російської агресивної війни проти України.