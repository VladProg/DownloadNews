Заступниця Генерального секретаря з питань роззброєння Ісумі Накаміцу на засіданні Радбезу, скликаному Росією для спроб «засудження» поставок західної зброї Україні, вкотре вказала Москві, що вона сама отримує озброєння з-за кордону.

Як передає Укрінформ, вона зазначила, що відкриті джерела повідомляють про поставки Україні танків, броньованих машин, бойові літаків, вертольотів, артилерійських систем великого калібру, ракетних комплексів і БПЛА, а також дистанційно керованих боєприпасів, стрілецької зброї і легких озброєнь та боєприпасів до них.
Поставки зброї і боєприпасів прискорилися й розширилися напередодні повідомлення про контрнаступ українських сил, пояснила Накаміцу.
«Водночас, – наголосила вона, – є повідомлення про те, що держави передають або планують передати зброю, таку як БПЛА та боєприпаси, російським збройним силам для використання в Україні. Більш того, ЗМІ повідомили про передачу основних видів звичайного озброєння… іншим збройним угрупованням, які беруть участь у війні на Україні».
Заступниця Генсека нагадала, що від початку повномасштабного вторгнення Росії в Україну Управління Верховного комісара ООН з прав людини зафіксувало 24 862 жертви серед цивільного населення в Україні: 9083 – убитих і 15 779 – поранених. Хоча фактичні цифри жертв, ймовірно, значно вищі, додала вона.
Переважна більшість жертв серед цивільного населення є наслідком застосування зброї вибухової дії з великою площею ураження. Прикладом може слугувати напад на центр Краматорська 27 червня, в результаті якого загинуло 12 осіб, розповіла вона.
За словами Накаміцу, руйнування Каховської греблі, «можливо, є найзначнішим інцидентом, що завдав шкоди цивільній інфраструктурі від початку війни».
Вона наголосила, що «ООН рішуче засуджує напади на цивільних осіб і цивільну інфраструктуру і закликає до їх негайного припинення».
При цьому постпред Росії при ООН Василь Небензя звинуватив захід у продовженні російської війни проти Україні, заявивши, що «різня нікому не вигідна, крім Заходу». Небензя процитував прем’єр-міністра Угорщини Віктора Орбана, який заявляв, що Україна більше не є суверенною державою, оскільки стала залежною від підтримки Заходу, зокрема, волі США. Орбана звинувачують у корупційних зв’язках з Росією та його проросійській позиції.
Як повідомляв Укрінформ, Рада Безпеки ООН зібралася у п’ятницю на чергове засідання на вимогу Росії для обговорення постачання західної Зброї Україні.
Росія отримує дрони з Ірану, також повідомлялося про постачання в РФ озброєнь з Північної Кореї.