російський партизанський рух «Чорний міст» узяв на себе відповідальність за пожежу в будівлі прикордонного управління фсб у ростові-на-дону.

Про це повідомляє Укрінформ із посиланням на Телеграм-канал РПР «Чорний міст».
«фсб є в країні (росії - ред.) оплотом лицемірства, насильства та несправедливості. Саме співробітники цієї структури фабрикують кримінальні справи проти неугодних, віджимають бізнес у підприємців, влаштовують диверсії проти мирних жителів, катують опозиціонерів і фізично усувають «конкурентів», — йдеться у пості.
Ці слова приписані людині, яка нібито влаштувала пожежу в будівлі фсб. Рух «Чорний міст» стверджує, що сприяв йому. З посту випливає, що пожежа сталася через спрацювання саморобного вибухового пристрою, який був закладений у ємність із пальним.
Також у пості йдеться про те, що ініціатор вибуху анонсував диверсію ще 14 березня за допомогою закодованого повідомлення.
Пожежа у будівлі регіонального управління прикордонної служби фсб у ростові-на-дону сталася 16 березня. Місцеве видання 161.ru писало, що спалахнув склад із боєприпасами та пальним, а очевидці чули звук вибуху. У самій фсб заявили, що вибух стався в гаражі прикордонної служби через загоряння паливно-мастильних матеріалів. Повідомлялося, що в результаті інциденту загинули четверо людей.
«Чорний міст» називає себе партизанським рухом, який виступає проти російської влади та війни в Україні. Його суть самоіронічно описується так: «Чорний міст» — це неіснуюча структура без учасників, які нічого не роблять, щоб у росії зростав і розвивався революційно-партизанський рух, якого немає і не може бути».