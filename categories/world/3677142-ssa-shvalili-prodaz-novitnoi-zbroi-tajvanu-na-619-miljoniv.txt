Сполучені Штати схвалили потенційний продаж Тайваню нової зброї на суму 619 млн дол., включаючи ракети для його авіафлоту F-16, на тлі посилення тиску Китаю.

Про це повідомляє Укрінформ з посиланням на Reuters.
У середу Пентагон заявив, що Державний департамент США схвалив потенційний продаж Тайваню зброї та обладнання, яке включає 200 зенітних удосконалених ракет класу «повітря-повітря» середньої дальності (AMRAAM) і 100 ракет AGM-88B HARM, здатних знищувати наземні радіолокаційні станції.
«Запропонований продаж сприятиме підвищенню спроможності одержувача забезпечити захист свого повітряного простору, регіональну безпеку і оперативну сумісність зі Сполученими Штатами», – йдеться в заяві Пентагону.
Міністерство оборони Тайваню наголосило, що ракети допоможуть ефективно захищати повітряний простір від загроз і провокацій з боку Китаю і зміцнять оборонні запаси.
Протягом останніх трьох років Тайвань скаржиться на посилення військової активності Китаю поблизу острова.
Продаж зброї, як пише агентство, ймовірно, ще більше погіршить і без того напружені відносини між Вашингтоном і Пекіном, який неодноразово вимагав припинити такі угоди, вважаючи їх необґрунтованою підтримкою Тайваню, який Китай вважає своєю власною територією.
Як повідомляв Укрінформ, у середу Міністерство оборони Тайваню заявило, що Китай направив 25 військових літаків і три військові кораблі до Тайваню на тлі загострення напруги між Пекіном і Вашингтоном.
19 із китайських 25-ти літаків перетнули зону ідентифікації протиповітряної оборони острова, а кораблі залишалися в Тайванській протоці.
У відповідь Тайвань підняв у повітря винищувачі, відправив кораблі та активував берегові системи протиракетної оборони для спостереження та реагування.
Китай здійснює подібні провокації майже щодня, що є частиною так званої тактики «сірої зони». Вона спрямована на залякування і виведення з ладу техніки Тайваню, виснаження його військових і послаблення морального духу суспільства. Сюди також входять кібервійна і дезінформаційні кампанії, а також невпинне прагнення позбавити Тайвань дипломатичних союзників.
Відносини між Пекіном і Вашингтоном, головним союзником Тайваню і джерелом оборонного озброєння, загострилися через дії Китаю щодо острова, торгівлі, технологій і Південно-Китайського моря.