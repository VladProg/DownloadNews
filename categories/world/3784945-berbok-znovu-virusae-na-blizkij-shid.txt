Міністерка закордонних справ Німеччини Анналена Бербок 10 листопада вирушає з черговою поїздкою на Близький Схід.

Про це журналістам у Берліні повідомила пресслужба міністерства, передає власний кореспондент Укрінформу.
Зокрема, Бербок відвідає Об’єднані Арабські Емірати, Саудівську Аравію та Ізраїль.
Своєю чергою канцлер ФРН Олаф Шольц обговорив із президентом Єгипту Абдель-Фаттахом ас-Сісі ситуацію на Близькому Сході, поінформували у пресслужбі глави уряду.
Шольц під час телефонної розмови з президентом Арабської Республіки Єгипет повторив, що Німеччина твердо налаштована на захист цивільного населення, а також виступає за гуманітарні перерви, щоб забезпечити постачання гуманітарної допомоги для людей у секторі Гази.
Обидва лідери погодилися, що важливо не допустити регіонального поширення конфлікту між Ізраїлем і ХАМАС. Вони також поділяють думку, що лише політичне вирішення конфлікту може забезпечити довгостроковий мир.
Як повідомлялося, Бербок однією з перших відвідала Тель-Авів після нападу терористичного руху ХАМАС 7 жовтня, а також сусідні країни, після чого здійснила ще один візит. Канцлер Шольц 17 жовтня побував в Ізраїлі. Він регулярно проводить телефонні розмови з регіональними лідерами для обговорення ситуації.
За останні тижні Німеччина збільшила свою гуманітарну допомогу людям на палестинських територіях до 123 мільйонів євро.