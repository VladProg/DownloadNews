У Мексиці внаслідок урагану "Отіс" загинули 39 людей, щонайменше десятеро вважаються зниклими безвісти.

Як передає Укрінформ, про це повідомляє BBC.
Так, за даними уряду, кількість загиблих зросла до 39 - серед них 29 чоловіків та 10 жінок; щонайменше 10 осіб наразі вважаються зниклими безвісти.
Зазначається також, що майже 17 тисяч солдатів та поліцейських були направлені до мексиканського курортного міста Акапулько, де після потужного урагану почалося пограбування торгівельних закладів.
На поширених відео видно, як люди виносять їжу та воду з місцевих крамниць, а інші йдуть з торгівельних центрів із дорогою електронікою та одягом.
Унаслідок стихії сотні тисяч людей залишаються без світла та води. Акапулько один з найбільш постраждалих районів у Мексиці: 80% готелів курорту пошкоджено, а вулиці міста затоплені.
Як повідомляв Укрінформ, ураган «Отіс» обрушився на Мексику в районі міста Акапулько, штат Герреро.

Фото: EPA