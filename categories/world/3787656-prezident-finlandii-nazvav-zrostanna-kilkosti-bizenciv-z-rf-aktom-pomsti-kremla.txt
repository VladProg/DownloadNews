Президент Фінляндії Саулі Нііністьо пообіцяв вжити "дуже чітких заходів" у зв'язку зі зростанням кількості шукачів притулку, які прибувають з Росії, що, за його словами, є актом помсти Кремля за співпрацю Фінляндії зі США.

Про це пише The Guardian, передає Укрінформ.
Нііністьо зауважив, що Фінляндія повинна бути готова до "певних злих намірів" з боку Росії після вступу до НАТО.
"Так, нам зараз нагадують щодня, що Фінляндія вступила в НАТО. Я думаю, що цього разу, можливо, саме DCA (угода про оборонну співпрацю – ред.) спровокувала ситуацію", – сказав він.
Коментар Нііністьо з'явився після того, як фінська прикордонна служба повідомила про постійне зростання кількості шукачів притулку, які прибувають на прикордонні пункти на південному сході Фінляндії останніми днями. Російські прикордонники зазвичай не пускають до Фінляндії людей без дійсних віз ЄС. Однак у середу Нііністьо заявив, що, на його думку, Росія почала направляти шукачів притулку до фінських пунктів перетину кордону у відповідь на плани Гельсінкі підписати угоду про оборонну співпрацю з Вашингтоном.
Президент підтримує плани уряду країни обмежити рух на кордоні, додавши при цьому, що "тепер я розумію, що це не закінчиться саме по собі".
"Я не бачу, щоб прикордонний рух закінчився інакше, ніж дуже чіткими діями Фінляндії", – сказав Нііністьо.
Вчора фінські прикордонники повідомили, що станом на 18:00 за місцевим часом 74 шукачі притулку прибули до кордону на південному сході Фінляндії в середу. У вівторок їх було 55, а в понеділок – 39.
Юссі Лайне, професор прикордонних досліджень в Університеті Східної Фінляндії, вважає, що у Гельсінкі надто гостро відреагували на спробу Росії чинити тиск, а саме цього і хотіла Москва.
"Це гібридний вплив, створений Росією, і його ключовим елементом є створення хаосу і паніки. Якщо це те, чого вони прагнуть, то я б сказав, що вони досягли цього з дуже невеликими зусиллями", – сказав він.
Після вступу Фінляндії до НАТО на початку цього року напруженість у відносинах між двома країнами зростає. Фінські служби безпеки нещодавно попередили про збільшення спроб онлайн-шпигунства з боку Росії після вторгнення Путіна в Україну.
Речниця МЗС Росії Марія Захарова відкинула заяву Нііністьо як "абсолютно безпідставну".
Як повідомляв Укрінформ, фінські прикордонники заявили, що в країну більше не впускатимуть велосипедистів із сусідньої Росії.
Глава фінського МВС Марі Рантанен заявила, що її відомство у терміновому порядку готує пропозиції, які дозволять за необхідності обмежити перетин кордону між Росією та Фінляндією.