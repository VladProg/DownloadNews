Громадянина Росії заарештували та звинуватили у змові з метою здійснення атак програм-вимагачів LockBit проти американських та іноземних компаній.

Про це йдеться в офіційному повідомленні Міністерства юстиції США, поширеному в четвер, передає Укрінформ.
«Мін’юст сьогодні висунув звинувачення громадянину Росії за його причетність до неодноразового застосування програми LockBit, а також проведення інших кібератак на комп’ютерні системи у Сполучених Штатах, Азії, Європі та Африці»,- зауважили в американському відомстві.
При цьому зазначається, що звинувачений 20-річний Руслан Астаміров є вихідцем із Чеченської Республіки. Він займався злочинною діяльністю із серпня 2020 року по березень 2023 року та брав участь у змові з іншими учасниками кампанії здирництва в інтернеті, а також онлайн-шахрайства та навмисного злому захищених комп’ютерів. Безпосередньо Астаміров здійснив щонайменше п'ять атак на комп'ютерні системи у Сполучених Штатах і за кордоном.
Як повідомляв Укрінформ, у четвер російські хакери влаштували масовану кібератаку на Міністерство енергетики США, яке займається, в тому числі ядерними питаннями. Крім того, постраждали британський енергетичний гігант Shell, Університет штату Джорджія, Університет Джона Гопкінса та Система охорони здоров’я Джона Гопкінса.