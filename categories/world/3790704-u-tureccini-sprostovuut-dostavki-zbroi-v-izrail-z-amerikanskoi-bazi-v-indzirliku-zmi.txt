У Туреччині спростовують інформацію про те, що з американської бази в Інджирлік, розміщеній в провінції Адана, на південному сході країни, перевозять зброю для Ізраїлю.

Про це повідомляє Укрінформ з посиланням на CNN Türk.
“Твердження про транспортування зброї з Інджирліка є необґрунтованим”, - цитує телеканал джерело у міноборони Туреччини.
Зазначається, що спростування стосується інформації про те, що нібито американські літаки, які приземлилися на базі Інджирлік, перевозили зброю до Ізраїлю через Південний Кіпр.
“Як Туреччина, ми не можемо бути залучені до будь-якої діяльності, яка завдасть шкоди нашим братам із Гази або не може бути й мови про те, що ми закривали очі на таку діяльність”, - заявили в міноборони Туреччини.
Як повідомляв Укрінформ, на початку листопада поліція розігнала протестувальників, які намагалися прорватися на територію американської військової авіабази "Інджирлік" в Адані.