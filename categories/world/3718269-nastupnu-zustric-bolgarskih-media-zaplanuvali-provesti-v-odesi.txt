Наступну зустріч болгарських засобів масової інформації, які працюють по всьому світі, проведуть в Одесі у червні наступного року. Також болгарське державне інформагентство планує направити в Одесу свого власкора для постійної роботи.

Про це повідомляє Укрінформ з посиланням на генерального директора Болгарського інформаційного агентства (БТА) Кирила Валчева.
"До зустрічі наступного року, сподіваюся, в мирній Україні", - сказав Валчев учасникам цьогорічної зустрічі, яка відбулася в болгарському Казанлику.
Гендиректор БТА нагадав, що завданням журналістів є постійне висвітлення війну, тому в планах БТА мати постійного кореспондента в Одесі з метою сприяння роботі болгарських ЗМІ. Окрім того, у цьому регіоні проживає не менше 200 тисяч болгар, в одній лише Одесі - близько 50-60 тисяч.
«В Україні є пам'ятник, який поставили болгари. Ми також спробуємо провести одну з наших зустрічей у старій гімназії в Болграді... Це продемонструє нашу підтримку болгарської громади в Україні. Сподіваємося, що до кінця червня БТА відкриє в Одесі постійний пресклуб, як і в інших країнах, де проживають болгарські громади», - сказав гендиректор.
Час проведення наступної зустрічі було обрано з урахуванням річниці відкриття скарбу хана Кубрата (605-665), засновника Стародавньої Великої Болгарії. Скарб, виявлений поблизу українського села Мала Перещепина, є найбільшим відомим скарбом раннього середньовіччя. Він містить понад 800 золотих і срібних предметів загальною вагою 76 кг.