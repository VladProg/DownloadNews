Фінляндія закриє кілька пунктів прийому біженців, оскільки в країну цьогоріч прибули менше українців, ніж торік, а дехто залишив систему прийому.

Про це повідомляє Міграційна служба Фінляндії, передає Укрінформ.
«Міграційна служба Фінляндії нещодавно вирішила закрити вісім центрів прийому. Ми очікуємо, що зі зменшенням кількості клієнтів пропускна здатність пунктів прийому наблизиться до рівня довоєнного періоду в Україні», – заявили у службі.
У пресрелізі зазначається, що після повномасштабного вторгнення Росії в Україну до Фінляндії прибули понад 60 тисяч осіб, які просили про тимчасовий захист.
Для їх обслуговування довелося відкрити майже 100 центрів прийому біженців. До того у країні функціонували лише 20 таких центрів і ще 7 для неповнолітніх.
У Міграційній службі додали, що її метою є забезпечення уникнення переїзду клієнтів з одного населеного пункту в інший у зв’язку із закриттям центрів прийому. Зокрема, біженці, які працюють або навчаються, можуть залишатися у тому самому районі, де розташовувався пункт прийому, в якому вони мешкали.
Як повідомляв Укрінформ, у лютому в британському Вельсі центри, в яких на початку війни перебували українські біженці, планували закрити.
Фото: Matti Myller / Yle