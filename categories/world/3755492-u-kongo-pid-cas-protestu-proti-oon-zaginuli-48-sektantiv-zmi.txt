Щонайменше 48 людей загинули під час придушення протесту проти ООН у східній частині Демократичної Республіки Конго.

Як передає Укрінформ, про це повідомляє TRT World із посиланням на AFP.
Зазначається, що інцидент стався у середу в місті Гома після того, як солдати намагалися зупинити запланований протест релігійної секти проти ООН. 30 серпня повідомлялося про десятьох загиблих, тоді як у четвер їхня кількість сягнула 48.
Християнсько-анімістична група під назвою «Природа юдейська та месіанська віра до націй» закликала послідовників входити до бази ООН і вимагати відходу миротворців.
Місцева влада міста Гома на сході Конго заборонила цю акцію протесту.
За словами лідерів секти, вони ідентифікували будинки чиновників ООН у місті та були готові їх пограбувати.
Молека Марегане, яка відповідає за безпеку секти, сказала, що вранці у середу солдати напали на радіостанцію та місце поклоніння у Гомі, убивши шістьох людей. У лікарні повідомили про 33 поранених, троє з яких згодом померли від ран.
Окрім цього, пізніше поліцейський потрапив під самосуд, повідомили місцеві чиновники.
Миротворча місія ООН у регіоні Демократичної Республіки Конго є однією із найдорожчих у світі: її річний бюджет становить близько мільярда доларів США.
Як повідомляв Укрінформ, у Йоганнесбурзі (ПАР) загиблими внаслідок пожежі у житловому будинку вважаються щонайменше 73 людини, 52 особи зазнали ушкоджень.