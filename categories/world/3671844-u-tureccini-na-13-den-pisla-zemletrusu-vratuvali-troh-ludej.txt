У Туреччині на 13-й день після землетрусу з-під завалів квартири в центрі Хатаю врятували трьох людей. На жаль, врятований 12-річний хлопчик помер дорогою в лікарню.

Як передає Укрінформ, про це повідомляє CNN Türk.
“На 13-й день після землетрусу три людини, включно з дитиною, були врятовані з-під завалів квартири в районі Шюкрю Канатли в центрі Хатаю”, - повідомляє телеканал.

Постраждалих карети швидкої допомоги доставили до лікарні.
Пізніше стало відомо, що 12-річний хлопчик, якого живим дістали з-під уламків, помер у кареті швидкої під час транспортування до лікарні.
За останніми даними, у Туреччині внаслідок землетрусів 6 лютого загинули 39 672 людини. Разом із 5,8 тис. загиблих у Сирії загальна кількість жертв землетрусу у двох країнах - 45 472 людини.
Фото: АА