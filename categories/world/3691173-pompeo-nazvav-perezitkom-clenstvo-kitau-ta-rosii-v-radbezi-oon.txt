Колишній держсекретар США Майк Помпео заявив, що не налаштований оптимістично стосовно ООН - на його думку, ця організація «фундаментально зламана»

Про це він сказав під час візиту до Києва в ході дискусії «Підтримка України Сполученими Штатами Америки – що треба зробити і чому це важливо», передає Укрінформ із посиланням на Радіо Свобода.
«Я не налаштований оптимістично щодо ООН. Можливо, вона мала сенс, коли була створена, але ми бачили, як Радою ООН із прав людини керували іранці. Ми бачили, як венесуельці відповідали за права людини в ООН разом з іранцями, які ставилися до жінок як до власності… Ми бачимо це знову і знову. Сьогодні ООН не протистоятиме факту, що комуністична партія Китаю утримує мільйон мусульман у концентраційних таборах у західній частині країни. Організація фундаментально зламана», – заявив Помпео.
За його словами, членство Китаю та росії у Радбезі ООН – це «пережиток» минулого, адже обидві країни нехтують міжнародним правом.
«Це вже пережиток часу, що комуністична партія Китаю та росія займають два місця в Раді безпеки ООН і є двома країнами, які не мають наміру дотримуватися міжнародного права. Навряд чи вони підкоряться. Я вважаю, це глузування над тим, що було. Бо якщо ви подивитеся на місію ООН, коли вона створювалася, то закладалися дуже благородні ідеї, які містяться в Статуті ООН. Втім, зараз ми можемо побачити, що ця установа зламана», – резюмував колишній держсекретар США.
Як повідомлялося, Україна неодноразово порушувала питання законності перебування росії в ООН, оскільки в жодних документах Організації її членство не передбачено. Серед засновників ООН - Сполучені Штати Америки, Велика Британія, Франція, Китай, радянський союз, які також є постійними членами Радбезу. росії в цьому переліку немає.
Фото: ОП