Заступник голови КНР Хань Чжен заявив, що Китай і Сполучені Штати повинні посилити комунікацію між урядами, врегулювати розбіжності та взаємодіяти на основі принципів взаємної поваги і мирного співіснування.

Як передає Укрінформ, про це він сказав на зустрічі з керівниками американських аналітичних центрів та громадських організацій на полях Генасамблеї ООН у Нью-Йорку, повідомляє Xinhua.
Хань також закликав американських учасників зустрічі відігравати активну роль у просуванні китайсько-американських відносин та співпраці в економіці, торгівлі.
«Зараз китайська економіка відновлюється і переходить від швидкого зростання до якісного розвитку. Китай приділяє велику увагу економічному зростанню і ще більше уваги підвищенню його якості та ефективності», - сказав Хань.
Він запевнив, що Китай продовжить політику відкритості, шукатиме взаємовигідної співпраці з іншими країнами та пропонуватиме вигідні умови для іноземних інвесторів.
Заступник голови КНР не має реальних важелів впливу на владу і не бере публічної участі в управлінні країною. Хоча ця посада є швидше церемоніальною, сам Хань користується повагою у вищому керівництві Китаю і вважається людиною, наближеною до Сі Цзіньпіна.
Як повідомляв Укрінформ, лідер Китаю Сі Цзіньпін заявив, що Китай і Сполучені Штати несуть особливу відповідальність за мир і стабільність у світі, тому дві країни мають і повинні досягти мирного співіснування.