Шведська прокуратура, яка розслідує підрив газопроводів Nord Stream, що з’єднують росію та Німеччину у Балтійському морі, заявила сьогодні, що основна версія слідства полягає в тому, що за підривом стоїть група, яка спонсорується державою.

Як передає Укрінформ, про це повідомляє агенція Reuters.
Розслідування здійснюється Службою безпеки Швеції під керівництвом державного прокурора відділу національної безпеки прокуратури Швеції.
«Ми сподіваємося, що зможемо встановити, хто вчинив цей злочин, але слід зазначити, що це, ймовірно, буде важко з огляду на обставини», — сказав прокурор Матс Люнгквіст.
За його словами, "чіткий основний сценарій" полягає в тому, що за підривом стоїть група, яка спонсорується державою, але причетність приватної групи все ще "теоретично можлива".
"Інцидент, очевидно, став відкритою ареною для різних спроб впливу", - додав Люнгквіст.
Як повідомлялося, 26 вересня 2022 року унаслідок підриву було пошкоджено підводну частину газопроводів “Північний потік-1” та “Північний потік-2”. Два витоки було зафіксовано у виключній економічній зоні Данії, ще два - Швеції. Ці країни уповноважені розслідувати причини інциденту.