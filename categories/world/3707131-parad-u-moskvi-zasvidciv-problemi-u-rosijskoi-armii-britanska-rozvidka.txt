Традиційний військовий парад 9 травня у москві засвідчив проблеми з матеріально-технічним забезпеченням та стратегічними комунікаціями у російській армії.

Про це повідомляє Міністерство оборони Великої Британії у Твіттері, передає Укрінформ.
"Щорічний парад перемоги в росії на Красній площі засвідчив проблеми у матеріально-технічному забезпеченні та стратегічних комунікаціях, з якими стикаються військові через 15 місяців після повномаштабного вторгнення в Україну", - йдеться у дописі.
Як зазначається, у параді взяли участь понад 8 тис. військовослужбовців, але більшість із них були допоміжними, воєнізованими формуваннями та курсантами військових навчальних закладів. Зі з'єднань регулярних військ були присутні лише контингенти залізничних військ та військової поліції.
У Міноборони Британії відзначають, що єдиним танком на параді у москві був старезний Т-34. Водночас, згідно з даними розвідки, попри значні втрати на війні проти України, москва могла б виставити на параді більше одиниць бронетехніки.
"Влада, ймовірно, утрималася від цього, тому що хотіла уникнути внутрішньої критики з приводу пріоритету парадів над бойовими діями", - зазначають у Міноборони Великої Британії.
Як повідомляв Укрінформ, секретар Ради національної безпеки та оборони України Олексій Данілов сказав, що цьогорічний парад у москві став найкоротшим із 1941 року.
9 травня у москві відбувся щорічний військовий парад. Цього разу там не було сучасної бронетанкової техніки, проїхав лише музейний танк Т-34.