Лісові пожежі У Греції вщухли сьогодні після майже двотижневого займання, однак екстрені служби працюють над тим, щоб запобігти новим спалахам у центральній частині країни.

Як передає Укрінформ, про це повідомляє Keep Talking Greece.
З 17 липня пожежі у Греції забрали життя п’ятьох людей, зруйнували будинки, ферми та фабрики, а також випалили лісові площі.
У сильно постраждалому районі Магнесія лісові пожежі в четвер охопили склад боєприпасів поблизу прибережного міста Неа Анхіалос. Пожежа спричинила потужні вибухи, берегова охорона повідомила, що люди були змушені рятуватися сушею та морем.
За даними місцевих ЗМІ, на місці займання зберігалися бомби та боєприпаси для грецьких винищувачів F-16.
У ВПС країни повідомили, що літаки попередньо були передислоковані із авіабази на інший об’єкт. В депо військової техніки, яке було евакуйоване, постраждалих не було, а пожежа припинилася до вечора четверга.
Як повідомили місцеві мешканці, ударна хвиля відчувалася на відстані кілометрів, унаслідок чого розбилися скляні вітрини декількох крамниць. Міністр оборони Греції Нікос Дендіас заявив сьогодні, що віддав наказ провести розслідування інциденту.
Міністерство праці сьогодні закликало працедавців у промисловій зоні Волоса призупинити роботу.
На острові Родос, де понад 20 000 туристів та місцевих мешканців були евакуйовані з готелів та будинків протягом вихідних, лісові пожежі згасли після того, як випалили близько 10% площі острова.
Як повідомлялося, Греція через посуху та аномально високі температури потерпає від лісових пожеж. У певних регіонах, зокрема на острові Родос, виникла катастрофічна ситуація, яка призвела до евакуації місцевого населення та туристів з зони лиха.
Країни ЄС направили команди пожежників та спеціалізовану техніку для боротьби з лісовими пожежами у Греції та Тунісі після звернення обох країн по допомогу за Механізмом ЄС із цивільного захисту.
Фото: kathimerini.gr