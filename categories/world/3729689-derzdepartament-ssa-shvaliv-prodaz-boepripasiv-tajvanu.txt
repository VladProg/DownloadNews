Державний департамент США схвалив продаж боєприпасів і логістичну підтримку Тайваню за двома угодами на майже 440 мільйонів доларів.

Про це повідомляє Reuters із посиланням на Пентагон, передає Укрінформ.
У Пентагоні зазначають, що Тайвань подав запит на придбання боєприпасів калібру 30 мм, включно з осколково-фугасними, багатоцільовими і навчальними снарядами. Орієнтовна вартість становить $332,2 мільйона.
Тайвань також звернувся з проханням укласти угоду про кооперативне матеріально-технічне забезпечення вартістю $108 мільйонів.
"Ця логістична угода забезпечить закупівлю запасних і ремонтних частин для колісних транспортних засобів, озброєння та інших супутніх елементів", - йдеться в повідомленні.
Головними підрядниками будуть компанії Alliant Techsystems Operations, General Dynamics та Blanket Order Cooperative Logistics Supply Support Arrangement.
Як повідомляв Укрінформ, речник Міністерства національної оборони Китаю Чжан Сяоган заявив, що тайванське питання лежить в основі корінних інтересів Китаю і є найбільш вираженим ризиком для китайсько-американських відносин.