Французькі профспілки проводять у вівторок 14-й протест проти планів уряду підвищити пенсійний вік до 64 років.

Як передає Укрінформ, про це повідомляє Reuters.
Загальнонаціональний страйк проходить за два дні до розгляду опозиційного законопроєкту, спрямованого на скасування підвищення мінімального пенсійного віку. Очікується, що на протести по всій Франції вийде від 400 до 600 тисяч осіб.
"Протести тривають вже пів року, це безпрецедентно. Є багато гніву, але також і втоми", - сказала новий лідер радикальної профспілки CGT Софі Біне.
Вона заявила, що профспілка CGT готова продовжувати боротьбу проти реформи в найближчі тижні.
Своєю чергою, лідер профспілки CFDT Лоран Берже сказав, що "це, ймовірно, один з останніх днів протестів проти реформи".
За його словами, тепер CFDT має перетворити гнів проти реформи на "демонстрацію сили" в майбутніх переговорах з урядом з таких питань як покращення умов праці тощо.
Зазначається, що у зв'язку з протестами третина рейсів з аеропорту Париж-Орлі була скасована, також можуть виникнути проблеми із залізничними міжміськими сполученнями.
Як повідомляв Укрінформ, у Франції щонайменше 108 поліцейських постраждали внаслідок сутичок під час останніх антиурядових акцій протесту проти пенсійної реформи президента Еммануеля Макрона.
Фото: ЕРА