Дві снігові лавини зійшли на тибетській горі Шишабангма під час підйому на її вершину групи із 52 альпіністів. Внаслідок інциденту загинули четверо людей.

Як передає Укрінформ, про це повідомляє Сіньхуа.
Лавини зійшли на висоті 7600 метрів та 8000 метрів у південно-західному Тибетському автономному районі Китаю у суботу, внаслідок чого загинули дві громадянки США та двоє непальських гідів. Ще один гід зазнав серйозних травм, але його життю наразі нічого не загрожує.
У регіональному спортивному бюро повідомили, що тіла усіх загиблих ідентифіковані.
За словами офіцера зв’язку тибетської групи альпіністів, під час сходження лавин підйом на вершину загалом здійснювали 52 альпіністи із різних країн, зокрема США, Великої Британії, Румунії, Албанії, Італії, Японії, Пакистану та інших.
Зараз через нестабільну снігову погоду на горі усі сходження призупинені.
Як повідомляв Укрінформ, у травні на півночі Пакистану щонайменше 11 людей загинули внаслідок сходження лавини.
Фото з відкритих джерел