Наземні сили самооборони Японії провели щорічні навчання з бойовою стрільбою на полігоні в центральній частині країни, у маневрах узяли участь близько 2500 військовослужбовців.

Про це повідомляє NHK, передає Укрінформ.
Військові відпрацьовували дії у разі вторгнення противника на один із віддалених японських островів. Сили самооборони надіслали до цього району розвідників та розгорнули безпілотники для спостереження за ситуацією, після чого направили десантну бригаду швидкого реагування, яка відпрацювала тактику відбиття нападу і визволення острова.
Під час навчань військові застосовували озброєння, зокрема вели вогонь із бойових машин.
Раніше подібні навчання з бойовою стрільбою були відкритими для публіки, щороку збираючи понад 20 тисяч глядачів. Проте останні три роки публічні перегляди скасували через пандемію коронавірусу.
Цьогорічні навчання також були закритими - як пояснили у військовому командуванні, у зв'язку «з безпековою ситуацією та необхідністю зосередитися».
За даними японських військових, у ході навчань використано 57 тонн боєприпасів на суму близько 1,07 мільярда єн ($7,6 мільйона).
Як повідомляв Укрінформ, військові Південної Кореї спільно з силами контингенту збройних сил США вперше за останні шість років провели масштабні військові навчання з бойовими стрільбами лише за 25 кілометрів на південь від кордону з КНДР.
Фото з відкритих джерел