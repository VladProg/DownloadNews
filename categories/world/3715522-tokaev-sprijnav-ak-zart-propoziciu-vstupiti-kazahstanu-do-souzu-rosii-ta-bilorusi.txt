Президент Республіки Казахстан Касим-Жомарт Токаєв заявив, що його країні немає необхідності вступати до Союзної держави Росії та Білорусі.

Як передає Укрінформ, про це повідомляє пресслужба Адміністрації Президента Казахстану.
«Днями Олександр Лукашенко запропонував Казахстану вступити до Союзної держави. Я гідно оцінив його жарт. Я думаю, що потреби в цьому немає, оскільки існують й інші інтеграційні об'єднання, передусім Євразійський економічний союз», - заявив Токаєв під час робочої поїздки до Північно-Казахстанської області.

Фото: Сайт президента Республіки Казахстан

Президент Казахстану також заявив, що його країні не потрібна ядерна зброя.
«Щодо ядерної зброї, то вона нам не потрібна, оскільки ми приєдналися до Договору про нерозповсюдження ядерної зброї та Договору про заборону випробувань ядерної зброї. Ми залишаємося вірними зобов'язанням у рамках цих міжнародних документів», - зазначив Токаєв.
Як повідомляв Укрінформ, Олександр Лукашенко заявив, що Російська Федерація вже розпочала переміщення ядерних боєприпасів на територію Білорусі.