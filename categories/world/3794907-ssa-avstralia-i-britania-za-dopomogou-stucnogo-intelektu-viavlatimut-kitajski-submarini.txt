Країни - члени альянсу AUKUS (Австралія, США й Велика Британія) використовуватимуть штучний інтелект, морські дрони й космічні радари для пошуку китайських військових підводних човнів у Тихому океані.

Про це повідомляє The Guardian, передає Укрінформ.
Міністр оборони Австралії Річард Марлс під час зустрічі з колегами зі Сполучених Штатів і Сполученого Королівства – Ллойдом Остіном і Грантом Шеппсом – у Каліфорнії в суботу оголосив про другий «компонент» угоди в межах оборонного союзу AUKUS.
Він включає технологію штучного інтелекту, яка буде використовуватися в системах, у тому числі на розвідувальних літаках P-8A Poseidon, для обробки інформації з гідроакустичних буїв, які виявляють і передають підводні дані. Це має покращити можливості боротьби з підводними човнами у Тихому океані для протидії маневрам Китаю.
Алгоритми штучного інтелекту та машинного навчання також будуть використовуватися для покращення захисту, а також розвідки та спостереження.
Крім того, оборонний альянс заявив, що у майбутньому використовуватиме морські дрони й космічні радари.
Як повідомляв Укрінформ, у середині листопада уряд Австралії заявив, що корабель ВМС Китаю використав гідролокаційні імпульси проти її водолазів біля берегів Японії, що призвело до їх травмування.
Фото: Weibo