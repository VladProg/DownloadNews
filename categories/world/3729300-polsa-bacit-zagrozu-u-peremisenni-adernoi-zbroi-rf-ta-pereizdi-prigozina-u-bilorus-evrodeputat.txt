Польща уважно стежить за розвитком подій у Білорусі у зв'язку із повідомленнями про розміщення російської тактичної ядерної зброї у країні, а також переміщенням ватажка ПВК «Вагнер» Євгена Пригожина.

Про це у коментарі Укрінформу заявив депутат Європейського парламенту Вітольд Ян Ващиковські.
Говорячи про можливу ядерну загрозу, євродепутат вказав, що «Росія порушила численні договори про роззброєння та контроль над озброєннями, і, звичайно, російська ядерна зброя в Білорусі є черговим порушенням міжнародних зобов’язань».
Також Польща стурбована «останніми діями» Пригожина, який виїхав з Росії до Білорусі після зірваної спроби заколоту.
«Нам цікаво, що він збирається робити в Білорусі. Чи він збирається заохочувати чи змушувати білорусів створити ще один фронт проти України? Чи збирається він посилити гібридну операцію на польсько-білоруському кордоні?» – заявив євродепутат.
Також він розглядає й інший сценарій, за яким Пригожин міг би використати свою приватну армію для захоплення влади в Білорусі і перетворення країни на чергову «республіку», повністю контрольовану Росією або у складі РФ.
Як повідомляв Укрінформ, ватажок ПВК "Вагнер" Євген Пригожин 23 червня оголосив демарш проти російського військового керівництва, зокрема проти міністра оборони РФ Сергія Шойгу.
Олександр Лукашенко провів переговори з Пригожиним, після чого той заявив, що бійці угруповання повертаються до польових таборів. За результатами переговорів ватажок ПВК "Вагнер" та його оточення зможуть перебратися до Білорусі.
У вівторок, 27 червня, Лукашенко підтвердив прибуття Пригожина у Білорусь. Лукашенко вже заявив, що хоче аби бойовики ПВК "Вагнер" передавали свій бойовий досвід білоруській армії.