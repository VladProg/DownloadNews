Французька група ADEO оголосила у п’ятницю про наміри передати контроль над усіма російськими магазинами будівельних товарів Leroy Merlin місцевому менеджменту.

Як передає Укрінформ, про це повідомляється на сайті компанії.
“Після більш ніж 18 років діяльності в росії передача контролю над Leroy Merlin місцевому менеджменту має зберегти робочі місця для 45 000 співробітників і гарантувати, що компанія продовжить надавати послуги населенню”, - йдеться у заяві ADEO.
У компанії повідомили, що рішення про вихід із російського ринку є результатом роботи, розпочатої кілька місяців тому згідно з міжнародними правилами.
Це сталося після призупинення усіх нових інвестицій ADEO в рф з початку повномасштабного вторгнення в Україну та поступової незалежності місцевих операцій, зазначили у компанії.
В ADEO додали, що остаточне ухвалення рішення щодо угоди відбудеться після її схвалення відповідними органами у росії.
Як повідомляв Укрінформ, Leroy Merlin було внесено Національним агентством з питань запобігання корупції до списку міжнародних спонсорів війни разом із компаніями Procter&Gamble, OpenWay Group, Danieli, TMS Tankers Ltd., Minerva Marine Inc., Thenamaris Ships Management, Delta Tankers Ltd., Dynacom Tankers Management Ltd., ComNav Technology, Mondi Group/Mondi PLC, eKassir, Liberian International Ship & Corporate Registry та Bonduelle.