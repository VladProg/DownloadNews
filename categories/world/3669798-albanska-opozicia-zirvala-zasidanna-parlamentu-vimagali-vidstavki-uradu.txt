Албанські опозиціонери, вимагаючи відставки уряду за корупцію, зі свистками зірвали засідання парламенту у понеділок, у той час як сотні їхніх прихильників намагалися потрапити до будівлі.

Як передає Укрінформ, про це повідомляє AP.
Поліція не пропустила демонстрантів, які кидали димові шашки та фаєри. Інформація про затриманих та постраждалих наразі відсутня.
Напруга виникла після схожої акції протесту в суботу, в якій взяли участь тисячі прихильників опозиції.
Нещодавні протести в Албанії були організовані правоцентристською Демократичною партією колишнього президента та прем’єр-міністра Салі Беріші разом із лівою Партією Свободи експрезидента Іліра Мети.
Під час засідання Беріша разом з іншими законодавцями зайняли трибуну і свистіли, щоб заглушити виступи. Спікер завершив засідання, не обговоривши жодне питання із порядку денного.
Після виходу із зали парламенту Беріша сказав, що “народ буде говорити” і дав обіцянку продовжити протести впродовж тижня.
Албанська опозиція звинувачує Соціалістичну партію прем’єр-міністра Еді Рами у корупції, зв’язках з організованою злочинністю та у виїзді молодих громадян до країн Західної Європи з метою трудової міграції.
Уряд відкидає звинувачення опозиції, заявляючи про утримання Кабміном інфляції на низькому рівні порівняно з іншими європейськими країнами та субсидування електроенергії для сімей та малого бізнесу.
Опозиція також звинувачує Раму у підкупі колишнього високопоставленого співробітника контррозвідки ФБР Чарльза МакГонігала, якого у США звинувачують у приховуванні від ФБР ключових подробиць його поїздки до Албанії у 2017 році разом із колишнім співробітником албанської розвідки, який нібито дав йому хабар у розмірі 225 тисяч доларів США.
Під час зустрічі із Рамою МакГонігал закликав його бути обережним з видачею ліцензій на буріння нафтових родовищ в Албанії російським підставним компаніям. Рама не заперечує зустріч із МакГонігалом, проте звинувачення про передачу грошей відкидає.
Як повідомляв Укрінформ, у Франції проходять багатотисячні протести через нову пенсійну реформу уряду.
Фото: albaniandailynews.com