Президентка Європейського парламенту Роберта Мецола закликала рф звільнити репортера The Wall Street Journal Евана Гершковича.

Про це вона написала у Твіттері, передає Укрінформ.
«Вже минуло 20 днів з арешту та затримання журналіста The Wall Street Journal Евана Гершковича. Як і всі інші журналісти, він має вільно виконувати свою роботу, не побоюючись за своє життя чи свободу. Європарламент повторює свій заклик до безпечного звільнення Евана Гершковича якнайшвидше», — зауважила вона.
Як повідомляв Укрінформ, репортер WSJ Еван Гершкович був затриманий у рф 29 березня під час журналістського відрядження до Єкатеринбурга. Він став першим представником американського ЗМІ, заарештованим російською владою з 1986 року і одним з кількох американців, неправомірно затриманих упродовж останніх років у росії.
17 квітня посол США у москві Лінн Трейсі вперше відвідала затриманого кореспондента видання The Wall Street Journal Евана Гершковича, якого звинувачують у шпигунстві.
18 квітня суд має розглянути апеляцію адвокатів журналіста.
Фото: Роберта Мецола / Твіттер