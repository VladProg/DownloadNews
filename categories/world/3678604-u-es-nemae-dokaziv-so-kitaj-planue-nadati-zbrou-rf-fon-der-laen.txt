Наразі в Європейського Союзу немає підстав думати, що Китай планує передати росії зброю.

Про це у неділю заявила президентка Європейської комісії Урсула фон дер Ляєн на спільній пресконференції з канцлером Німеччини Олафом Шольцом, передає Укрінформ.
«Ми не маємо доказів цього (планів Пекіну надати зброю росії – ред.) наразі, але маємо стежити за цим щодня», – сказала вона.
Водночас фон дер Ляєн не відповіла однозначно на питання, чи Євросоюз запровадить санкції проти Китаю в разі такої передачі зброї, назвавши його «гіпотетичним», на яке можлива відповідь, тільки якщо вона стане фактом.
Шольц, своєю чергою, підкреслив, що китайський уряд «заявив, що не надаватиме більше зброї».
«Ми наполягаємо на цьому і моніторимо це», – додав він.

Як повідомляв Укрінформ, МЗС Китаю у роковини нападу росії на Україну опублікувало свою “позицію щодо політичного врегулювання української кризи”.