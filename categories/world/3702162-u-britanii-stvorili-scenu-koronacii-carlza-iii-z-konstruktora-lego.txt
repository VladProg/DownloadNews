Мініатюрна сцена коронації британського монарха Чарльза ІІІ була представлена на виставці у «Леголенді» в місті Віндзор, графство Беркшир.

Як передає Укрінформ, про це повідомляє BBC.
«Це завжди радість – відтворювати знакові моменти британської історії у формі Lego, тому ми не могли проґавити шанс відзначити цей момент, який буває раз на покоління, і відтворити коронацію в мініатюрі», – сказала Пола Лафтон, головний виробник моделей у британському «Леголенді».





На крихітній копії Букінгемського палацу зображені король і королева на балконі, які махають натовпу внизу, а також принц і принцеса Уельські та їхні троє дітей.
Також було відтворено концерт з нагоди коронації у Віндзорському замку разом із оркестром і попгуртом Take That.

Щоб відтворити сцену коронації, знадобилося понад тисячу годин та 32 тис. деталей конструктора Lego. Над новою моделлю працювали шестеро людей.
Нові моделі будуть демонструватися у віндзорському «Леголенді» до листопада цього року.

Справжня королівська церемонія відбудеться 6 травня 2023 року.
Як повідомляв Укрінформ, команда кондитерів компанії Mars Wrigley's з англійського міста Слау створила шоколадний бюст британського короля Чарльза ІІІ перед його коронацією.

Фото: PA MEDIA