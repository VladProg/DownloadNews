Самопроголошений президент білорусі олександр лукашенко у неділю вирушив із візитом в Іран, де зустрінеться з вищим керівництвом країни, обговорить широкий спектр тем, перудусім - торговельно-економічне співробітництво.

Про це передає Укрінформ із посиланням на держінформагентство білорусі БелТА.
«Головною темою переговорів (із президентом Ірану Ебрахімом Раїсі - ред.) у Тегерані стане розвиток взаємодії з усього спектру двосторонніх відносин із акцентом на торговельно-економічне співробітництво. Зустріч президентів пройде у вузькому та розширеному складах за участю членів делегацій. Сторони обговорять реалізацію проєктів у сферах промисловості, сільського господарства, транспорту та логістики», - повідомила пресслужба лукашенка.
Також зазначається, що «окрема увага буде приділена ситуації в регіоні та у світі загалом».
В Ірані олександр лукашенко також проведе зустрічі з першим віце-президентом Мохаммадом Мохбером, головою Зборів ісламської ради Мохаммадом-Багером Галібафом та верховним лідером Ірану Алі Хаменеї.
Нагадаємо, що повномасштабне вторгнення росії в України здійснювалося та здійснюється з території білорусі та за її інфраструктурної підтримки.
З іншого боку, було зафіксовано військове співробітництво Ірану з росією.