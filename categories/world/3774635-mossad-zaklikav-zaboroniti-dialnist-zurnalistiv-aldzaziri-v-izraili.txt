Ізраїльська служба зовнішньої розвідки «Моссад» надала рекомендації уряду заборонити діяльність в країні журналістів телекомпанії "Аль-Джазіра" (Al Jazeera), що базується у Катарі та веде мовлення в Ізраїлі.

Як передає Укрінформ, про це повідомляє Newsru.co.il
«Ізраїльська служба зовнішньої розвідки «Моссад» рекомендувала уряду заборонити діяльність журналістів телекомпанії «Аль-Джазіра», що базується у Катарі та веде мовлення в Ізраїлі», - йдеться у повідомленні.
Зазначається, що «Моссад» представив урядовцям дані, що співробітники телеканалу «Аль-Джазіра» розкривають інформацію щодо місць розташування підрозділів ЦАХАЛу.
Напередодні міністр зв'язку Ізраїлю Шомо Караї подав на розгляд уряду ухвали про надзвичайний стан, що дозволяють зачинити офіси «Аль-Джазіри» в Ізраїлі за співпрацю з ХАМАСом.
МЗС Ізраїлю підтримує цей крок, проте наголошує на можливих негативних репутаційних наслідках.
«Урядове пресбюро підтримує позбавлення журналістських посвідчень журналістів, які ведуть мовлення арабською мовою та збереження їх у журналістів, які ведуть мовлення англійською», - йдеться у повідомленні.
Засідання уряду, на якому буде обговорено це питання, відбудеться сьогодні.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення. Внаслідок цієї атаки загинули понад 1300 ізраїльтян, сотні людей бойовики захопили у заручники. Ізраїль офіційно оголосив стан війни і мобілізував 300 тисяч резервістів для відповіді на терористичну атаку та вторгнення ХАМАС та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини упродовж наступних 24 годин. У цьому регіоні проживають близько 1,1 мільйона людей. Наразі виїзд людей триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.