Унаслідок обстрілу території Лівану із напрямку Ізраїлю, загинув оператор Reuters, ще шестеро інших журналістів отримали поранення.

Як повідомляє Укрінформ, про це пише Reuters.

“Відео журналіст Reuters загинув й шестеро інших журналістів зазнали поранень в п’ятницю на півдні Лівану, коли у них влучила ракета, випущена із напрямку Ізраїлю”, - йдеться у матеріалі.

Зазначається, що загиблим журналістом був Ісам Абдула, який у момент влучання вів прямий ефір.
“Камера була направлена на пагорб, коли гучний вибух струсив її, вкривши все димом, на тлі якого було чутно крики”, - описує інцидент Reuters.

Загиблий разом із колегами з AFP, Al Jazeera й інших ЗМІ перебував поблизу ліванського селища Альма аль-Шааб на кордоні з Ізраїлем.
“Прем’єр-міністр Лівану Наджіб Мікаті та законодавець від Хезболли поклали провину за інцидент на Ізраїль”, - стверджується у статті.

Нагадаємо: Ізраїль та бойовики Хезболли у Лівані вже кілька днів обмінюються спорадичним транскордонним вогнем. Хезболла раніше висловила готовність приєднатися до війни Хамасу з Ізраїлем, “коли настане належний час”.