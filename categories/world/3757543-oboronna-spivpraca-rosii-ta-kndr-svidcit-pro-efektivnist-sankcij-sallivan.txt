Перемовини між Пхеньяном та Кремлем про можливий продаж Росії зброї свідчать про ефективність міжнародних санкцій в ослабленні оборонного сектору РФ.

Як повідомляє кореспондент Укрінформу, таку думку висловив радник президента США з питань національної безпеки Джейк Салліван, пише Reuters.
За його словами, “ми продовжуємо стискати оборонну промислову базу Росії”, тому Москва тепер шукає зброю “усюди, де може”.
Він додав, що перемовини про оборонну співпрацю між КНДР та РФ активно тривають, але у разі їх успішного завершення “Північній Кореї це не принесе позитиву й доведеться розплатитися із міжнародною спільнотою”. “Ми продовжимо закликати Північну Корею дотримуватися її публічних обіцянок й не постачати Росії озброєння, яке врешті вбиватиме українців”, - сказав Салліван.
Як повідомляв Укрінформ, лідер Північної Кореї планує приїхати до Росії цього місяця для зустрічі з Путіним.
Предметом зустрічі може бути можливість постачання з Північної Кореї до Росії додаткової зброї для її війни проти України та іншої військової співпраці.
Санкції Ради Безпеки ООН, за які голосувала також Росія, передбачають ембарго на торгівлю зброєю з КНДР.