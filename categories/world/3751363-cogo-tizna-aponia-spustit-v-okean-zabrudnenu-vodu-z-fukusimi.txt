Цього тижня Японія розпочне спуск в океан очищених стічних вод з АЕС у Фукусімі.

Як повідомляє кореспондент Укрінформу, про це заявив прем’єр-міністр Японії Фуміо Кішіда, пише Bloomberg.

“Якщо не буде проблем із погодою та станом моря, ми плануємо розпочати спуск 24 серпня”, - сказав Кішіда.

Він наголосив, що уряд Японії “упевниться у безпечності цього процесу, навіть якщо на повний спуск очищеної води знадобляться десятиліття”.

Bloomberg нагадує, що суперечливий план Японії, який розкритикували в Китаї та деяких інших країнах, передбачає спуск в Тихий океан протягом щонайменше 30 років близько 1,3 млн кубічних метрів води, що становить приблизно 500 Олімпійських басейнів.
“Рішення Кішіди було ухвалене після оприлюднення дослідження МАГАТЕ, яке тривало два роки й дійшло висновку, що така стратегія матиме незначний вплив на людей та довкілля й відповідає усталеним галузевим практикам”, - йдеться у матеріалі.

Нагадаємо: аварія на АЕС Фукусіма відбулася в 2011 році й відтоді тривають роботи із подолання її наслідків. Понад 1000 місткостей, в яких наразі утримується очищена стічна вода, на початку наступного року будуть заповнені, що спонукало уряд Японії до пошуку термінового рішення.