Міжнародна донорська конференція, що відбулася сьогодні в Брюсселі під егідою Єврокомісії та Шведського головування в ЄС, мобілізувала 7 мільярдів євро негайної та гуманітарної допомоги для населення Туреччини та Сирії, які постраждали внаслідок руйнівних землетрусів.

Про це у Брюсселі під час пресконференції за підсумками донорської зустрічі повідомила президентка Європейської комісії Урсула фон дер Ляєн, повідомляє власний кореспондент Укрінформу.
«Результати. «Команда Європи» (ЄС та країни-члени – ред.) надала сьогодні 3,3 млрд євро для людей у Туреччині та в Сирії. Загалом, із внесками від міжнародного співтовариства, ми зібрали 7 мільярдів євро для населення в Туреччині та у Сирії. Цей внесок включає 1,1 мільярд євро від Європейської комісії та 500 мільйонів євро від Європейського інвестиційного банку, за підтримки бюджету ЄС. Це є потужним сигналом солідарності та міжнародної підтримки з народами Туреччини та Сирії», - зазначила глава Єврокомісії.
Вона нагадала, що масштаб руйнувань від землетрусів шокуючий. Понад 49 тисяч людей загинули, тисячі все ще вважаються зниклими безвісти, мільйони втратили свої домівки.
«Я хочу ще раз висловити співчуття у зв’язку із втраченими життями і побажати повного одужання тим, хто постраждав», - сказала Урсула фон дер Ляєн
За її словами, ЄС був поряд із постраждалими людьми з перших годин та днів трагедії. Відразу на місця подій прибули рятувальні команди від країн-членів, вже наступними днями в постраждалі райони почала надходити гуманітарна допомога. Зараз ЄС продовжує допомагати Туреччині у відбудові та у відновленні, і не лише грошима, але й залученням новітніх технологій та ноу-хау, що дозволяють будувати сейсмічно стійкі будинки, сказала вона.
«Також ми надали суттєву гуманітарну підтримку народу Сирії, відразу після удару землетрусу. Сьогодні Єврокомісія додатково виділила 108 мільйонів євро для гуманітарної допомоги та відновлення. Усього під час цієї донорської конференції ми змогли зібрати з партнерами 950 мільйонів євро для населення в Сирії. Це лише перший крок. Вже 14-15 червня в Брюсселі ми проведемо 7-му конференцію щодо майбутнього Сирії та регіону, з метою пошуку політичних рішень конфлікту в Сирії, а також для мобілізації додаткових коштів для її гуманітарної підтримки», - поінформувала президентка Єврокомісії.
Як повідомлялося, 6 лютого на південному сході Туреччини сталося два потужних землетруси: в районі Пазарджик провінції Кахраманмараш - магнітудою 7,7 та в районі Ельбістан тієї ж провінції — магнітудою 7,6. Стихія охопила також сусідні райони Сирії. Удар землетрусу спричинив масштабні руйнування та десятки тисяч жертв серед населення Туреччини та Сирії.
Фото: АА